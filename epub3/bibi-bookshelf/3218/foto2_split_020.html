<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>foto2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:97131540-16bd-4cfe-b7f1-eafd05224090"/></head>
  <body class="calibre">
<div class="chapter">
				<p class="normal"><span class="idebold">MU: </span><span class="ideitalik">Fotoğraf ile kurduğunuz ilişkiyi ve gelişimindeki süreçlerinden başlayalım isterseniz.</span></p>
				<p class="normal"><span class="idebold">ÖY:</span> Fotoğraf ile kurduğum ilk ilişki, körüklü bir makineyle oldu.  Benim kuşağımda, babalarımızın kullandığı o körüklü makine fotoğrafa dair hatırladığım ilk nesne oldu; hatta sanırım hafızamda fotoğraftan önce fotoğraf makinesi bulunuyor. Kenarları tırtıklı kesilmiş küçük boyutlu baskılar sonradan geldi benim dünyama, plastik makaraya sarılmış sırtı kağıt kaplı filmlerden bile sonra. Körüklü makine benim için sihirli bir aletti; aynı zamanda kokusu da olan bir şeydi. Kenarlarının deri kaplamasının kendine özgü bir kokusu vardı, hala hatırlarım, dolabımda durduğu yerde bugün de çocukluğumun kokularını bugüne taşır. Bir de arkasındaki kırmızı penceresinin altından rakamlar, işaretler geçerdi, onları seyretmeyi severdim. Film takıldıktan sonra başlangıçtaki boşluğu alırken içinden noktalar, virgüller, oklar, rakamlar geçerdi, bayılırdım onlara bakmaya. Çok geçmeden benim de kendi makinem oldu. (Toplumun avantajlı kesiminden geliyordum, babam subaydı ve annemle birlikte hayatlarını büyük oranda benim üstüme inşa etmişlerdi. Anadolu›nun pek çok yerinde bulunduk ama çoğu yerde duvarlarla çevrili kapalı bir dünyamız vardı, subay aileleri ve subay çocukları kendileri için kurulmuş alanlarda yaşardı. Bizim gibi olmayan çocuklarla okul sıralarında buluşurduk. Tabii ki benim sınıf geçme hediyelerim olurdu ve ilk yılların birinde bir fotoğraf makinesi alınmıştı. Tipi refleks makinalara benzer, 6x6 çeken bir kutu makineydi. “Pauva Start” diye bir marka hatırlıyorum üstünde. Bunu hatırlamamın sebebi şu oldu; Fotoğraf ile ilişki kurduğum ilk zamandan bu yana üç tür makine gördüm. Teknolojideki gelişmelere karşılık gelen makine tiplerini hem kullandım hem de o aletlerde üretilmiş görüntüleri elime aldım. Babam cam negatife fotoğraf çektirmemişti muhtemelen ama alaminütlerin karşısına oturmuştu sanırım. Onun biri 6x6 körüklü Kodak makinesiyle ben de fotoğraf çektim. Sonra bizim kuşağın elinden düşmeyen ve yıllarca kahrımızı çeken klasik refleks makineler geldi, şimdi de üçüncü jenerasyon dijital makineler kullanıyoruz. Benim yeni makinem, aynanın da ortadan kalktığı ama gene dijitale kayıt eden ara jenerasyon diyebileceğimiz bir alet. Hayatımdaki telefonlar da böyle bir gelişim izledi. Manyetolusunu bilirim, sonra bir süre santrala numara yazdırarak görüşmeler yaptım, ardından direk numara çevrilen telefonlar ve şimdi de kablosuz olanlar var elimizde, cep telefonları. Üstelik şeytanın aklına gelmez ama telefonla fotoğraf makineleri birleşti artık, tek alet ikisini de hallediyor. Demem o ki, bir insan ömründe bile son derece hızlı değişim gösteren, değişken bir teknik alt yapıya sahip aletle, teknolojik bir araç ile karşı karşıya.</p>
				<p class="normal">İlkokuldan itibaren fotoğrafla kurduğum bu ilk ilişki; yani kendi makinemle çekip yıkatıp, bastırarak geliştirdiğim ilişki ortaokul-lise sıralarında biraz daha kristalize oldu. Can Sayıner ve Merter Oral ile birlikte okulun fotoğraf kulübünü kurduk. Bir yandan okul dergisini çıkarıyor ve aynı zamanda da siyasetle yakından ilgileniyorduk. Lise diplomasını aldığımız gün Merter ile beraber Ankara Sıhhiye’de dolaşırken Çankaya Halkevi’nin camında asılı olan fotoğraf kursu ilanını görmemiz ile birlikte, fotoğraf ile kurduğum ilişki yeni bir boyut kazandı. Böylece Çankaya Halkevi’nde Merter Oral ile birlikte fotoğraf kurslarına başladık, bu arada Can Sayıner de Fransa’ya sinema okuyamaya gitmişti.</p>
				<p class="normal"><span class="idebold">MU: </span><span class="ideitalik">Yıllar?</span></p>
				<p class="normal"><span class="idebold">ÖY:</span> 1975 falandı galiba.</p>
				<p class="normal">Çankaya Halkevi’nde ilk fotoğraf derslerimizi Tansu Gürpınar hocadan almaya başladık. Tansu hoca fotoğraf alanında hala üretimde bulunan değerli bir ustamızdır aynı zamanda. Halkevindeki kurslar bittikten sonra da fotoğraf çekmeye devam ettik ve derneğin fotoğraf kolunda aktif olmaya başladık. Fotoğraf çekmenin yanında yaptığımız politik, toplumsal faaliyetler de vardı. Benim fotoğraf ile kurduğum ilişkiyi şöyle bir dürtünün harekete geçirdiğini söyleyebilirim: Yazılar yazıyordum ve bu yazılar dönemin ve yaşın icabı gereği toplumcu-romantik (!) yazılardı.</p>
				<p class="normal"><span class="idebold">MU: </span><span class="ideitalik">Döneme tanıklığın bir çabası olarak?</span></p>
				<p class="normal"><span class="idebold">ÖY: </span>Evet, o tarz metinlerdi. Yoksullar, işçiler, gecekonduda yaşayan insanlar gibi konularda bir küçük burjuva genci duyarlılığı ile yazılan metinlerdi.</p>
				<p class="normal">Bir süre sonra fotoğrafların bu metinlerini üretirken çok işime yarayacağını düşünerek işe daha sıkı sarıldım. Kimi zaman yazdığım yazıları destekleyen fotoğraflar kimi zaman da fotoğraf çekip o fotoğraflardan yazacağım yazılar önemliydi benim için. Biraz o nedenle daha yakınlaştım fotoğrafa, yani fotoğrafı hep bir ifade aracı olarak gördüm. Çankaya Halkevi’nde bir takım toplumsal faaliyetler sürdürürken fotoğraf çalışmaları da devam etti, pek çok yerde ikisi kesişti. İlk açtığımız sergiler Halkevinin yaptığı gezilerde çekilen fotoğraflardan oluşuyordu. Gezi fotoğrafçılığı ve Halkevlerinin ilk döneminde ressamlar için organize edilen “güzel yurdum” resimleri üretmeleri için çıkarılan gezilerden biraz farklıydı bunlar. El yordamıyla, sezgilerle ve küçük burjuva hassasiyetleriyle üretilen, daha sonra aslına akıl erdirilemediği için tek kalemde “sümüklü çocuk fotoğrafları” diye eleştirilen bir dönem fotoğrafının kendi çapındaki öncülleriydi bunlar. Zaman; romanda “köy romanlarının” sanatta “toplumcu gerçekçiliğin” telaffuz edildiği dönemdi, günahıyla sevabıyla. Ankara dolaylarında yaptığımız gezilerde çektiğimiz fotoğraflar Halkevi bünyesinde küçük sergilere dönüşüyordu.</p>
				<p class="normal">O yıllarda bir yıl arayla Diyarbakır-Lice’de ve Van-Muradiye’de büyük depremler oldu, çok insanımız hayatını kaybetti, büyük yıkım yaşandı. Hayatıma fotoğraf bahanesiyle giren depremlerin ilki 1975 Lice depremi oldu, o tarihten itibaren nerede büyük deprem yaşansa, biz de bir şekilde orada olduk bu güne kadar. Mayıs 2012’de Van’da depremzede çocuklarla yeni bir çalışmaya başlayacağız. Yetmişlerin ortalarında, günümüzdeki gibi büyük afetlere müdahale eden tecrübeli kuruluşlar yoktu. Halkevleri gibi küçük organizasyonlar ve solcu gruplar afet olduğu vakit gidip yardım çalışmaları yapardı. Biz de Çankaya Halkevi olarak Ankara’da kapı kapı dolaşıp makbuz karşılığı bir kamyon dolusu eşya topladık. Dernek kasasından kiraladığımız kamyonun kasasına dört fotoğrafçı yerleşip yola çıktık. Lice merkezde çok kalmayıp köylere ve mezralara ulaşmaya çalıştık. Mevsim kıştı ulaşım ancak katırlarla mümkündü. Ulaştığımız afetzedelere eşyaları dağıtırken yaşanan süreç ile ilgili fotoğraflar çekiyorduk. Orada çektiğimiz fotoğraflar ile geri döndüğümüzde sergi açıp yaşananlara dikkat çekmek istiyorduk.</p>
				<p class="normal">Lice’den döndükten sonra Fransız Kültür Merkezi’nde açtığımız serginin ismini şair Hasan Hüseyin koymuştu: ‘Deprem Değil Beni Vuran’. Bu sergi Merter Oral ile ikimizin fotoğraflarından oluşuyordu. Bir yıl sonra meydana gelen Muradiye depreminde daha tecrübeliydik, iki kamyon eşya toplayabilmiş ve Belediye’nin bize tahsis ettiği kamyonlarla yola çıkmıştık ama yolculuk yine kamyon kasasında yapılıyordu. Söylemek istediğim şu ki; bu tür çalışmalar günümüzde foto aktivizm diye adlandırılan bir fotoğraflama tarzının ilk örnekleriydi. Bu fotoğraflama şekliyle değişimin, dönüşümün ya da iyileştirmenin bir parçası olmaya çalışıyorduk. Çektiğimiz fotoğraflarla objektifimizi doğrulttuğumuz insanların yaşadıklarını görünür kılmaya çalışıyorduk.</p>
				<p class="normal"><span class="idebold">MU: </span><span class="ideitalik">Bahsettiğiniz dönemlere ait teknolojinin günümüz kadar gelişmemiş olmasının fotoğrafa sanki başka bir anlam yüklediğini söyleyebilir miyiz?</span></p>
				<p class="normal"><span class="idebold">ÖY: </span>Evet, birkaç nedenle. O dönemde fotoğrafçıya ve fotoğrafa yüklenen anlam ve beklenti, günümüzdekinden çok daha farklıydı, en azından bizim zihin dünyamızda böyleydi. Fotoğraflarımızın çok daha işlevsel ve etkili olacağına dair bir anlayış vardı. Çünkü o dönemde Türkiye’de fotoğrafın toplumsal sürece bir biçimde müdahil olabileceğini ve ufak tefek de olsa bazı değişiklikleri gerçekleştirebileceğini, en azından belli problemlere dikkat çekebileceğini düşünüyorduk. Ben hala böyle düşünüyorum ama o zamanlarda bu kanı çok daha yaygın ve yerleşikti. Çünkü az da olsa dünyadan örnekler biliyorduk. Bir de açtığımız sergilerin, çalışmaların yankılarının büyük olduğunu bizzat deneyimlemiştik. Yani yaptığımız işin sonuçlarını görebiliyorduk. Tekniğin etkisi neydi? Belki sergiler bu kadar çok açılmıyordu, fotoğraf çeken insan sayısı yeni yeni artmaktaydı. Refleks makineler taksitle satılmaya başlanmıştı ve hızla çoğalıyordu. Slayt film varsa da azdı ve pahalıydı. Orwo’nun, Agfa’nın film kutularının içinden poşet çıkardı, çektiğimiz filmleri o poşetlere koyar postayla banyoya yollardık. Onbeş-yirmi gün sonra filmler yıkanmış olarak geri gelirdi. Renkli film pek kullanmazdık, çoğunlukla siyah beyaz kullanırdık, kendimiz yıkar kendimiz basardık. Bu yanıyla fotoğrafa sindirilmiş bir emek söz konusuydu. Mesela Muradiye’ye giderken aldığımız filmler, harçlığımızdan arttırdığımız bütçenin yeteceği kadardı. Ama çok da sıkıntı çektiğimizi, filmsiz kaldığımızı hemen hiç hatırlamıyorum. Bunun sebebi çok fazla filmimiz olduğu için değil de galiba ne yapacağımızı, ne fotoğraflar çekeceğimizi inceden düşünerek çalışmamızdı. Çok matah işler mi çıkıyordu ortaya; hayır, ama emeğin kokusu siniyordu, o da ayrı. Tekniğin bugünkü haliyle ortaya çıkardığı savurgan fotoğrafçılık, düşünmeden fotoğraf çekme durumu yoktu yani. Dolayısıyla bir yerlerde çekilip de getirilen işlerin etkisi biraz daha fazlaydı sanki.</p>
				<p class="normal">Lice sergisini Ankara Fransız Kültür’de açtığımızda bir hayli ses getirdi. Çok sayıda insan ziyaret etti ve televizyon değil ama o dönemde yaygın olarak kullanılan radyo haberlerine, programlarına konu oldu. Sergi, Hasan Hüseyin’in ağzından “deprem değil beni vuran” diyen insanların problemlerine dikkat çekmek bakımından işini yaptı. Aynı dönemde bir imza kampanyası başlattık. Liceli lise mezunlarına üniversitelerde kontenjan isteyen bir imza kampanyasıydı. Depremzede yaşıtlarımız o yılki sınavlara girememişlerdi ve müşkül durumdaydılar... Yani biz fotoğrafla toplumsal hayata bir biçimde dâhil olmanın hatta müdahil olmanın yollarını arıyorduk.</p>
				<p class="normal">Türkiye 70’lerin sonuna gelirken toplumsal hareketlik oldukça yükselmişti. Ankara da bizim gibi küçük birkaç gurubun fotoğraf çalışmaları yaptığını biliyorduk. Bunlardan bir tanesi de Sinematek Derneği idi. O dönemde Çağdaş Sahne vardı, şimdilerde Kavaklıdere’de tiyatro oldu. Sinematek Derneği’nde Celal Ertem’in yürüttüğü fotoğraf kursları vardı. Bu ortamda Çankaya Halkevi’nin fotoğraf koluyla Çağdaş Sahne Sinematek’in fotoğraf birimi bir araya gelip yeni bir yapılanmanın ihtiyacını dile getirdiler ve nasıl yaparız diye tartışmaya başladılar. O tartışmaların içinde ben, Merter, Celal, Aydın, Ercan, Alparslan, Sinan, Bülent, Cüneyt de vardı ki daha sonra Kemal’in de katılımıyla AFSAD’ın ilk yönetim kurulu bu isimlerden oluşacaktı.</p>
				<p class="normal"><span class="idebold">MU: </span><span class="ideitalik">Dernek anlamında geçmişten gelen, örnek teşkil edebilecek yapılanmalar var mıydı?</span></p>
				<p class="normal"><span class="idebold">ÖY: </span>Bizim model olarak aldığımız bir örnek yoktu. Çok daha önce kurulmuş İfsak vardı ama İfsak’ın fotoğraf anlayışı ve çalışma biçimi bize çok da uymuyordu doğrusu. Biz daha politik bir çizgide duruyorduk ve fotoğrafı doğrudan doğruya toplumsal değişimin bir aracı olarak nasıl kullanacağımızın derdindeydik. Dolayısı ile birebir örnek yoktu ama şöyle bir örnek vardı; Halkevlerinin birimler şeklindeki örgütlenme modelini Afsad’ın ilk tüzük ve çalışma biçimine de uyarlamıştık. Afsad’ın işleyiş modeli Halkevlerinin küçük bir kopyasıydı. Şimdilerde ise üç beş değişiklik ile benzer yapı sürüyor diye düşünüyorum.</p>
				<p class="normal">Dernek kurulup da çalışmalar başlar başlamaz tabii ki yer sorunu çıktı. Çağdaş Sahne’nin bodrumunda bir odamız vardı ama çok da yeterli değildi ama bir taraftan Sinematek’e yakındık, Sinan tam zamanlı çalıştığı için hep oradaydı, gereken durumlarda AFSAD’ı da kollayabilecekti. Bu şartlarda kurslar açıldı ve ilk kurslar ile beraber çok sayıda arkadaşımız Afsad’a katıldı. Kongrelere siyasi partiler mesaj yollar, bazıları temsilciyle katılırdı. Yanlış hatırlamıyorsam ilk kongreyi, konuşma yapmasa da Mehmet Ali Aybar ön sıralardan izlemişti. Gazeteler genel kurul sonuçlarını yayınlardı. Yani AFSAD kuruluşuyla beraber toplumsal hareketlilik içinde bir varlık olarak belirmeye başlamıştı.</p>
				<p class="normal"><span class="idebold">MU:</span><span class="ideitalik"> Demek ki bir açığın doldurulmasına karşılık geliyordu.</span></p>
				<p class="normal"><span class="idebold">ÖY:</span> Toplumsal kaynama bir hayli yüksek düzeydeydi. Toplumda bir değişim beklentisi ve özlemi vardı ve bu değişimin kültür sanat alanında bir dönüşüme işaret etmesi söz konusuydu. Fotoğrafçıların bu hareketlenmesi ve daha önce yapılan işler, yani gerek Sinematek’in gerek Çankaya Halkevi’nin yaptığı işleri umut yaratıyordu herhalde. İlginçtir hem devlet bürokrasinde hem de muhalefette, basında çalışmalarımız bir karşılık buluyordu.</p>
				<p class="normal">AFSAD bu rüzgâr ile beraber şu soruların cevabını aramaya başladı, ‘Türkiye’de fotoğraf sanatının nasıl bir işlevi olabilir?’, ‘Nedir bu fotoğraf?’, ‘Fotoğrafın hayattaki manası nedir?’, ‘Toplum üstünde herhangi bir etkisi var mıdır?’, ‘Fotoğrafçı neden fotoğraf çeker?’ Bu sorular tartışılmaya başlandı ve bir sempozyum toplama ihtiyacı doğdu.</p>
				<p class="normal"><span class="idebold">MU: </span><span class="ideitalik">Sanki burada bir el yordamı var? Fotoğrafa paralel dernekçiliğin de öğrenildiği bir süreç yaşanmış.</span></p>
				<p class="normal"><span class="idebold">ÖY:</span> Tamamen. Aynı zamanda dernekçilik yanında fotoğrafın da öğrenilmeye çalışıldığı bir süreç oldu. Fotoğrafın neden çekildiği, nasıl çekilmesi gerektiği, fotoğrafçının zihin dünyasının ve iç disiplininin ne manaya geldiğinin merak edildiği bir süreçti.</p>
				<p class="normal">AFSAD’ı kurarken bu meselelere ve fotoğrafta toplumcu geleneğe dair ne bir miras devralmıştık, ne de düşündüğümüz gibi dernekçiliğin nasıl olacağına dair bir bilgi birikimi vardı. Türkiye’de yoktu. Fotoğrafın hayata nasıl müdahil olabileceğinin, toplumsal süreçte nasıl etkiler yaratabileceğinin pratik bilgisi biriktirilmiş değildi bu coğrafyada. Cumhuriyet ile birlikte başlayan süreçte fotoğraf büyük bir oranda devletin resmi ideolojisinin propagandası için kullanılmıştı, onun dışında da biraz güzel sanatların bir aracı olarak ele alınıyordu, İFSAK ise baştan beri bir hobi kuruluşu olarak kendisini tanımlamış, ilerleyen zamanda rasyonellerini oluşturmuştu.</p>
				<p class="normal">Fotoğrafımızda Hayat Dergisi ile başlayan bir süreç vardı. O sürecin batıda geliştiğini bildiğimiz Time Life dergisi ile zirveye ulaşan fotoröportaj geleneği ile herhangi bir ilişkisi bulunmuyordu. Hayati problemler, toplumsal sorunlar değil, hafif haberler-magazin-suya sabuna dokunmaz fotoröportajlar yayınlanıyordu. Aynı dönemin Avrupa ve Amerika’da gündem yaratan yırtıcı fotoğrafçıları ile ülkemizdeki profesyonellerin de amatörlerin de bir ilişkisi yoktu. Türkiye o zamanlar şimdikinden daha da kendi içine kapalı ve dünyadan habersiz yaşayan devlet kontrolünün basın ve haberleşmede sımsıkı tutulduğu, basının kağıt bulabilmek için iktidara yakın durmak zorunda kaldığı bir dönemde fotoğrafçıların ve fotomuhabirlerinin bir ağırlık sahibi olduklarını, batıdakine benzer bir örnek yaratabildiklerini söylemek için hayli iyimser olmak gerekiyor. Belki de yanılıyorum ama bunca fotoğrafçılık okulunun bulunduğu memleketimizde hala mesela fotoröportaj geleneğinin mesela “Life” ile “Hayat” karşılaştırması yaparak değerlendirildiği bir akademik çalışmaya rastlamıyoruz, varsa da ben bilmiyorum da böyle konuşuyorum.</p>
				<p class="normal">Yani batıda toplumsal eleştirel mevzular yayınlanabiliyordu ama Türkiye’de tek mecra olan Hayat Mecmuasında daha çok aktüel konular, magazin konuları ve suya sabuna dokunmayan mevzular yer alıyordu.</p>
				<p class="normal">Dolayısıyla AFSAD’ın kurulma sürecinde bizim biraz özenerek baktığımız Camera Work ekolü gibi ya da Amerika’daki PhotoLounge gibi fotoğrafik birikimin sağlandığı merkezler yoktu.</p>
				<p class="normal">Afsad’ı oluşturan kadroların zihninde ki fotoğraf basbayağı Amerika’daki Photo Lounge’un ya da Almanya’daki Arbeiter Photography’nin yaklaşımı gibi veya İngiltere’deki Camera Work ekolü gibi fotoğraflar vardı. Lakin AFSAD bütün bu örneklerin derinlemesine bilgisiyle kurulmuş bir yapı da değildi.</p>
				<p class="normal"><span class="idebold">MU: </span><span class="ideitalik">Burada bir öykünme mi söz konusu?</span></p>
				<p class="normal"><span class="idebold">ÖY:</span> Öykünme söz konusu değil. Toplumsal şartlar doğal olarak bize böyle bir alan açmıştı. Belki bir kaçımız bu ekollerin adlarından haberdardı ama nasıl olduklarından, nasıl geliştiklerinden, neleri savunduklarından derinlemesine bilgi sahibi değildik. Aslında dedik ya derneğin inşası vb. bütün bunlar sonradan öğrenilmeye başlandı. Afsad ilk dergiyi çıkarmaya başladığında basbayağı Camera Work dergisinden esinlenmişti, katlayış biçimi de dahil olmak üzere. A3 boyutunu ikiye katlıyorduk, sonra onu da ikiye katlıyorduk, ilginç bir açılışı vardır o derginin, ilk sayıları o şekilde basılmıştı. Dolayısıyla hem küçük cep dergisi gibiydi hem de açıldığı zaman büyük boy fotoğraf yayınlayabiliyorduk. Öykünme asıl dernek kurulduktan sonra başladı. Daha önce fotoğraf ile uğraşan kadrolar fotoğrafın toplumsal etkisi üstüne, dokümanter etkisi üstüne ya da fotoröportaj ile belli konuların nasıl ele alınıp nasıl anlatılacağında dair herhangi bir miras bırakmamışlardı. Bırakılan miras büyük oranda fotoğrafın yüzey bilgileri, estetik düzenleme, grafik organizasyonu üzerineydi ki bizim aradığımız şey bu değildi tabii. Gelinen noktada bir sempozyum yapalım ve şu fikri, eksikliğimizi giderelim diye çalışmaya başladık. 1978’de Afsad’ın kuruluşundan bir yıl sonra, Nisan ayıydı, bir sempozyum toplandı ki bu Türkiye’deki ilk fotoğraf sempozyumudur. Adına, yine dönem gereği, yabancı bir kelime kullanmamak için sempozyum değil de ‘tartışmalı toplantı’ demiştik. Konusu ‘Türkiye’de fotoğraf sanatının işlevi’ idi. Katılım çok geniş bir yelpazede gerçekleşmişti, Fikret Otyam dernek başkanıydı. Bizim yakın durduğumuz fotoğraf anlayışına sahip olanları değil, bu anlayışın dışındaki fotoğraf alanlarını temsil edenleri de konuşmacı olarak çağırmıştık. Nitekim sempozyum oldukça başarılı geçmişti. Bu metinler, bugün referans gösterilebilecek değerdedir. Afsad’ın daha sonra devam ettiği sempozyumlar, bu ilk çalışmanın başarısı ve olumlu etkisinin yarattığı iklimde inşa edildi. 1. Sempozyumun hemen arkasından bu metinler, o dönemde Türkiye’nin en etkili edebiyat dergilerinden biri olan ‘Türkiye Yazıları’nın eki olarak verildi. Türkiye Yazıları dergisini Ahmet Say yayınlardı ve ekler biraz fazla basılmıştı, iadeler geri alınıp kitapçık haline getirildi ve yeniden dolaşıma sokuldu. Bir edebiyat dergisi bizim fotoğraf sempozyumunun sonuçlarını yayınlayarak önemli bir dayanışma gösteriyordu.</p>
				<p class="normal">O dönemde fotoğrafın teknik bilgisini edineceğimiz doğru dürüst yazılı bir kaynak yoktu, bir tek Aydemir Gökgöz’ün kitabı vardı ama biz de bir taraftan kurslar veriyorduk. Dolayısıyla kurslar içinde temel kitaplar hazırlamak için çalışmalara başladı. O dönem teksir ile çoğaltılan metinlerle bültenler çıkarıyorduk, bunun için sendikaların teksir makinelerini kullanıyorduk.</p>
				<p class="normal">Afsad ekonomik sorunlarla beraber sık sık yer sorunu yaşadı. İlk yer problemi ekonomik değil ama ideolojik nedenle yaşandı ve dernek içindeki ilk ayrışmada o zaman meydana geldi:</p>
				<p class="normal">Sempozyumdan hemen önce Türkiye’de bir grev dalgası başlamıştı. Maden İş’in öncülüğünde Mess’e karşı genel grev diye niteleyebileceğimiz bir süreç yaşanıyordu. O grevler sırasında Afsad’dan bir grup fotoğrafçı grevleri fotoğrafladı. Ercan, ben, Kemal, Alpaslan ve Sevim beş kişi İstanbul’a geldik ve arkadaş evlerinde konaklayarak epey bir süre grev alanlarında fotoğraf çektik. Bu fotoğraflarla Çağdaş Sahne’nin fuayesinde sergi açtık. ‘Grev’ adlı serginin açık olduğu bir gün Afsad’dan bir grup arkadaşımızla birlikte Çağdaş Sahne yönetimi bize haber vermeden sergiyi topladılar. Bu Afsad’daki ilk büyük bölünmeye sebep oldu ve biz Sinamatek’in de yönetiminde olan arkadaşlarımızla yollarımızı ayırdık. İlk mekan sorunu böyle başladı. Kimi zaman bir kitap evinin bodrum katında kimi zamanda bir dernek ile ortak lokal tutarak varlığını sürdürmeye çalışırken biraz önce anlattığım sempozyum süreci gündeme geldi ve onunla beraberde dernek çalışmaları belli bir çizgiye ve istikrara kavuştu.</p>
				<p class="normal">O dönemde Camera Work’e benzeyen dergiyi yayınlamaya başlamıştık. İlk sayıları tipo basıldı daha sonra ofset basacak düzeye gelmiştik. Dergi piyasada satılıyordu, en azından cepten para çıkmayacak kadar satılıyordu. Hatta yanılmıyorsam ikinci sayı çabucak tükenmişti yeni baskı yapmıştık.</p>
				<p class="normal">Dergi ile beraber fotoğrafta da şöyle bir anlayış ortaya çıkmaya başlanmıştı; tek fotoğraftan çok, adına o vakitler “dosya” dediğimiz hani bugün fotoröportaj diye bilinen, foto hikaye diyebileceğimiz seri fotoğrafa ihtiyaç duyuyorduk. Gerek kendi fotoğrafçılığımızı gerekse Afsad’daki fotoğraf üretim süreci buraya doğru evriliyordu. Nitekim derginin ilk sayılarında bu tür dosyalar ağırlıklı yer tutar. Bütün bunlar ile beraber Afsad’ın tek sesli bir yapı olduğunu söyleyemeyiz. Derneğin içinde başka fotoğraf anlayışlarını savunan, fotoğrafı biraz daha kendisiyle açıklayan yani toplumsal etkisi ve yansımaları ile pek ilgilenmeyen arkadaşlarımız da vardı, her ne kadar bizim gibi insanların sesi fazla çıksa da. Süreç böyle devam ederken meşrebine uygun çalışmalar gerçekleşti. Örneğin, Ankara Belediyesi ile beraber bir çalışma başlattık, belediye bize iki tane otobüs verdi, otobüslerin içlerini boşalttılar, camlarını kapatarak sergi alanına dönüştürdüler. İşte bu iki otobüsü Ankara’nın sanayi bölgelerine, gecekondu mahallerine, hatta Kızılay’ın göbeğinde Güven Park’ın yan tarafına çekerek sergiler açıyorduk. Açtığımız sergiler toplumsal meselelerle ilgiliydi, sadece kendi çektiklerimizi sergilemiyorduk, o dönemde nötron bombası diye bir bela vardı insanlığın başında, şimdiki nükleer santrallar gibi... Ona karşı ‘bulutlar adam öldürmesin’ diye fotoğraf sergileri açıyorduk. Gene, Sakarya Caddesine devasa bir inşaat çadırı kurarak sergiler açıyorduk ki; bunlar o dönemde mümkündü, yapabiliyorduk. İFSAK ile ortak çalışmalara başlamıştık. Hisarüstü gecekondu mahallesi, şimdi lüks villaların olduğu bir yer, o zaman gecekondularla doluydu, mahalle derneğiyle birlikte orada sergiler açıyorduk. Bu gibi çalışmalar fotoğrafla hayata müdahil olabileceğimize dair inancımızı güçlendiren, bizi heyecanlandıran, moral veren önemli örneklerdi. Emeğimizin karşılığını alıyorduk, o anlamda söylüyorum.</p>
				<p class="normal">Böyle giderken 80 darbesi oldu ve Türkiye’de fotoğraf da fotoğrafçılık anlayışı da ciddi bir kırılma yaşadı, hayatın diğer alanları gibi. Toplumsal alt üst oluştan fotoğraf dernekleri de etkilendi. Afsad kapatılmadı ama faaliyetleri askıya alındı. O zaman çıkan dergimizin üstünde bant vardı sıkıyönetimin şu kararıyla faaliyetlerimiz durdurulmuştur diye. Dernek açıktı ama toplantılar falan yasaklanmıştı. 12 Eylül’e gelirken ben Genel İş Sendika’sının foto film merkezinde çalışıyordum ve tek işim fotoğraf çekmekti. Türkiye’nin her yerini dolaşıyordum. Toplumsal eylemleri, grevleri, mitingleri fotoğraflıyordum. Kendi arşivimle beraber sendikanın arşivi de 13 Eylül günü polis baskınında götürüldü. Ben bundan sonra uzun süre fotoğraf çekmedim. Kemal Türkler yeni öldürülmüştü. 12 Eylül’den hemen önce ve son çektiğim şey de Kemal Türkler’in cenazesiydi, hem 16mm film çekmiştim hem de fotoğraf. Filmler Şafak Film Stüdyosunda banyodaydı bir daha ulaşamadık. O dönem zaten içeri girdim ve uzun bir süre de gözden uzak yaşamam gerekti. Araya epey bir zaman girdi. Yeniden toplumsal hayata döndükten sonra fotoğraf bir biçimde beni dürtükleyerek hayatımda yeniden yer almaya başladı. Fotoğraf kursları, gezi rehberlikleri ve yazılar şeklinde gelişen süreçle birlikte, fotoğrafla yeniden bağlantı tazeledim. 90’ların ikinci yarısında faaliyetler yoğunlaştı. 99 ile birlikte yeni bir dönem başladı. O dönemde Marmara depremi sonrasında çocuklar ile yaptığımız fotoğraf atölyesi çalışmaları önemli bir yer tuttu. O atölyesin esası büyük oranda fotoröportaj temelliydi. İzmit’e gidip üç ay kadar çadır kentte yaşadık. Karanlık oda kurarak çocuklar ile beraber fotoğraf çalıştık. O dönem tam da filmli sürecin bitip dijitalin başlama aşamasıydı. Biz siyah beyaz filmle çalıştık, eski bir cephanelik binasını ceset torbalarıyla kaplayarak karanlık odaya dönüştürdük ve çocuklarla üç ay boyunca çadır kenti fotoğraflayarak çalıştık. Yaptığımız iş, çocukların çadırlardaki hayatı kendi gözlerinden belgelemelerini sağlamaktı. Nitekim bizce başarılı bir iş çıktı. Bu faaliyet Türkiye’de çocuklar ile yapılan ilk fotoğraf çalışmasıdır, 8 Ekim 1999 bu çalışmanın başlangıç tarihidir. Bundan önce çocuklarla fotoğraf çalışılabileceğine dair herhangi bir fikriyat ve pratik mevcut değildi. Ben İran’daki fotoğraf federasyonunun çocuk fotoğrafçılara yönelik etkinlikler yaptığına tanık olmuştum, bir üniteleri çocuklarla çalışıyordu ve çocuk fotoğrafçıların katıldığı uluslararası bir festival düzenliyorlardı. Bizim de Bekirpaşa Cephanelik Çadır Kenti’nde çocuklarla yaptığımız çalışma başarılı bir örnek oldu doğrusu, dayanışma gönüllülerinin bir faaliyetiydi.</p>
				<p class="normal">Çadır kentteki çocukların çalışmalarından ürettiğimiz sergi çok dolaştı. Japonya’da da sekiz-on kere açıldı. ABD’de, Avrupa’da defalarca açıldı, Türkiye’de pek çok yere gitti ve bu çalışmanın ardından iki kitap yayınlandı. Kitabın biri çocukların çalışmalarından oluşuyordu. Diğeri ise ilk atölyeden sonra farklı yerlerde yaptığımız çalışmalardan derlediğimiz bir kitap oldu, ‘Çocuklar ile Fotoğraf El Kitabı’ diye, eğitimci için notlar mahiyetinde bir kitap hazırladık. Hala dolaşımdadır o kitap, baskısı tükenmiş olsa bile dijital kopyası dolaşıyor. O dönemin ardından bu sefer bir kamyona sahip olduk, “dünya çocukları fotoğraf kamyonu” adında bir kamyonumuz vardı artık. Memleketin pek çok yerini, o araç hurdaya çıkana kadar dolaştık.</p>
				<p class="normal">99 atölyesi benim açımdan şunu gösterdi: Çocuklar ile fotoğraf çalışmak hakikaten çok geliştirici bir süreç, çocukların fotoğrafa bakışları, algılayışları çok öğretici; bir bunu öğrendim. İkinci öğrendiğim şey ise, fotoröportaj denilen ya da foto hikaye denilen fotoğraf türü Türkiye’de çok geniş, çok bereketli bir zemine sahip. Bu ifade yönteminin üstünde çalışılarak, hikayeler üretmek için uygun bir ortam var. Bu alanın üstünde yoğunlaşılması gerekiyor. Nitekim bu türden faaliyetler devam etti, ediyor. Mayıs 2012’nin ilk günlerinde yeni bir kitabımız yayınlanıyor. 2011 yılının ikinci yarısında Şırnak, Yüksekova, Batman, Mardin ve Van’da yaşayan 10-18 yaş grubundaki yetmişe yakın genç ile birlikte üç ay süren bir çalışma yaptık. Kendi yaşam alanlarında hikayeler anlattılar, çektikleri fotoğraflar bir kitapta toplandı ve çocukların gözünden bambaşka hayat tasvirleri ortaya çıktı.</p>
				<p class="normal">99 Marmara depremi sonrasında yaptığımız fotoğraf çalışmalarıyla birlikte gelinen noktada bir yapı, bir örgüt kurulması icap etti. Çünkü yaptığımız çalışmalar nedeniyle bir miktar para biriktirmiştik. Özellikle Japonya’da açılan sergilere ben de gitmiştim, deprem sonrası travma giderme ve destek çalışmalarını nasıl yaptığımızı anlatan konferanslara katılmıştım. Orada konferanslara giriş bedava ama çıkışta kapıdaki kumbaraya para bırakıyorlar. Dolayısı ile on bin dolar civarında hem konferanslardan hem de kitap satışlarından bir para toplanmıştı. Bu parayı doğrudan doğruya bankaya yatırdık ve Fotoğraf Vakfı’nın kuruluşunda varlık olarak gösterdik.</p>
				<p class="normal"><span class="idebold">MU: </span><span class="ideitalik">Vakıflar kanununa tabi olan bir vakıf mı?</span></p>
				<p class="normal"><span class="idebold">ÖY:</span> Tabii ve hala açık olan bir vakıf. Kuruluş için yatırdığımız paranın çocuklara yönelik bir fotoğraf çalışmasında kullanılacağını kendi kendimize taahhüt ettiğimiz için o miktar hala Vakıf hesabında bankada duruyor.</p>
				<p class="normal"><span class="idebold">MU:</span><span class="ideitalik"> Dünyada örneği var mı fotoğraf vakfı olarak?</span></p>
				<p class="normal"><span class="idebold">ÖY:</span> Bir dolu var ama bizim vakfın kuruluş sürecini yaşayan başka vakıf var mı? bilmiyorum.</p>
				<p class="normal">Fotoğraf Vakfı’nın kuruluş sürecinde iki eğilim oluştu, birisi sadece çocuklara yönelik bir vakıf yapalım diyordu, diğeri fotoğrafın genelini kapsayan ama içinde çocuklara yönelik faaliyetlerin de olduğu bir vakıf yapalım şeklindeydi, ikinci eğilim ağır bastı. Ama sadece çocuklara yönelik bir vakıf var mı? bilmiyorum. Son kertede vakıf olarak tam amacımızı gerçekleştiremedik. Şimdi var ama çok da aktif değil Vakıf, hala bir takım çalışmalar yapılıyor. Örneğin, Van’da çocuklar ile bir atölye yapmak üzere çalışmaya devam ediyoruz, az önce anlattım ya... Süreç bu şekilde devam ediyor.</p>
				<p class="normal">Ben fotoğrafa olan ilgimi kuramsal alana yoğunlaştırdım, fotoğrafın kullanım alanları ile yakından ilgileniyorum. Bu alanların her birinin derinlemesine bilgisinin ve deneyiminin biriktirilmiş olması gerektiğini düşünüyorum. Biriken her pratiğin, her düşüncenin yazılı şekilde kalıcı hale gelmesini önemsiyorum. Fotoğrafın kullanım alanlarında teorik metinlere ihtiyaç olduğunu biliyorum. Portre, sokak, belgesel, gezi, tabiat, haber, spor fotoğrafı gibi alanlarda sadece teknik kayıtlara, teknik metinlere değil de asıl teorik bilgilere, düşünsel alt yapılara ihtiyaç olduğunu düşünüyorum. Kendim ihtiyaç duyduğum için çalıştığım ve ‘Belgesel Fotoğraf ve Fotoröportaj’ diye bir kitap oluşturmaya çalıştım.</p>
				<p class="normal"><span class="idebold">MU: </span><span class="ideitalik">Kitabınız Türkiye’de kendi alanında söz sahibi bir kitap.</span></p>
				<p class="normal"><span class="idebold">ÖY:</span> Bu ne anlam ifade eder bilmiyorum, şimdilerde dördüncü baskı aşamasına geldi ama Abdurrahman Çelebi hikayesi.</p>
				<p class="normal">Ama bir taraftanda, kitabın derli toplu bir metodoloji önermesi var. Dünyada fotoğrafın en yaygın biçimde kullanıldığı haber fotoğrafçılığı ve foto hikayecilik konusunda, kendi adıma istifade edilebilecek bir kitap olduğunu düşünüyorum. Öte yandan, foto aktivizm diyebileceğimiz türden faaliyetlerin içinde yer alıyorum, kimi zaman çocuklarla kimi zaman yetişkinlerle. Ajans denemesi yapıldı bir biçimde devam eden, Nar Fotos diye bir yapı var, kıyısından da olsa içindeyim. Bütün bunlar ile beraber, fotoğrafın Türkiye’de tepe taklak durduğunu ve büyük bir emek ve kaynak israfının öznesi olduğunu düşünüyorum. Fotoğrafın en yaygın alanı olan hobi fotoğrafçılığının, bugünkü gidişat içinde ve bu haliyle insanların emeğini, parasını, zamanını ciddi bir biçimde çaldığını, çarçur ettiğini düşünüyorum. Sadece küçük hazlar, küçük yarışmacı akıllar ve küçük değerlendirmelerle karşı karşıya bırakılan insanların, bu ortamda istismara varan durumlarla karşı karşıya kaldığını düşünüyorum. Halbuki bu yaygın fotoğrafçılık alanının çok daha aktif hale gelebileceğini, insan hayatına gerçekten anlam katabileceğini, toplumsal bir etkisinin var olabileceğini düşünüyorum. Tabi isteyen kendini tatmin etmek için bugünkü haliyle yaygın fotoğraf uygulamalarından memnun olabilir, hobinin de hobisi bir sanat mahiyetinde fotoğrafla uğraşabilir ama yurdum fotoğrafçısının çok daha etkin bir şekilde hayata katılabilmesi mümkündür ve ne de güzel olur diye düşünüyorum şimdilerde.</p>
				<p class="normal"><span class="idebold">MU: </span><span class="ideitalik">Dünyaya paralel Türkiye’de de yaşanan bir gelişme var. Çok kutuplu bir dünyadan tek kutuplu bir dünyaya geçişten kaynaklanan, etkisi bütün dünyada hissedilen çok çeşitli politika değişiklikleri var. 80’lerden sonra çok kutuplu dünyanın, sosyal içerikli konulara hatta sola yüklediği birçok misyonun yok olduğunu, şekil değiştirdiğini, eridiğini görüyoruz. Günümüzde de söyleyecek bir söz var ama o günkü anlamından farklı olarak bir söz var. Burada yaşanan bir dönüşüm var örneğin 80 öncesindeki solun kadrolarının, 80 sonrasının tek kutuplu dünyasında çeşitli iş dallarına, basın ve yayın hayatına dâhil olduklarını ve farklı farklı yorumlar getirdiklerini gördük. Buradan hareketle bir projeksiyon yaparsak neye dönüşüyoruz?</span></p>
				<p class="normal"><span class="idebold">ÖY:</span> Şunu söylemek lazım ki; benim hala sabit olduğunu düşündüğüm değerlerle savunduğum fotoğrafçılık anlayışı, 70- 80’lerde savunduğum fotoğrafçılık anlayışı değil. O dönemdeki toplumsal ideallerim ve o ideallere ulaşılması için izlenmesi gereken yol konusundaki fikirlerim bir hayli farklı. Şu tespiti bir kere daha yapmak lazım, Türkiye’de hala toplumsal gerçekçi fotoğraf dendiği vakit, soğuk savaş döneminin zihniyle fotoğraf önermesi yapan anlayışlar var, olabilir doğaldır da. Ama bu, büyük oranda dünyadaki değişimin, gelişim süreçlerinin, işçi sınıfındaki dönüşümün, emeğin niteliğindeki farklılaşmanın ve tek kimlikli insan algısından, çok kimlikli insan algısına geçişin tam anlaşılmamış olmasından kaynaklanıyor; sol fikriyatın kendi eleştirisinin eksikliğinden muzdarip bir yaklaşım bu. Benim bugün söylediğim sözlerin hiç birinin arkasında 80 öncesi ya da soğuk savaş dönemi ya da duvarın yıkılmasından önceki anlayışlar yok. Temel olarak savaşların, sömürünün, ayrımcılığın, şiddetin, insan merkezli yaklaşımların olmadığı, eşitlikçi bir dünyanın mümkün olduğuna duyulan inanç ve ötekini kollamanın önemine duyulan güven var.</p>
				<p class="normal"><span class="idebold">MU: </span><span class="ideitalik">Geçmiş dönemin net kavramlarından, günümüzün belirsizliklerinin yarattığı kaos ortamının yöneliminin nereye doğru olacağı belli değil. Eskiden fotoğrafın yönünün nereye doğru olabileceği belliyken, günümüzde ne olacağı konusunda kuşkularımız var veya var mı?</span></p>
				<p class="normal"><span class="idebold">ÖY:</span> Eğer fotoğraf üzerinden konuşacak olursak ben bunu pek dert etmiyorum. Çünkü her alan kendi özgün koşullarını yaratıp, o doğrultuda gelişimini sürdürmeli diye düşünüyorum. Kaos esas şurada: fotoğrafı tek anlayış etrafında tek bir dil, tek bir tarz etrafında toparlamaya çalışmak. Bu durum, bugünkü fotoğraf ortamının, kaosun ta kendisidir. Net söyleyeyim cümleyi; akademisyenler, haber fotoğrafçıları, fotoğraf sanatçıları, hobi fotoğrafçıları, belgeselciler, gezi fotoğrafçıları ve herkes bu işten ekmek yiyen ya da yemeyen herkes, tek bir yapı içindeler, o da hobi fotoğrafçılarını örgütlendiği alanlar. Kim varsa, kendisini bu alanlarda var ediyor. İşte bu bir kaos… Türkiye fotoğrafının kaosunu yaratan mesele bu. Çünkü bu alanların her birinin birbirinden farklı özgün ifade biçimleri, kendilerine has problemleri var. Akademisyenin ya da haber fotoğrafçısının ya da gezi fotoğrafçısının problemleri, işleyiş biçimleri, nedenleri, zihniyetleri birbirinden farklıdır. Bu alanların gelişmiş bir toplumsallıkta, kendi örgütlülüklerini kendi platformlarını oluşturmuş olması gerekir. O gerçekleşse daha bir rahatlama, daha bir açılım ve derinleşme sağlanacak. Tabii ki birbirinden kopuk, alakasız olmaları gerekmiyor, yine birbirleri ile temas içinde yapılar olabilir bunlar. Bu sayede, hobi fotoğrafçılığı yani insanların boş vakitlerini hoş geçirtmeye yönelik fotoğrafçılık ve bunun örgütleri de varlıklarını devam ettirir ama şişmeden, sırtına fazla yük bindirmeden, işlevleriyle uyumlu bir faaliyet çerçevesi içinde kalarak çalışmaya devam edebilirler. Fotoğraf anlamındaki kaotik durum bu, ama bunun dışındaki toplumsal kaotik gidişattan bahsediyorsak eğer Türkiye’deki bu gidişat konusunda ben de son derece endişeliyim ve çok karanlık günlerin gelmekte olduğunu düşünüyorum. Çünkü dünyadaki gelişimle beraber, paranın özgürce dolaşıp insanın özgürce dolaşamadığı dünya ve bölgemizdeki süreç ile beraber, üstelikte bu toplumu oluşturan bütün halkların, kültürlerin, her toplumsallığın hakkı olan hakların hala verilmemiş olması nedeniyle, ülkemizin ciddi bir kaosa sürüklendiğini düşünüyorum. Yakın geçmişimize dair bize söylenen bütün yalanlarla yüzleşmediğimiz sürece, yaşadığımız ve yaşattığımız acıların hesaplaşmasını yapmadığımız sürece, gerçek kimliğimize ve onurlu bir toplum olma idealine daha fazla yabancılaşacağız. Bu toplumun insanları şimdiye kadar ne gerçek anlamda bir demokrasiyi ne cumhuriyeti ne de laikliği yaşadılar. Hak etmediğimiz, layık olmadığımız için mi yoksa bizim hakkımızda hep vasilerimiz karar verdiği için mi? Bu sorunun cevabını yakın bir zamanda bulabilecek miyiz? çok emin değilim. Daha önce hiç aydınlık gördük mü ki?...</p>
				<p class="normal"><span class="idebold">MU:</span><span class="ideitalik"> Fotoğrafın gelişiminde köşebaşı anlamında sayabileceğimiz taş</span><span class="idebold">lar neler? </span><span class="ideitalik">Bu süreç toplumsal süreçle paralel mi gitti?</span></p>
				<p class="normal"><span class="idebold">ÖY:</span> Evet, beraber yürüdü. 80’ler ile beraber toplumsal gerçeklerin üstünü örtme, sadece Türkiye’de değil dünyada da yeni liberal politikalar ile beraber hayat buldu. Toplumsal gerçeklere gözleri kapama süreci, fotoğrafa da sadece “güzel”i göstermek için toplumsal sorunları gözden gizleyen, süslemeci anlayış biçiminde yansıdı. Fotoğrafçılar; ürettikleri işlerle toplumsal-insani gerçekleri görmemeye başladı, görüntülerini allayıp pullayarak memleketten ve dünyadan sadece güzellikler gösterme çabası içine girdiler, böyle bir süreç yaşandı. Hala da yaşanıyor; yaygın fotoğrafçılık anlayışı bu minvalde seyrediyor, memlekette fotoğrafın işlevi bu çerçevede anlaşılıyor. Nedir dönemeç ya da nasıl bir kırılmadan sonra Türkiye’de fotoğraf ayakları üstüne oturur? Biraz önce söylediğim gibi, her bir alanın kendi özgünlüğünü ve ihtiyaçlarını dile getirip kendi içinde derinleşebileceği platformların yaratılmasıyla, bu mümkün olur. Yoksa şimdi ‘mış’ gibi yapıyoruz. Yarışmalarla, kurslarla, seminerlerle vb. ile esas problemin üzerini örtüyoruz. Türkiye’de, akademi kendi özgün yapısını ve kurumlarını oluşturmadığı için eğitim berbat durumda. Sözüne ve duruşuna güvendiğim akademisyenlerin tespiti bu, benim değil sırf. Her yaştan ve kalibreden akademisyenlerimiz var ama pek azının gösterdiği çaba durumu kurtarmıyor. Durum şu: Fikirsiz bir fotoğraf ortamına sahibiz. Yayınlara bakalım, hiç başka bir şeye bakmaya gerek yok. Akademi demek; yayın demektir. Akademisyenlerin çıkardığı yayınların toplamına bakalım, ortada ne var… Haber fotoğrafçıları aynı şekilde özgün kurumlarını, gerçek kurumlarını oluşturamadıkları için, bu memlekette olup bitenlerin gerçek bir fotoğrafik dokümantasyonunu basında göremiyoruz. Fotoğrafçıların meslek örgütleri, siyasi iktidarla ve devletle fazlasıyla yakın bir duruş sergiliyor. Basının en başta devletle ve siyasi iktidarla arasında saygınlığına halel getirmeyecek bir mesafe olması gerekmiyor mu? Belgesel fotoğrafçılar bugüne kadar ne dişe dokunur yaklaşımlar üretebildiler, ne özgün ve yaratıcı yaklaşıma sahip hikayeler anlatabildiler ne de bir mecra yaratılmasını zorlayacak değerde işler üretebildiler. Gezi fotoğrafçılığı, fotoğrafın en önemli alanlarından biridir, lakin içi boş klişelerle birbirini tekrarlayan imajlar üretmekten kurtulamadığı gibi reklam fotoğrafçılığının bir alanı olmuş, süslemeciliğin sığlığına oturup kalmıştır. Hobi fotoğrafçılığı üç beş klişe kompozisyon, birkaç teknik oyunla fotoğrafçılığın esasına vardığını sanarak, <br class="chapter"/>o yarışma senin bu yarışma benim koşturan yarışma insanları yetiştirmektedir, jüriler de cabası. Bu işlerle uğraşan insanlar, kendisini fotoğraf kadrolarından sayan kişilerin, bu meseleleri önlerine koyarak ya onaylamaları ya da “hayır… bu işler bu şekilde olmayacak” demeleri lazım. Bu yüzden fotoğrafın uygulama alanlarında özgün yapılara ihtiyaç var. Herşeyi tek bir yapıya, Afsad’a, İfsak’a ya da memlekette birçok olan derneklere yüklediğin zaman, yüzeyde kalıyorsun derinlemesine inemiyorsun. Ve bu hobi kuruluşlarının herkes için yarattığı platformlar ister istemez bu derinleşmeye imkan vermiyor.</p>
				<p class="normal"><span class="idebold">MU: </span><span class="ideitalik">Ürün vermekten çok, tüketim sürecini hızlandırmaktan başka bir şeye yaramıyor.</span></p>
				<p class="normal"><span class="idebold">ÖY:</span> Tamamen ona yarıyor. Ve fotoğraf Türkiye’de gerçek işlevini maalesef yerine getiremiyor, hem sanatsal anlamda hem haber anlamında hem de bilimsel anlamda insan emeklerinin boşa harcandığı bir alan bugün.</p>
				<p class="normal"><span class="idebold">MU: </span><span class="ideitalik">Türkiye’de fotoğrafın izlediği yol ve eğitiminin durumunun genel çerçevesini çizebilir misiniz?</span></p>
				<p class="normal"><span class="idebold">ÖY:</span> Türkiye’de eğitim sistemi tamamen ezberci aklın, dogmatik aklın yeniden ve yeniden üretilmesi içindir. Ezberin ve tek tip toplumun sorgulamayan bireylerinin yetiştirilmesini sağlayan, militarist zihniyetin ve davranışların kutsandığı bir yerdir. Analitik aklı ve zihnin yaratıcı işlevlerini mümkün olduğu kadar törpülemeye çalışır; askeri kuralları ve militarizmi, olağan hayatın ta kendisiymiş gibi göstermek üzerine kuruludur. Bu sistemden yaratıcı faaliyetlerin yeşerdiği bir toplumsallık çıkması beklenemez elbet.</p>
				<p class="normal">Türkiye’deki fotoğraf eğitimi de çok farklı değil, tamamen bu eğitim sisteminin paralelinde gider. Dogmatik aklı önemser, teknik meseleler öğretildikten sonra ideal olarak kompozisyon bilgisi verilir ve fotoğrafçıdan bu kompozisyon bilgisinin gereklerini yerine getirmesi, formülleri uygulayıp klişeleri tekrarlaması beklenir; bu sayede insanlarda sanat yaptıkları kanısı uyandırılır. Yaygın fotoğraf eğitimi, Türkiye’deki eğitim sisteminin, dogmatik aklın paralelinde giden bir eğitim modelidir. Herhangi bir özgünlüğe, yaratıcılığa ihtiyaç duymaz, böyle bir beklentisi, tanımlı hedefi yoktur. Klişeler sayesinde bir ezberin tekrarı gerçekleştirilir. Sanat mı?..</p>
				<p class="normal"><span class="idebold">MU: </span><span class="ideitalik">Sonuç olarak toplumsal gelişim ile bireysel gelişim, paralel ilerleyen bir süreç. Çeşitli alanlarda emek veren ve belirli mevzileri tutmuş olan kişilerin, bulundukları noktalara yön vermesi gerekiyor. Türkiye’de bunu piyasaya bırakarak yapmaya çalışmak, fotoğrafa mevzi kaybettiriyor.</span></p>
				<p class="normal"><span class="idebold">ÖY:</span> Tamamen öyle. Kaybedilen mevzilerden biri de; Türkiye’de çok sayıda insan fotoğraf çekiyor, çok yaygın fotoğraf makinesi satılıyor ama mesela fotoğraf etiği denilen bir mevzu gündemde yok. Fikir yok, birtakım gayretler var tabi ama fikir yalnızlıkta yeşermez, karşıtını ister ki; serpilsin. Karşıtı olmayanın kendisi de yoktur.</p>
				<p class="normal"><span class="idebold">MU:</span><span class="ideitalik"> Tam bu noktada yayıncılık ile ilgili çalışmalarınızdan da bahsedelim.</span></p>
				<p class="normal"><span class="idebold">ÖY:</span> Galata Fotoğrafhanesi Fotoğraf Akademisi diye bir çalışmamız var, üç yıldır sürüyor. Bu memlekette basın ve belgesel fotoğraf alanında en kapsamlı müfredata sahip yapı burasıdır diye gönül rahatlığıyla söyleyebilirim. İsteyen alsın karşılaştırsın. Bu yapı içinde iki tane dergi çıkarıyoruz. Birinin adı “Fotoğrafsız” bir kuram dergisi. İlk sayısı etik üstüneydi, ikinci sayısı belgesel fotoğrafı ele aldı, üçüncü sayıda da haber fotoğrafçılığını işledik. Bu dergide adına uygun olarak fotoğraf yok, sadece yazı basıyoruz ama içerik toparlamak kolay olmuyor, yayın periyodunu ciddi olarak aksatıyoruz. Fotoğraf alanında düşünüp yazan insanlar ya çok meşguller, dergiye zaman ayıramıyorlar, ya bizim dergiyi ciddiye almadıklarından yazı üretmiyorlar ya da yazacak kişilere biz ulaşamıyoruz, bilmiyorum ama yazı toparlamakta gerçekten zorlanıyoruz. Kimbilir, belki de bu ortamdaki fikir üç beş dergide toparlanacak kadardı, bizde onu tükettik. Yayınladığımız diğer derginin adı: Fotoğraf Notları, o da pratiğe yönelik bir dergi. Fotoröportajlarla memleketin orasından burasından hikayeler anlatmaya çalışıyoruz. Her iki dergi de, on beş milyonluk bu şehirde biner adet basılıyor ve tükenmiyor. İstanbul’da neredeyse her ay fotoğrafçılık kursuna giden insan sayısı binden fazla halbuki. Sadece İstanbul’dan bahsediyorum. Yurt sathındaki dernekleri bir tarafa bırakıyorum. Yüksek yüksek mekteplerle, özel güzel okulların fotoğraf öğrencilerinden hiç söz etmiyorum. Fotoğraf yayıncılığı zaten berbat durumda. Fotoğraf ve görüntü kuramı üzerine yayın yapan İlker Maga’nın YGS yayınları kapandı. Agora Kitaplığı fotoğraf kuramı basıyor ama ekonomisi diğer kitaplardan geliyor. Şimdilerde sadece fotoğrafla ilgili kitaplar basan Espas Yayınevi kuruldu, umarım ömrü uzun olur. Baktığımız zaman; onlarca dernek, bir tane federasyon, onca okul, kurs, seminer var ama fotoğraf ile ilgili üç beş yayın ve bir tane olsun yayınevi dahi yaşatılamıyor bu ortamda. Fikirsiz fotoğraf diye boşa demiyorum, ölçü ortada. Siz fotoğrafın allamesi olsanız bile, boşa. En hasımız ortalamanın bir parmak üstündeyse, öpüp başına koysun dahi olmadığı sürece.</p>
				<p class="normal"><span class="idebold">MU: </span><span class="ideitalik">Türkiye’ye istatistikî olarak baktığımızda, gelişmeye dair bir takım verilerin alıp başını gittiği gibi bir kanıya kapılıyorsunuz.</span></p>
  <p class="normal"><span class="idebold">ÖY:</span> Olan şey; birçok şeyin bir arada yarattığı göz kamaştırıcı bir yüzeysellik. Daha önce de söz ettiğimiz batıdaki Time - Life pratiği, toplumsal ya da dünya problemlerini tırnaklarına takarak, fotoğraf olarak da ortaya koyan fotoğrafçıların yarattığı bir pratikti. Türkiye’deki yansımasıymış gibi duran Hayat Dergisi de aynı şeyi yaparmış gibi yapıp, cool magazin kaleminden içi boş işler yayınladılar. Bunun gibi örnekleri sadece fotoğrafta değil, diğer alanlar için de çoğaltabiliriz. Bugün ortada gözüken gelişme, ekonomik büyüme vb., gerçek bir demokrasi ve kültürel haklarına sahip eşit yurttaşlar olmadan, bir işe yaramaz. Yani bazılarının işine yararda, şu fani dünyada insan gibi yaşamamıza yetmez. </p>
				</div>
</body>
</html>