<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Kaç Kiloya Programlısın</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter" id="chapter4">
  <div class="container html5_section">
    <h1 class="chapter">BÖLÜM4</h1>

    <div class="container html5_section">
      <h1 id="h4">KİLOMUZU ETKİLEYEN HORMONLARIMIZ</h1>

      <div class="epigraph html5_section epub-type_epigraph">
        <p>Hayatımızın kalitesini artırmak için, yaptığımız seçimlerin sorumluluğunu kabul etmeye ihtiyacımız var. Uzun vadeli yatırımlara ihtiyacımız var. Bu yatırım sağlık ve eğitimdir.</p>

        <p class="by"><span class="big-font">B</span>UZZ <span class="big-font">A</span>LDRIN</p>
      </div>

      <p class="first-letter">B<span class="smallcaps">ESLENME VE EGZERSİZİN</span> kilo ile bağlantısını artık hepimiz biliyoruz. Günlük gazetelerin sağlık köşeleri bu ikisine yönelik önerilerle dolu. “Yediğinin yarısı, hareketinin iki katı” formülü sıkça gazete köşelerinde tekrarlanır. Bu öneri yanlış değildir ama eksiktir. Hormonal sorunların kilolarımızı nasıl etkilediği konusunda yeterince bilgi sahibi değiliz; tiroit sorunu, östrojen sorunu, adrenal sorunu, ensülin direnci, leptin direnci vb.</p>

      <p>Sağlıklı bir kadının doğal yaşam döngüsü içinde doğal ve sağlıklı olarak azalan ya da yükselen hormonlar bile sorun olarak medikalize edilmiş durumda. Regl sorunları ve menopoz için “hormon tedavisi” öngörülüyor. Genel anlamda sağlıklı insanlara birçok nedenle hormon takviyesi almaları yönünde “tedavi” uygulanıyor. Kilo ve metabolik sorunlar için hormon tedavisi rutin olarak uygulanıyor. Nedense insanların çoğu, sağlığının sorumluğunu üstlenmek yerine dışarıdan gelecek olan hap çözümlere pek meraklı. Ama sorumluluk üstlenilmediğinde bedelden muaf olunmuyor. Çoğu insanın kafasında sorumluluk kavramı, görev ve kendini suçlamayla özdeşleşmiş olduğu için, hayatlarının sorumluluğunu almaktan bucak bucak kaçıyor. Bu kaçış sorunlara “gecikme zammı” bindiriyor. Ödenecek olan bedel daha da ağır oluyor.</p>

      <div class="container html5_section">
        <h1 id="sh1"><span class="initial">M</span>ETABOLİK <span class="initial">S</span>ENDROM <span class="initial">N</span>E <span class="initial">O</span>LA?</h1>

        <p>Günümüzde çok yaygın olarak teşhis konulan metabolik sendrom, iddia edildiği gibi genetik bir durum değil, kötü beslenme, sağlıksız yaşam seçimlerinin sonucu organizmada oluşan hormonal dengesizliktir. İlaçlarla ve hormon takviyeleri ile düzeltilmesi sadece ilaç firmalarının işine yarar. Oysa dışarıdan alınan bu hormon takviyeleri vücuda yarar sağlamak bir yana bedenin doğal hormon üretimine zarar veriyor. Bedene zerk edilen sentetik hormonlar uzun vadede, bedeni dışarıdan alınan hormonlara bağımlı kılıyor; hem de ömür boyu. Yan etkileri de cabası. Oysa hormonlarımızı doğal yöntemlerle dengeleyebiliriz.</p>

        <p>Her ilacın yan etkileri vardır. Yirminci yüzyıl başlarında kokainin ilaç firmaları tarafından yan etkisi olmayan öksürük şurubu olarak pazarlandığını biliyor musunuz? Eroinin morfin bağımlılığının tedavisi için kullanılan bir ilaç olarak pazarlandığını biliyor musunuz?</p>

        <p>Sıkça değişen “doğrularıyla” tıp bir bilim değil, bir sanattır. Ama ticari sanat ama gerçek sanat. Kullanana göre değişiyor.</p>

        <p>Ben bir tıpçı değilim ama araştırmacı yazarım. Yakın zamana kadar yumurta öcüydü. Yumurtanın kolesterolü yükseltmediğini otuz yıldır eğitimlerimde söylerim. 2006 yılında yayımlanan <em>Pazartesi Rejime Başlıyorum</em> kitabımda kolesterolün ne olduğunu, yumurtanın kolesterolü yükseltmediğini, kolesterol ilaçlarının sağlığa zararlarını, yüksek kolesterol sorununun nasıl doğal ve kolay yollarla tedavi edilebileceğini uzun uzadıya yazmıştım. Bilimsel makalelere ve alanında sıra dışı ve (sistem tarafından satın alınamamış) gerçek bilim insanı olan doktorların yazdıklarına dayandırarak ve kaynak göstererek yazmıştım. Belki kolesterol “hastası” yakınları araştırır diye. Belki kolesterol “hastası” insanların kendileri araştırır diye.</p>

        <p>Tabii bu araştırmaları yapmak ve birkaç sayfa içinde özet olarak açıklayabilmek için epey zaman harcadım.</p>

        <p>Ne yazık ki sağlık sisteminin çarpıklığı içinde çoğu doktor hasta bakmaktan araştırma yapmaya vakti olmadığından şikâyet ediyor. Onlar da haklı. Bu nedenle çoğu doktorun ilaçlar hakkındaki bilgileri, ilaç firması temsilcilerinin verdiği bilgilerle sınırlı oluyor.</p>

        <p>Kolesterol konusu, nihayet Türkiye’de tıbbın gündemine 2011-12 yıllarında girdi. O da aykırı bir doktor olan Canan Karatay sayesinde. Dr. Karatay gibi idealist, sisteme boyun eğmeden bildiği doğruları söyleyebilen tıp sanatkârlarına ihtiyacımız var. Bu tür bilgilere sadece tıp sanatıyla uğraşanlar değil, yabancı dil bilen herkes, yeterince meraklıysa ve zaman ayırıyorsa ulaşabilir. Ama ne yazık ki, gerçek bilgiye aç, meraklı bir toplum değiliz. Bilgiye ulaşmak için unvan değil ilgi, merak ve zaman ayırmak gerekiyor.</p>

        <div class="container html5_section">
          <h1 class="subhead">Metabolik Sendrom Teşhisi</h1>

          <p>Kadınlarda seksen beş santim, erkeklerde yüz iki santimin üzerinde olan bel ölçüsü sağlık açısından riskli sınıfına giriyor.</p>

          <div class="text4 html5_section">
            <p>Eğer;</p>

            <p>Kan yağınız (trigliserit) 150 mg/dL’nin üzerinde ise,</p>

            <p>İyi kolesterol (HDL) erkeklerde 40 mg/dL, kadınlarda 50 mg/dL’in altında ise,</p>

            <p>Kan şekeriniz 110 mg/dL’in üzerinde ise,</p>

            <p>Kan basıncı 130/85’nin üzerinde ise, doktorunuz size metabolik sendrom teşhisi koyar.</p>
          </div>

          <p>Bedenin doğal iyileştirici gücünün yerine hiçbir ilaç geçemez. Haplarda, iğnelerde aranan çözümlerin bedelini eninde sonunda sağlıklı organlarımıza da zarar vererek öderiz.</p>
        </div>
      </div>

      <div class="container html5_section">
        <h1 id="sh2"><span class="initial">H</span>ORMONLAR VE <span class="initial">M</span>ETABOLİZMA</h1>

        <p>Hormonlar nedir? Hormonlar bedenimiz ile beynimiz arasında mesaj ileten biyokimyasal postacılardır.</p>

        <p>Metabolizma nedir? Bizim biyokimyasal yapımızdır. Metabolizmanın görevleri arasında bedenin kalorileri nasıl yakacağının bilgisi de vardır.</p>

        <p>Kiminin metabolizması hızlı çalışır, kiminin yavaş. Aynı boyda iki kişi tıpa tıp aynı şekilde beslense bile kiloları aynı olmaz. “Su içsem yarıyor” ya da “Ne yersem yiyeyim kilo almıyorum” diye sözler işitmişizdir. Tabii ikinci tipten az sayıda insana gıpta ile bakmışızdır.</p>

        <p>Biyokimyasal yapımızı oluşturan hormonlar, bize ne zaman yememiz, içmemiz, uyumamız, uyanık kalmamız, ürememiz vs. gerektiğinin mesajlarını verir. Hormonlar kime âşık olacağımızı bile belirleyen faktörlerden biridir. Gece gündüz durmaksızın faaliyet gösteren hormonlarımız bedenimizin ve beynimizin bütün faaliyetlerinden sorumludur. Hormonlarımızın düzgün çalışması fiziksel, duygusal, zihinsel ve ruhsal boyutumuzu sağlıklı kılar.</p>

        <p>Bedenimizin endokrin sisteminde hormonları salgılayan endokrin bezleri var. Açlık /tokluk hissi hormonlarla ilgilidir. Yiyip içtiklerimizin sindirilmesi, yağ olarak depolanması, yakıt (enerji) olarak kullanılması seçimleri hormonlarla ilgilidir.</p>

        <div class="container html5_section">
          <h1 class="subhead">Hormonlar Kilo Alma/Verme Sürecinde Çok Büyük Rol Oynar</h1>

          <p>Yaşınız ve cinsiyetiniz ne olursa olsun ideal kilonuza ulaşmak için beslenme ve egzersizin yanı sıra hormonlarınızı tanımanız ve onların doğal yollarla düzenli çalışmasını sağlamanız gerekir. Sadece kilo sorununda değil, her türlü sağlık sorunlarınızda hormonlarınızı ilaçlarla, hormon takviyeleriyle, ameliyatlarla kalıcı ve sağlıklı olarak dü-zen-le-ye-mez-si-niz; her ne kadar hap çözümlerin olduğuna inanmayı istesek ya da Batı tıp dünyası tarafından inandırılmaya çalışılsak da.</p>

          <p>Erkek olun kadın olun, ergen olun, menopoz/andropoz döneminde yetişkin olun, hormonlar kilolarınızı etkiliyor; kiloları alırken de verirken de. Hatta hangi bölgede yağların biriktiğini bile hormonlarınız tayin ediyor. Siz hiç bacakları zayıf olduğu halde göbeği olan insanlar görmediniz mi?</p>

          <p>Ya da doğum sonrası biriken yağlar; menopozla birlikte artan kilolar ve yaş ilerledikçe kilo vermede yaşanan zorluklar…</p>

          <p>Sağlıksız beslenme, hareket azlığı ve stres yüklü yaşamımızda bozulan hormon fonksiyonları ve dengeleri hem obeziteye hem hastalıklara neden oluyor.</p>

          <p>Ama iyi haber şu: Hormonal dengemizi yeniden kurduğumuzda doğal yollarla sağlıklı kilomuza kavuşuyor ve o kiloda kalabiliyoruz; yaşımız kaç olursa olsun.</p>
        </div>

        <div class="container html5_section">
          <h1 class="subhead">Hormon Dengesi</h1>

          <p>Günlük sütün bile buzdolabında ne kadar uzun süre dayandığı dikkatinizi çekmiştir. Etler hormonlu, tavuklar hormonlu, domatesler hormonlu, meyveler hormonlu. Sebzeler buzdolabında bir süre sonra çürüyor ama sertliğini kaybetmiyor. Doğal gıda neredeyse kalmadı. Doğal tarımla yetiştirilen ürünler bile sanayi atıklarının zehirlerini taşıyor.</p>

          <p>Çünkü bu zehirlerin toprakla, suyla, havayla yayılışını denetleyemezsiniz.</p>

          <p>Hormonlar kilomuzu, yağ depolama hızımızı, açlığımızı, belli gıda türlerine aşermemizi ve metabolizmamızı etkiliyor.</p>

          <p>Endokrin sistemimizi, tüm enstrümanların akortlu olduğu, uyum içinde çalan bir orkestraya benzetebiliriz. Ama bu orkestradaki bir aletin bile akordu bozuksa ya da yanlış notalar çalmaya başlarsa müziğin ahengi bozulur, hatta diğer enstrümanlar da notayı takip etmekte zorlanır, değil mi?</p>

          <p>Adrenalin, tiroit, kortizol, ensülin gibi hormon isimlerine çoğumuz aşinayız. Ama bunların kilomuz ve sağlığımız üzerindeki etkilerini yeterince bilmiyoruz. Değişik kilo verme “tedavileri” ve ilaçları genellikle tek bir hormon üzerine odaklanır. Bozulan tek bir hormon dengesinin diğer hormonların dengesini de bozduğu ise bize söylenmez. Endokrin sisteminde Batı tıbbının “parça”ya yönelik tedavilerini uygulayamazsınız. Tek bir hormonu diğerlerinden ayırarak “tedavi” edemezsiniz.</p>

          <p>Hormonlarımız her şeyden etkileniyor.</p>

          <div class="container html5_section">
            <h1 class="subhead">Hormon dengemizi bozan şeylerden bazıları:</h1>

            <p>Beslenme tarzı. (İşlenmiş gıdalar, genetiği değiştirilmiş gıdalar, tarım ilaçları, hormonlu gıdalar vs.)</p>

            <p>Çevresel faktörler. (Hava, su kirliliği, sağlıksız ortamlar ve ilişkiler, elektromanyetik kirlilik)</p>

            <p>Uykusuzluk, duygusal sorunlar, stres.</p>

            <p>Bu tür etkiler bazı hormonların aşırı çalışmasına yol açıyor, bazılarını ise kış uykusuna yatırıyor. Yani dengesi bozulan tek bir hormon, diğer hormonların da dengesinin bozulmasına yol açıyor. <strong>Bu dengesizlik uzun süreli olursa sonuç fazla kilolar olarak bize dönüyor.</strong> Bu durumda aşırı spor yapsanız ve çok az yeseniz bile bir süre için kilo kaybediyor ama sonra kaybettiğiniz kiloları hızla ve fazlasıyla geri alıyorsunuz.</p>

            <div class="strong-emphasis html5_section">
              <p>Yağ yakıcı hormonlarımızın düzenli çalışması ile doğal kilomuza geri dönebiliriz.</p>
            </div>

            <p>Metabolizmamızı yağ depolayıcı olmaktan çıkarıp yağ yakıcı işlevine döndürdüğümüzde, kendimizi daha iyi hissederiz, daha iyi görünürüz, sağlıklı kilomuzu aç kalmadan ve saatlerce egzersiz yapmaya ihtiyaç duymadan koruyabiliriz.</p>

            <p>Sağlıklı çalışan hormonlar sağlıklı metabolizma anlamına gelir. Düz karın, ışıltılı gözler, ışıltılı saçlar, yüksek enerji, canlı ve yaratıcı zihin, sağlıklı yaşam metabolizmamızla doğrudan ilgilidir.</p>

            <div class="strong-emphasis html5_section">
              <p>Amacımız incelerek sağlıklı olmak değil, sağlıklı olarak incelmek.</p>
            </div>

            <p>Hormonlarımız düzenli çalışmazsa ne kadar az yersek yiyelim, ne kadar çok egzersiz yaparsak yapalım bir türlü kalıcı kilo veremeyiz. Aynı kiloları veririz alırız, veririz alırız. O son beş on kilo bir türlü hayatımızdan çıkmaz. Gittikçe umutsuzluğa kapılırız.</p>

            <p>Hormonların düzensiz çalışması, diyabet, depresyon, metabolik sendrom, tiroit, âdet öncesi sendromu, rahim kistleri, ağır menopoz sorunları, prostat büyümesi, iktidarsızlık, cinsel isteksizlik, enerji düşüklüğü, uykunuzu alsanız bile yorgunluk, cilt sorunları, erken kırışıklık, erken yaşlanma gibi sorunları yaratır.</p>

            <p>Her hastalığın ardında hormonal dengesizlik vardır. Hormonlar işlevini yeterince yerine getiremiyor demektir.</p>

            <p>Bedeninizdeki her fonksiyon hormonlar tarafından kontrol ediliyor. Biyokimyasal yapımız (hormonlar) anbean beden sistemimizin faaliyetlerini dengede tutmaya çalışıyor.</p>

            <p>Sorunlarımız biyokimyasal bozukluklardan kaynaklanmıyor. Biyokimyasal bozukluğa neden olan yaşam seçimlerimizden kaynaklanıyor.</p>

            <div class="strong-emphasis html5_section">
              <p>Biyokimyasal bozukluklar neden değil sonuçtur.</p>
            </div>

            <p>Düşüncelerimiz, duygularımız, yiyip içtiklerimiz, günlük aktivite düzeyimiz, çevresel zehirler, aldığımız ilaçlar, stres, hormonlarımızı etkiliyor. Sinir sistemi, sindirim sistemi, boşaltım sistemi, lenf sitemi, dolaşım sistemi, kan şekeri düzeyi, solunum sistemi, böbreklerimiz, akciğerimiz, karaciğerimiz, dalağımız; bütün organlarımız, zihinsel durumumuz, uyumamız, uyanmamız, duygusal yaşamımız, ruhsal boyutumuz; varlığımızın her boyutu hormonlar aracılığıyla iletişim kuruyor. Endokrin sistemimiz, tüm bunların arasındaki dengeyi (bize rağmen) elinden geldiğince sağlamaya çalışıyor. Ama bedenimize hoyratça ve saygısızca davranmayı sürdürdüğümüzde, onun ihtiyaçlarını göz ardı ettiğimizde bedenimiz nereye kadar sağlıklı kalabilir? Sadece bedenin bilgeliğinin çabası yetmeyince sorunlar oluşuyor, hasta doluyoruz.</p>

            <div class="strong-emphasis html5_section">
              <p>Aşırı stres göbeğimizi büyütüyor.</p>

              <p>Uykusuz geceler, yağ yakıcı hormonların salgısını azaltıyor.</p>

              <p>Kolalı içecekler, bağımlılığa, bize tokluk hissi veren hormonlarımızın sinyallerinin kesilmesine yol açıyor.</p>
            </div>

            <p>Modern dünyanın stres ve beslenme sorunlarına milyonlarca yıllık beden programımız adapte olamıyor. Hormonlar kendi sistemini dengeleyemiyor ve tanımadığı yeni koşullara nasıl tepki vereceğini bilemiyor. Bu dengesizlikten organlar zarar görüyor, hormon bezleri çalışamıyor. Sonuç: tiroit dengesizliği, ensülin dengesizliği, metabolik sendrom gibi sıkça rastlanan sorunlar... Ve kilo alıyoruz.</p>

            <p>Yuttuğumuz her lokma, içtiğimiz her yudum, uykusuz kaldığımız her an, aldığımız her nefes, düşündüğümüz her düşünce, hissettiğimiz her duygu, kullandığımız her türlü elektro manyetik aletlerle harcadığımız zaman önemli. Çünkü bu seçimler bedenimize nasıl tepki vermesi gerektiğini öğretiyor. Otomatik ya da bilinçli seçimlerimizle sağlığımızı/sağlıksızlığımızı yaratıyoruz.</p>

            <p>Sağlıklı bir beden için bedenimizi yeniden dengeye sokmak zorundayız. Doğa da beden de homoestasis ister. Yani denge.</p>

            <p>Bedenimiz denge istiyor, hormonlarımız denge istiyor, kilomuz denge istiyor, hayat denge istiyor. Bunları yeniden sağlamak elimizde mi? Kesinlikle!</p>
          </div>
        </div>
      </div>

      <div class="container html5_section">
        <h1 id="sh3"><span class="initial">H</span>ORMONLAR <span class="initial">M</span>ETABOLİZMAMIZI <span class="initial">N</span>ASIL <span class="initial">E</span>TKİLİYOR?</h1>

        <p>Metabolizmanız yavaş mı hızlı mı çalışıyor? Kolay kilo alıp zor kilo verenlerden misiniz? Bir oturuşta beş kişilik yemek yiyip kilo almayan o nadir insanlardan mısınız?</p>

        <p>Metabolizmamız bedenimizin kalorileri yakma hızını belirleyen kimya laboratuarıdır. Sindirim sistemimizdeki enzimler yediğimiz proteini aminoasitlere; yağı, yağ asitlerine; karbonhidratı, glikoza dönüştürür. Kan dolaşım sistemi bu enerji birimlerini hücrelere taşır. Hücreler gelen her enerji birimini nasıl kullanacağına uygun olarak kimyasal tepki verir.</p>

        <p>Hormonlarımız bu enerjiyi hemen yakıt olarak mı kullanmalı, yağ olarak mı depolamalı, kas, kemik, hücre dokusu üretmek için mi kullanmalı seçimini yapar. Hormonlar düzenli çalıştığında yağ yakarız, kas biriktiririz. Hormonal dengemiz bozulduğunda yani bedenimiz bazı hormonları az, bazı hormonları fazla ürettiğinde ise bunun tam tersini yaparız; yağ biriktiririz, kas yakarız.</p>

        <div class="strong-emphasis html5_section">
          <p>Bazılarının (kilolu olmasa bile) bedeninin yağ oranı normalden yüksek olur.</p>
        </div>

        <p>Bu insanlar ince olsalar bile fit görünmezler. Çünkü bedenlerinde yağ oranı yüksek, kas oranı düşüktür. İnce göründükleri için de ne yazık ki egzersiz yapmaları gerektiğini düşünmezler. Bu tür insanlar genellikle yemek düşkünü değildir.</p>

        <p>Kilolu olmamak, sağlıklı olmakla eşanlamlı değildir. Metabolizma statik değil değişken yapıdadır. Biyokimyamızı yani metabolizmamızı beslenme ve yaşam alışkanlıklarında yapacağımız bazı değişikliklerle doğal yollarla düzeltmek elimizde.</p>

        <p>Hormonlarımız olmasa bedenimizin susuz kaldığının farkında olmayız. Ama hormonlarımızın dengesi bozulduğu için, beden susuzluğu günümüz dünyasında öylesine yaygın bir sorun ki. Ama bu sorunu yaşayan kişiler bedenin susuzluk çektiğinin farkında bile değiller. Belki siz de su içmeyi sevmeyenlerdensiniz. Suyunuzu çaydan kahveden, meyve sularından aldığınızı düşünüyor olabilirsiniz. Oysa bedenimiz su dışındaki tüm sıvıları gıda olarak algılıyor. Çünkü bu sıvıların moleküler yapılarını gıda sınıfında değerlendiriyor. Tıpkı arabanıza benzin yerine su koymadığınız, yüzünüzü de kolalı içeceklerle yıkamadığınız gibi. Hiçbir sıvı suyun yerini tutamıyor.</p>
      </div>

      <div class="container html5_section">
        <h1 id="sh4"><span class="initial">M</span>ETABOLİZMAYI <span class="initial">E</span>TKİLEYEN <span class="initial">T</span>EMEL <span class="initial">H</span>ORMONLAR</h1>

        <p>Bedenimizdeki tüm hormonlar metabolizmayı etkiler. Ama bazıları daha büyük rol oynar. İşte en önemlileri:</p>

        <div class="text4 html5_section">
          <p><strong>Ensülin</strong> (Kan şekeri hormonu)</p>

          <p><strong>Tiroit</strong> (Bazal metabolizma hormonu)</p>

          <p><strong>Östrojen ve progesteron</strong> (Doğal steroit hormonlar)</p>

          <p><strong>Testosteron ve DHEA</strong> (Gençlik hormonu)</p>

          <p><strong>Epinefrin, norepin</strong><strong>efrin ve kortizol</strong> (Acil tehlike hormonları)</p>

          <p><strong>HGH</strong> (Büyüme hormonu)</p>
        </div>

        <p>Yağ dokularının da <em>hormon üreten fabrika</em> olduğu yeni yeni anlaşılıyor.</p>

        <p class="margintop">Yağ dokularının salgıladığı metabolizma hormonları:</p>

        <div class="text4 html5_section">
          <p><strong>Leptin</strong> (Tokluk hormonu)</p>

          <p><strong>Adinopektin</strong> (Leptin direncine karşı koruyan hormon) <strong>Rezistin</strong> (Ensülin direnci oluşmasında rol oynayan hormon) <strong>Peptit tirozin</strong> (İştah kesici hormon)</p>

          <p><strong>Grelin</strong> (Açlık hormonu)</p>
        </div>

        <p>Şimdi bu hormonlarımızı kısaca tanıyalım. Metabolizmayı etkileyen temel hormonlarımızın nasıl çalıştığını bilmek sağlığımız ve kilomuz açısından son derece önemli. Bu bölümde yukarıdaki hormonların bazılarına ilk anda bilmeniz gereken bilgilerle sınırlayarak özet yer verdim. Ama bilimsel anlatımdan hoşlanan meraklı okurlar için kitabın sonunda yukarıda belirtilen tüm hormonlarla ilgili ek bir bölüm var. Orada daha spesifik birçok bilgiyle ve bazı sağlıklı kilo verme sırları ve uygulamalarıyla karşılaşacaksınız. Minik ama çok etkili sırlar!</p>

        <div class="container html5_section">
          <h1 class="subhead-1">ENSÜLİN <span class="small normal">(Kan Şekeri Hormonu)</span></h1>

          <p>Vücuttaki şeker dengesinin ayarlanmasında büyük rol oynayan ve pankreas bezi tarafından salgılanan bir hormondur. Normal ölçülerde salgılandığında vücuda canlılık verir.</p>

          <p>Çok tehlikeli bazı sağlık sorunlarının temelinde normal ölçünün sınırları dışında salgılanan ensülin yatar. Ensülin iniş çıkışlarını kontrol edebilmek, bedenin hormonal dengesini düzeltmenin ilk adımıdır. Pankreas tarafından salgılanan ensülinin en önemli görevi kan şekerini düşürmektir.</p>

          <p>Özellikle işlenmiş basit karbonhidratlı (beyaz unlu, şekerli) gıdalar tükettiğimizde çok kısa zaman içinde şeker kana karışır. Pankreas ensülin salgılayarak bu şekerleri karaciğere yönlendirir. Şeker karaciğerde glikojene çevrilerek kaslar tarafından kullanılmaya hazır hale gelir. Ensülin aynı zamanda glikozu yağ asidine dönüştürerek, daha sonra kullanılabilmesi için yağ hücrelerinde depolar. Böylece ensülin kanda yükselen kan şekerini aşağı indirir. Yüksek kan şekeri ensülin salgısını artırır, düşük kan şekeri ensülin üretimini bastırır. Ensülin salgısını düşük tutmak kilo kontrolündeki ilk adımdır. Böylece beden yakıta ihtiyaç duyduğunda glikoz yerine depolanmış yağı kullanmayı seçer.</p>
        </div>

        <div class="container html5_section">
          <h1 class="subhead-1"><span class="emphasis">ENSÜLİN DİRENCİ NEDİR VE NASIL OLUŞUR?</span></h1>

          <p>Ensülin direnci polikistik over sendromu ile de bağlantılıdır.</p>

          <p>Çoğu insan ensülin direnci diye bir şeyin varlığını duyuyor ama ne olduğu, nasıl oluştuğu ve bu direnci nasıl aşacağımız konusunda ne biliyoruz?</p>

          <p>Özellikle aç karnına unlu, tatlı şeyler yediğimizde kan şekerimiz hızla yükselir. Pankreas hemen harekete geçerek aşırı miktarda ensülin salgılar. Ensülin kandaki glikozu fazlasıyla temizlediği için bu kez kan şekerimiz normalin altına düşer ve yeniden acıkırız. Üstelik canımız yine unlu, tatlı şeyler çeker. İşte bu döngü şeker bağımlılığını yaratır. Peki, ensülin bu yeni gelen kalorileri ne yapar? Hemen yağa dönüştürerek depolar. Kanımızda yüksek miktarda ensülin olduğunda, bedenimiz yakıt için yağ hücrelerine başvurmaya fırsat bulamaz. Ve yağ yakamayız.</p>

          <p>Bu döngü uzun süre devam ederse, hücrelerimiz ensülini görmezden gelmeye başlar. Bu duruma “ensülin direnci” denilir. Yani hücreler ensüline yanıt vermemektedir. Kas hücrelerinin kapısından geri çevrilen şeker, amaçsız ve evsiz barksız bir şekilde kan dolaşımı caddelerinde başıboş dolaşmaya başlar. Kan şekeri çok yükselir. Hücrelerin ensüline direncini bilmeyen pankreas kan şekerini düşürmek için daha fazla ensülin salgılamayı sürdürür. Fazla ensülin de hem böbreküstü bezlerinde hem de yumurtalıklarda daha fazla androjen üretilmesine neden olur. Ne kadar çok ensülin, o kadar çok androjen. Bu da kadınlarda <em>polikistik over sendromu</em> denilen sorunları yaratıyor.</p>

          <p>Kan şekeri yakılarak enerjiye dönüşemediği için, kişi yemek yedikten sonra bile kendini aç, dinlendikten sonra bile yorgun ve halsiz hisseder. Bu durum Tip 2 diyabet olarak da biliniyor.</p>

          <p>Kilo vermek isteyen insanların en çok kaçındığı besin yağlardır. Oysa bu doğru değildir. Acıkmaya neden olan şey, şeker-ensülin dengesidir. Biraz yağ bizi tok tutar. Ne kadar çok karbonhidrat tüketirsek o kadar çok ve çabuk acıkırız. Bu dengeyi düzelttiğimizde gerçek acıkma duygusunu yaşarız yani bedenin enerjisi tükenince açlık duyarız. Aşırı kilolu insanların açlık/tokluk duygusunu bilmemeleri bu yüzdendir. Özetle; şekerli gıdalar, rafine edilmiş tahıllar ve yüksek nişasta içeren gıdalardan uzak durmak, lifli gıdalar tüketmek ensülin hormonunun yeniden düzene girmesini sağlar.</p>

          <p>Egzersiz ensülin hormonunu dengelemek için gereklidir.</p>

          <div class="container html5_section">
            <h1 class="subhead align-left">Kilo Vermek İçin Öncelikle Ensülin Direncinin Kırılması Gerekiyor</h1>

            <p>Yüzde beşlik kilo kaybı bile bu direnci kırmak için yeterlidir.</p>

            <p>Ensülin direnciniz varsa şeker, un ve nişastalı besinleri azaltmanız, aç kalmamanız, öğün atlamamanız, sık yemeniz gerekiyor. Özellikle sofra şekerinden, tatlılardan, yüksek fruktozlu mısır şurubu içeren meşrubatlardan, un/yağ/şeker üçlüsü ile üretilmiş paketlenmiş ürünlerden (bisküvi, brovni, kek, cips, pasta, kurabiye, gofret) kesinlikle uzak durun.</p>

            <p>Bu maddelerden uzak duran beslenme türü zaten sağlıklı bir yaşam için doğal beslenme tarzıdır. Çaya, kahveye şeker ve tatlandırıcı koyma alışkanlığından vazgeçin. Çayına beş şeker koyan bir arkadaşım şimdi çayını kahvesini şekersiz içiyor. Özellikle suni tatlandırıcılar metabolizmayı yavaşlatıyor. Siz kaloriden kıstığınızı sanırken bazal metabolizmanız yavaşladığı için hem kilo alıyor, hem sağlığınızla oynuyorsunuz.</p>

            <p>Türkiye’de “Amerika’da en çok kullanılan granül doğal tatlandırıcı” olarak pazarlanan, hamilelere ve çocuklara bile önerilen Splenda’nın (sukraloz) 1976 yılında İngiltere’de yeni bir böcek öldürücü formülü olarak yaratıldığını hatırlayın. Yapay tatlandırıcılardan uzak durun; diyet kolalardan ve yapay tatlandırıcı kullanılan diyet yiyeceklerden de.</p>
          </div>

          <div class="container html5_section">
            <h1 class="subhead">Sağlıklı Şeker: Stevya, Agave Şurubu ve Hurma</h1>

            <p>En sağlıklı doğal şeker stevya, agave şurubu ve hurmadır. Bunlara keçiboynuzunu da eklemek gerekir.</p>

            <p class="margintop"><strong>Stevya:</strong> Stevya,Paraguay’da ve Brezilya’da bulunan “Stevia rebaudiana” adında bir bitkiden elde ediliyor. Asırlardır yerli halk bu bitkinin yapraklarını çay ve diğer yemekleri tatlandırmakta ve çok amaçlı tedavide kullanıyor. Bilinen hiçbir yan etkisi olmayan stevya özellikle diyabet hastaları için çok uygun bir tatlandırıcıdır. Ensülin duyarlılığını arttırdığı için diyabetin tedavisinde kullanılmaktadır. Ayrıca yüksek tansiyon, kabızlık, depresyon sorunlarına da iyi gelir. Mide ve bağırsak florasını, asit alkali dengesini korumaya yardımcı olan stevya, Japonya’da da otuz yılı aşkın bir süredir milyonlarca kişi tarafından tatlandırıcı ve gıda katkısı olarak kullanılıyor. Türkiye’de de bir süredir satılıyor. Bu bitkiden elde edilen şekerin, kan şekerini düzenleyici etkilerinin olması çok hoş. Ayrıca tamamen doğal, sıfır kalorili, bol lif içerikli olması da tercih sebebi oluyor. Stevya bitkisinin içindeki steviosid maddesi, vücudumuzdaki tat duyuları tarafından normal şekerin 250-300 katı daha tatlı olarak algılanmaktadır. Bu nedenle bir tutam stevya tozu, bir litre çay, kahve veya diğer içecekleri tatlandırmaya yeterli oluyor.</p>

            <p class="margintop"><strong>Agave:</strong> Agave anavatanı Orta Amerika olan bir kaktüs türüdür ve tekilanın hammaddesidir. Kökündeki özsuyunun damıtılmasıyla agave şurubu elde edilir. Kalorisi vardır ama bala ve şekere göre çok daha azdır ve baldan da şekerden de daha tatlıdır. Bu nedenle az miktarda tüketilir. Glisemik oranı düşük olduğu için kana yavaş karışır. Ağızda garip bir tat bırakmaz. Sadece çay kahvede değil, tatlı yapımlarında artık birçok bilinçli insan rafine şeker yerine agave şurubunu kullanıyor.</p>

            <p>Agave yüksek fruktozlu olması nedeniyle bazı kişiler tarafından yüksek fruktozlu mısır şurubu ile kıyaslanıyor ve tu kaka ilan ediliyor. Bu adil bir kıyaslama değil. Çünkü yüksek fruktozlu mısır şurubu GDO’lu mısırlardan elde ediliyor. Agave kaktüsten elde edilen doğal şekerdir ve glisemik endeksi düşük olduğu için kana yavaş karışır. Mısır şurubundaki fruktoz, nişastanın temel yapısı olan glikozun çeşitli işlemlerle fruktoza dönüştürülmesiyle oluşturulmuş yapay fruktozdur. Agavenin fruktozu doğaldır. Ayrıca antibakteriyel özelliği vardır ve kolesterol düşürücüdür. Kalsiyum ve magnezyum gibi besinlerin de emilimini artırır.</p>

            <p class="margintop"><strong>Hurma:</strong> Protein, yağ ve karbonhidrat üçlüsünün hazmı zorlamadan bir arada bulunduğu tek doğal gıda olan hurma aynı zamanda glisemik endeksi düşük bir meyve ve tatlandırıcıdır. İçindeki yüksek orandaki kalsiyum, fosfor, demir, potasyum, selenyum, magnezyum, niasin, A, B, E vitaminleri ve protein ile hurma çok zengin bir besin kaynağıdır. Hurmayı akşamdan suya koyun. Ertesi gün çekirdeklerini çıkardıktan sonra meyve kısmını tatlı yapımınızda şeker yerine kullanabilirsiniz. Çiğ beslenme restoranlarında hurmayla yapılmış inanılmaz lezzette tatlılar yedim; hem de hiç suçluluk duymaksızın.</p>

            <p>Yine de doğal da olsa çok fazla fruktoz (meyve şekeri) sağlık için iyi değildir. Fruktozu doğal da olsa az tüketmekte yarar var. (Günde on beş ramın aşılmaması önerilir.)</p>
          </div>

          <div class="container html5_section">
            <h1 class="subhead">Bedenimizde Biriken Yağlar Aynı Değildir</h1>

            <p>Bedenimizde yağlanma iki şekilde olur. Biri derimizin altında biriken yağlar, diğeri karnımızda biriken ve organlarımızı kuşatan yağlar.</p>

            <p>Derimizin altında biriken yağlar sağlığımıza zarar vermez. Hatta leptin ve adiponektin gibi ensüline duyarlı “iyi” hormonlar bu yağlardan geldiği için bizi diyabete karşı korur. Ama karın yağları tehlikelidir. Bu “kötü” yağlar metabolizmayı yavaşlatır, büyüme hormonunu azaltır, kortizolu artırır, ensülin direncine neden olur ve bizi yüksek tansiyondan siroza kadar her türlü hastalığa açık hale getirir.</p>

            <p>Bedenimizde ne kadar yağ varsa, beynimizde o kadar çok ensülin vardır. Bu da ileri yaşlarda hafıza kaybı ve Alzheimer hastalığına neden olabiliyor.</p>

            <p>Şişmanlık ensülin direncine, ensülin direnci şişmanlığa neden oluyor.</p>

            <div class="border">
              <div class="container">
                <h1>Ensülin direncinin yarattığı sorunlar:</h1>

                <p>Obezite, tatlı krizleri, şeker hastalığı, açlık nöbetleri, uyuklamalar, çarpıntı, terlemeler, kötü kolesterol yükselmesi, trigliserit yükselmesi, karaciğer yağlanması, tansiyon yükselmesi, anlamsız, ani ve aşırı tepkiler, uyku bölünmeleri ve uyuklamalar, her türlü çabaya rağmen kilo verememek, polikistik over sendromu, metabolik sendrom, uyku apnesi.</p>
              </div>
            </div>

            <p><strong>Doğal destek:</strong> Rafine edilmemiş tam gıdalarla beslenmek, düzenli egzersiz (tempolu yürüyüş, merdiven tırmanmak, bisiklete binmek, yüzmek gibi), bol miktarda alkali oranı yüksek su içmek. Hayattan tat alacak bakış açısına sahip olmak.</p>

            <p><strong>Bağlı olduğu çakra:</strong> Kök çakra.</p>
          </div>
        </div>
      </div>

      <div class="container html5_section">
        <h1 class="subhead-1">TİROİT <span class="small normal">(Bazal metabolizma hormonu)</span></h1>

        <p>Metabolizma üzerinde ensülinden sonra etkili ikinci hormon olan tiroit, köprücük kemiğinin hemen üzerinde boyunda yer alan tiroit bezi tarafından salgılanır. Tiroit hormonu hücrelerin oksijen kullanımını, bedenin kalorileri yakma hızını, kalp atışı ritmini, büyümeyi, beden ısısını, doğurganlığı, sindirimi, belleği ve duygu durumunu kontrol eder. Yapmadığı iş yok yani.</p>

        <p>Yaşamak için gerekli kimyasal ve fiziksel olayları yani metabolizmayı düzenleyen tiroit, vücudumuzdaki her hücre ve dokunun fonksiyonlarını düzenler. Sağlıklı olmak için tiroit hormonlarının devamlı ve yeterli miktarda salgılanması gerekir.</p>

        <p>Günümüzde çoğu insan tiroit bozukluğundan mustarip. Aslında bu, duyguların bastırılmasından kaynaklanan bir hormonal dengesizlik. Özellikle kadınlar, ataerkil toplum düzeninde gerçek duygularını rahatlıkla ifade edemiyor. Yüz yıl önce de ifade edemiyorlardı ama en azından az da olsa fonksiyon gösteren tiroitleri hâlâ kendi bedenlerindeydi. Ayrıca ensülin direnci yaratan besinler henüz hayatlarına girmemişti ve televizyon karşısında pineklemiyorlardı. Günümüzde tiroit bezi, bademcik alınır gibi fütursuzca alınıyor. Bu insanlar tiroit bezi alınınca tiroit sorunundan kurtulacaklarına inandırılıyorlar. Ama kadınlarda tiroit bezi alındığında bu kez de rahim sorunları baş gösteriyor ve bir ameliyat daha gerekiyor. Bir hormon bezi alındığında başka hormonlar aşırı çalışmak zorunda kalır ve nihayetinde başka bir organ bozulur.</p>

        <div class="container html5_section">
          <h1 class="subhead">Bazal Metabolizma ve Tiroit</h1>

          <p>İnsan organizmasının gerek bedensel gerekse de zihinsel çalışma bakımından en durgun olduğu zamanlarda tükettiği enerji düzeyine “bazal metabolizma” denir, demiştik.</p>

          <p>Tiroit hormonu bazal metabolizmayı hızlandırır. Kalori miktarı düşük diyetlerde hipofiz bezi tiroit bezini uyaran salgıyı üretemez. Tiroit hormonu salgılanamadığı için metabolizma yavaşlar. Bu da yoyo diyet döngüsüne yol açar</p>

          <p>Bazal metabolizması yükselmiş bir organizma uyurken bile daha çok enerji üretir ve kullanır. Daha çok enerji kullanımı oksijen kullanımını da artırır.</p>

          <p><strong>Tiroit hormonu az salgılandığında</strong> (hipotiroidi) miskinleşir ve kilo almaya başlarız. Kabızlık çekeriz. Haşimoto tiroiditi sorununda ise vücudun bağışıklık sistemi tiroide saldırır. Onu düşman olarak algılar.</p>
        </div>

        <div class="container html5_section">
          <h1 class="subhead">Kronik Yorgunluk (Gizli Hipotiroidi)</h1>

          <p>Dr. Jonathan Forester <em>Kronik Yorgunluğu Fethetmek</em> kitabında gizli hipotiroidi ile ilgili önemli şeyler söylüyor:</p>

          <p>“Gizli Hipotiroidizm, ABD’de kronik yorgunluğun en yaygın sebeplerinden biri olmakla birlikte en az teşhis edilenidir. Çoğu araştırmaya göre bu durumun yaygınlığı nüfusun yüzde beşi ila onu arasındadır. Bir kan testinde normalmiş gibi görünen tiroit bezlerine rağmen hipotiroidi olunabileceğini fark etmektedir. Bu hastalık kolaylıkla gözden kaçar fakat tedavisi de kolaydır. Bence bu durumun teşhis edilememesinin nedeni doktorun hasta ve öyküsünden çok laboratuar sonuçlarına inanmasıdır. Doktorların hipotiroidi teşhisini sadece laboratuar sonuçlarına göre yapması artık durmalı.”</p>

          <p><strong>Tiroit hormonu fazla salgılandığında</strong> (hipertiroidi) hızla kilo veririz. Kilolu insanlar, ah keşke tiroidim aşırı salgılansa diyebilir. Ama bu durum da iyi değildir. Hipertiroidi denilen aşırı salgı durumu olan Graves hastalığında kalbimiz çok hızlı atar (çarpıntı), sıcağa tahammülsüz oluruz, hızlı kilo veririz, kendimizi yorgun ve bitkin hissederiz. Sıkça ishal oluruz. Hiç de iyi bir durum değil. En olmadık zamanlarda ve durumlarda ishal olduğunuzu düşünebiliyor musunuz?</p>

          <p>Guatr, tiroit bezinin büyümesidir.</p>

          <p>Tiroit bezinin içinde aşırı doku oluşmasına nodül denir. Tiroidit, tiroit bezinin iltihaplanmasıdır.</p>

          <p>Nodüler guatrlı hastalar iyotlu tuz ve iyot içeren ilaçlar kullanmamalıdır. <strong>Eğer röntgen filmi çektiriyorsanız koldan enjekte edilen ilaçların iyotlu olduğunu bilin.</strong> Röntgen çeken doktora bilgi verin. O günün telaşı içinde guatr hastalığınız olup olmadığını sormayı unutabilir. Doktor hatalarından kaynaklanan ölümlerin çok yüksek olduğunu hatırlayın. Hayat sizin hayatınız. Bu öncelikle kimi ilgilendirir dersiniz? Doktorunuzu mu, sizi mi?</p>

          <div class="border">
            <div class="container">
              <h1>Hipertiroidi sorunları:</h1>

              <p>Kilo kaybı</p>

              <p>Kaslarda zayıflık</p>

              <p>Ellerde titreme</p>

              <p>Uyumada zorluk</p>

              <p>Çarpıntı</p>

              <p>Kalp ritim bozukluğu</p>

              <p>Saçlarda incelme ve dökülme</p>

              <p>Ciltte incelme, nemlilik ve aşırı terleme</p>

              <p>Bağırsak hareketlerinde artma ve bazen ishal</p>

              <p>Sinirlilik</p>

              <p>Gözlerde ileri doğru fırlama</p>

              <p>Âdet düzeninde bozulma</p>

              <p>Tiroit bezinde büyüme (guatr oluşması)</p>

              <p>Sıcağa tahammül edememek</p>

              <p>Erkeklerde memelerde büyüme</p>

              <p>Kemik erimesi (Osteoporoz)</p>
            </div>

            <div class="container">
              <h1>Hipotiroidi sorunları:</h1>

              <p>Halsizlik, güçsüzlük, kolay yorulma</p>

              <p>Üşüme, soğuğa tahammülsüzlük</p>

              <p>Seste kısıklık ve kalınlaşma</p>

              <p>El, yüz ve bacaklarda şişlik</p>

              <p>Göz etrafında şişlik</p>

              <p>Ciltte kuruma, kabalaşma veya kalınlaşma</p>

              <p>Saçlarda dökülme</p>

              <p>Kas krampları</p>

              <p>Depresyon, uyku bozukluğu, uyku hali</p>

              <p>Kabızlık</p>

              <p>Âdet düzeninde bozulma</p>

              <p>Kilo alma</p>

              <p>Hafızanın zayıflaması, hatırlamada zorluk</p>

              <p>Nabız sayısında azalma</p>

              <p>Hareketlerde yavaşlama</p>

              <p>Terlemede azalma</p>
            </div>
          </div>

          <p><strong>Doğal destek:</strong></p>

          <ul class="non-margined">
            <li>200 mcg selenyum</li>

            <li>15 mg çinko</li>

            <li>10.000 IU beta-karoten</li>

            <li>600 mg C vitamini</li>

            <li>600 IU E vitamini</li>

            <li>100 mg B6, 400 mcg folik asit ve 100 mcg B12 vitamini.</li>
          </ul>

          <p>Bu vitamin ve minerallerin günlük aldığınız vitamin tabletlerinde olmasına dikkat edin. Etiketleri dikkatli okuyun ve organik vitaminleri kullanın.</p>

          <p><strong>Bağlı olduğu çakra:</strong> Boğaz çakrası.</p>
        </div>
      </div>

      <div class="container html5_section">
        <h1 class="subhead-1">ÖSTROJEN VE PROGESTERON<br />
        <span class="small normal">(Doğal steroit hormonlar)</span></h1>

        <p>Östrojen denince kadın doğurganlığı ve dişilik akla geliyor; doğurganlık çağrıştıran kalçalar ve seksapel. Progesteron da her ay rahmi hamilelik için hazırlayan bir kadınlık hormonudur. Gebeliğin başlamasını ve sürmesini sağlayan progesteron ayrıca gebelikte öbür hormonlarla birlikte meme dokusunu geliştirir ve bu dokuyu doğum sonrasında süt salgılamaya hazır duruma getirir.</p>

        <p>Östrojen kadın bedeninin gelişiminde önemli rol oynar. Kan yağları, sindirim enzimleri, sutuz dengesi, kemik yoğunluğu, kalp fonksiyonu ve bellek üzerinde etkisi vardır.</p>

        <p>Östrojen ve progesteron steroit hormonlarıdır; doğal steroit. Bedenimiz bu hormonları kolesterolden üretir. Erkekler de kadınlar da değişik oranlarda bu iki hormona sahiptir.</p>

        <p>Östrojen ve progesteron kadınlarda yumurtalık, adrenal, yağ dokusu ve plasentada; erkeklerde testis ve adrenal bezinde üretilir. Östrojen aslında bedenin hemen her yerinde üretilebiliyor.</p>

        <p>Östrojen, progesteron ile belirli bir düzen içinde çalışır.</p>

        <p>Âdetin ilk iki haftasında östrojen salgılanıp, rahmi büyütür ve yumurtanın oluşmasında rol oynar. Âdet döneminin son iki haftasında progesteron salgılanarak rahim salgılarını artırır. Eğer bu dönemde hamilelik gerçekleşirse progesteron rahmi hamileliğe hazırlar, gebelik oluşmaz ise progesteron âdet kanamasına yol açar. Doğum kontrol hapları progesteronun sentetik formlarıdır.</p>

        <p><strong>Östrojen eksik olduğunda:</strong> Östrojen eksikliği memelerde küçülme, vajinada kuruluk, cinsel ilişki esnasında ağrı, ciltte kırışıklık, saç dökülmesi, vajinada sarkma, cinsel isteksizlik ve cinsel ilişkiden zevk almama sonuçlarını doğurur. Östrojen eksikliği olursa kadın erken menopoza girebilir, bu durumda sıcak basmaları, terleme atakları ve psikolojik dengesizlikler görülür.</p>

        <p><strong>Östrojen fazla olduğunda:</strong> Östrojen fazlalığı sıklıkla yumurtalık faaliyetlerinin bozulması sonucu gelişir. <strong><em>Polikistik over sendromu</em></strong> denilen durumda düzenli aylık yumurtlama yoktur ve kısırlık vardır. Overler östrojeni fazla salgılarsa armut tipi şişmanlık başlar, yani kalçalarda yağ birikir, selülitlerde patlama olur.</p>

        <p>Östrojen fazlalığı durumunda kalça ve bacakları kalın orantısız bir vücut ortaya çıkar. Östrojen hap olarak alınsa da vücut kendi kendine aşırı salgılama yapsa da fazlası kanseri tetikleyebilir. Östrojen düzeyinin kanda yüksek olması rahim ve meme kanseri için bir risk faktörüdür. Östrojen fazlalığı yağ dokusunun miktarını artırır. Artan yağ dokusunda daha fazla testosteron östrojene çevrilir, bu da yağ dokusu miktarını daha da artırır.</p>

        <p>Sonuçta bir kısırdöngü oluşur. Daha fazla östrojen daha fazla yağ; bu da yine daha fazla östrojen demektir. Hücreler uyarılır ve vücutta kadınlık organlarında kanser gelişimi başlayabilir.</p>

        <p>Östrojen fazlalığı vücudun su ve tuz tutmasına neden olur. Yüz yuvarlaklaşır, el ve ayaklarda şişlik ve ödem gelişir. Östrojen fazlalığı bacak damarlarının tıkanmasına, akciğere pıhtı kaçmasına, safra kesesinde taş oluşmasına ve tansiyonda artışa sebep olabilir.</p>

        <p>Östrojen yumurtalıklarda üretildiği anda saniyeler içinde bütün vücuda dağıtılır.</p>

        <p>Erkeklerde östrojen testosteron ile dengede olduğundan metabolizmayı olumsuz etkilemez. Ama bu denge bozuldukça erkekler kas yapıcı, yağ yakıcı hormonlarının etkisinden mahrum kalırlar. Erkeklerde memeler büyür, karın bölgesi yağlanır ve göbek büyümeye başlar, libido azalır. Sperm sayısında ve kalitesinde düşüş olur.</p>

        <p>Yıllarca kadınlara güvenli diye uygulanan, ilaç firmaları ve doktorlar tarafından yoğun propagandası yapılan hormon terapilerinin göğüs kanserini, kalp krizini, diyabeti ve inmeyi tetiklediği artık biliniyor. Dışarıdan destekli sentetik hormonlar da ilaçtır. Ve tüm ilaçların yan etkileri vardır.</p>

        <p>Stres ve ilaçlar östrojen hormon seviyesini düşüren en yaygın iki nedendir.</p>

        <p><strong>Doğal destek:</strong> Meme kanseri, fibroit kist sorunları olan, emziren anneler, âdet öncesi sancısı çeken ve menopoza yaklaşmış kadınlar östrojen artırıcı gıdalardan uzak durmalıdır.</p>

        <p>Elma, domates, patates, pancar, hurma, greyfurt, kiraz, nar, bezelye, mercimek, havuç, biber, süt ürünleri, yumurta ve zeytin östrojen hormonunu artırıcı besinlerdir.</p>

        <p>Kavun, portakal, incir, ananas, soğan, lahana, mısır, yeşil fasulye, brokoli östrojen hormonunu azaltan gıdalardır.</p>

        <p><strong>Bağlı olduğu çakra:</strong> Sakral çakra.</p>
      </div>

      <div class="container html5_section">
        <h1 class="subhead-1">KORTİZOL <span class="small">(Göbek yağı hormonu)</span></h1>

        <p>Göbeği olan kişiler, kortizol ile yakın ilişki içindedir.</p>

        <p>Kortizol, tıpkı epinefrin ve norepinefrin gibi acil tehlike hormonudur.</p>

        <p>Kortizol bedende böbreküstü bezleri tarafından salgılanan önemli bir hormondur. Az miktarda salgılandığında:</p>

        <ul>
          <li>Tehlike anında hayatta kalmak için gereken enerji artışını sağlar.</li>

          <li>Bağışıklılık sistemini güçlendirir.</li>

          <li>Bedenin dengesini korur.</li>

          <li>Hafızayı güçlendirir.</li>

          <li>Acıya daha yüksek direnç kazanmamızı sağlar.</li>

          <li>Tansiyonu düzenler.</li>

          <li>Bedende şeker dengesini sağlamak için ensülin salgısını düzenler.</li>

          <li>Enflamasyonda (iltihap) etkilidir.</li>
        </ul>

        <p>Kortizol salgılaması herhangi bir strese karşı bedenin verdiği önemli tepkilerden biridir. Bu stres, hastalık, travma, ameliyat, aşırı sıcak/soğuk hava gibi fiziksel ya da kötü giden evlilik, işsizlik, yalnızlık gibi psikolojik nedenlerle olabilir.</p>

        <p>Stres uzun süreli olduğunda kortizol hormonu yüksek miktarda salgılanır. Artık bizi korumak bir yana <strong>yenilgi hormonu</strong>na dönüşür.</p>

        <p>Kortizol birikimi kişiyi tüm hastalıklara ve alerjilere açık hale getirir.</p>

        <p>Penisilin alerjisi, zehirlenme gibi anaflatik şoklarda kortizon (kortizon, kortizol hormonunun sentetik versiyonudur.) verildiğinde hayat kurtarır. Ama yanlış kullanımı obeziteye, kemik erimesine ve hormonal dengenin altüst olmasına yol açar.</p>

        <p>Kortizol ihtiyaç duyduğu proteini öncelikle kaslardan aldığı için kas zayıflamasına yol açar. (Cushing sendromu). Kortizol aynı zamanda güçlü bir bağışıklık sistemi baskılayıcısıdır.</p>

        <p>Aşırı yüksek kortizol seviyesi, bedende <strong>tokluk hormonu</strong> leptinin seviyesini düşürür ve iştahı artırır.</p>

        <p>Canınız yağ, şeker, nişasta oranı yüksek yiyecekler çeker. Bu tür gıdalar yediğinizde beden, doğal afyon olan “ödül” kimyasallar üretir ve bu tür besinlerle bağımlı ilişkiniz başlar. Stres yaşarsınız, abur cubur yersiniz, bedeniniz keyif verici kimyasallar üretir ve kendinizi iyi hissedersiniz. Eğer bu bağımlılık oluşturan döngüyü bilinçsizce sürdürürseniz, her stres yaşadığınızda, her mutsuzluk hissettiğinizde sizi rahatlatan “uyuşturucu” seçiminiz tıkınmak olur. Koca bir kutu dondurmayı, büyük bir paket patates cipsini farkında bile olmadan bir oturuşta bitirebilirsiniz. Yemek bağımlılığı hem fizyolojik hem psikolojik bağımlılıktır. Yemek bağımlılığı olanların vücutlarında kronik olarak yüksek miktarda kortizol bulunması hiç de tesadüf değil.</p>

        <p>Stres uzun sürdükçe ve kortizol seviyesi yükseldikçe beden kilo kaybına direnç gösterir. Beden, “Zor zamanlardayız. Hem gelen tüm besinleri biriktireyim hem de zaten var olan yağlara sımsıkı sarılayım da daha zor zamanlar için kendimi emniyete alayım” diye düşünür.</p>

        <p>Bedenimizin programı hâlâ mağara dönemi insanıyla aynı, demiştik. Ama o dönemde stres, günümüz insanı kadar uzun sürmüyordu. Aslanlardan kaçıp, mağarasına sığınan atalarımız, her an, acaba aslan beni bulup yer mi, diye endişe içinde kıvranmıyordu, daha çok anı yaşıyordu; doğadaki tüm hayvanların yaptığı gibi.</p>
      </div>

      <div class="container html5_section">
        <h1 id="sh5"><span class="initial">K</span>ARIN <span class="initial">Y</span>AĞLARI</h1>

        <p>Kilolu olmayan bazı insanların bile şikâyet ettiği karın yağları yüksek seviye kortizol hormonunun bize ettiğidir.</p>

        <p>Kortizolun derinin altında olan iyi yağları karın bölgesine taşıma huyu vardır. Çünkü karın bölgesinde daha çok sayıda kortizol alıcıları vardır. (Kendi alıcı antenlerini arttırmak için iyi yağ hırsızlığı yapar. Niyeti kendince iyidir yani.) Karın bölgesi yağları, ensülin direncini artırıcı “kötü” yağlardır.</p>

        <p>Kortizol taze üretilmiş yağ hücrelerini olgunlaştırarak bedende hayat boyu kalıcı hale getirir. Üfff, bak şu yaptığına.</p>

        <p>Karın bölgesindeki yağ perdesine <em>omentum</em> yağı deniliyor. Omentum, bağırsakları saran bir perdedir. Bu yağ perdesi karın kasları altında yer alır ve herkeste vardır. Ama sağlıklı olduğumuzda incecik bir zar gibiyken, göbeğimiz büyüdüğünde o da yastığa dönüşür. Omentum, aslında bedenin yedek enerji deposudur. (Omentumun yastığa dönüşmesinin de niyeti iyi. Bize yedek enerji depoluyor. Koca göbekle giysilerimiz içinde iyi görünmediğimizi ne bilsin!)</p>

        <p>Günümüz dünyasında kocaman enerji deposuna ihtiyacımız yok elbette; en azından bu kitabı okuyanların dünyasında.</p>

        <p>Sadece görünüş açısından değil, sağlık açısından da bedenimizin en riskli yağ deposudur karın bölgemiz. Bu bölge büyüdükçe kalbimizden karaciğerimize, böbreklerimizden bağırsaklarımıza kadar tüm iç organlarımız da bu yağlanmadan nasibini alır ve kan damarlarımız tıkanır, kolesterol oranı, kan şekeri ve tansiyon yükselir, safra taşı ve diyabet oluşur. Göbek yağından kurtulmanın, yani omentumu inceltmenin yolu öncelikle ensülin direncini kırmaktan geçiyor.</p>

        <p>Bu yağ cinsel hormonlarımızın fonksiyonlarını engeller, vücudumuza iltihaplanmaya sebep olan kimyasallar gönderir, tümör-kanser tetikleyici maddeler üretir. Kısaca şişmiş omentum ne görünüş açısından seksidir, ne cinsel fonksiyon, ne de sağlık açısından.</p>

        <p>Göbek yağı (omentum) özellikle stresle artar ve bu bölgede stres hormonu alıcıları vardır. <em>Bel ölçüsü, bedensel stresin en iyi göstergesidir.</em></p>

        <p>Son yıllarda sıkça sözü edilen “adrenal yorgunluğu” aşırı stres yüklü yaşantımızın sonucudur. Uykusuzluk, kilo artışı, depresyon, akne, saç dökülmesi, aşırı karbonhidrat tüketimi, bağışıklık sisteminin zayıflaması adrenal yorgunluğunun göstergeleridir.</p>

        <p>Adrenalin yorgunluğunun uzun süre devam etmesi yani bedende aşırı adrenal hormonları (epinefrin, norepinefrin ve kortizol) birikimi ölümcül sonuçlara yol açabilir.</p>

        <div class="container html5_section">
          <h1 class="subhead-1">HGH <span class="small">(Büyüme Hormonu)</span></h1>

          <p>Bu mucize hormonun deva olmadığı dert yok. Kasları geliştiriyor, metabolizmayı hızlandırıyor, yağın hızla yakılmasını sağlıyor, enerjimizi artırıyor, kalbi, kemikleri koruyor, bağışıklık sitemini güçlendiriyor, bedeni bütünüyle daha sağlıklı hale getiriyor, ömrü uzatıyor, hatta bizi daha mutlu bile hissettiriyor.</p>

          <p>Aman koşup sentetik HGH hormon enjekte ettirmeye kalkışmayın. Çünkü sentetik hormonun birçok riski olduğu hatta ensülin direnci yarattığı düşünülüyor.</p>

          <p>Ben laboratuarda üretilen her şeye temkinli yaklaşma taraftarıyım. Buna aspirin hatta sentetik vitaminler de dâhil.</p>

          <p>Amacımız hazıra konmak değil, bedenimizin doğal bilgeliğiyle yeniden sağlıklı hormonal dengesini kurmasına yardımcı olmak.</p>

          <p>Her kolay yolun, daima sinsi bir bedeli, yan etkisi vardır; özellikle sağlıkta bu riskleri almak hiç de akıllıca gözükmüyor. İlaç sektörünün ve tıp dünyasının artık bir ticaret sektörü olduğunu hatırlayalım. Hastalıklarımızdan ve korkularımızdan para kazanan bu sektörün, para kazanmak için neler yapabileceği son domuz gribi skandalı ile iyice ortaya çıktı. İlaçlar ve ameliyat son çare olmalı; ilk başvurulacak çare değil.</p>

          <p>HGH, hipofiz bezinin ürettiği bir hormondur. HGH bedenin aminoasitleri kasa dönüştürmesini sağlar. Bu da metabolizma hızınızın artması anlamına gelir.</p>

          <p>Kişi çocukluk döneminde yeterince HGH yani büyüme hormonuna sahip değilse, kısa boylu olur ve cinsel gelişimi gecikir. Ve bu hormon eksikliği yetişkinlik döneminde de devam edebilir.</p>

          <p>Yetişkinlik döneminde başlayan HGH eksikliği yaşlanmayı hızlandırır, kırışıklıkları artırır, kemik yoğunluğunda azalma, enerji ve güç kaybı olur.</p>

          <p>HGH, otuzlu yaşlardan itibaren doğal olarak azalmaya başlar. Ama bu azalmanın daha erken yaşlarda başlamasını önleyebiliriz.</p>
        </div>
      </div>

      <div class="container html5_section">
        <h1 class="subhead">Büyüme Hormonun Azalmasını Hızlandıran En Önemli Faktörler:</h1>

        <ol class="non-margined-2">
          <li><em>Uyku kalitesi.</em> Yetişkinlerde HGH günde ortalama beş kez salgılanır. Bu salgılamaların en büyüğü en derin uyku (4. uyku dönemi) esnasında olur; yani uykuya daldıktan bir saat sonra. Kişi bu dönemde tam uyandırılmadan hafifçe rahatsız edilse bile, uyku kalitesi düşer. Bu da günlük HGH seviyesinde <em>yüzde yirmi üç</em> azalmaya neden olur.</li>

          <li><em>Çok fazla kalitesiz karbonhidrat tüketmek ve yeterli protein almamak</em>. Kan şekeri ve ensülin yüksekliği HGH azalmasına yol açar.</li>

          <li><em>Çevre kirliliği.</em></li>

          <li><em>Böcek öldürücü ilaçlarla ve diğer tarımsal zehirlerle yetiştirilmiş gıdaları tüketmek.</em></li>
        </ol>

        <p><strong>Doğal destek:</strong> HGH hormonunu artıran önemli faktörler kaliteli uyku, bizi terleten düzeyde düzenli egzersiz, dengeli kan şekeri ve kaliteli protein tüketmektir.</p>

        <p><strong>Bağlı olduğu çakra:</strong> Kök çakra</p>
      </div>

      <div class="container html5_section">
        <h1 id="sh6"><span class="initial">Y</span>AĞ <span class="initial">D</span>OKULARININ <span class="initial">S</span>ALGILADIĞI <span class="initial">M</span>ETABOLİZMA <span class="initial">H</span>ORMONLARI</h1>

        <p>Yakın zamana kadar yağ hücrelerinin büyüyüp küçülen yağ yumruları gibi olduğu sanılıyordu. Artık yağ dokularının devasa bir endokrin bezi olduğunu biliyoruz. Yağ hücreleri hem birçok hormon üretiyor hem diğer hormonlara tepki veriyor.</p>

        <p>İşte metabolizmamız için en önemli yağ hormonları: Leptin, Adinopektin, Rezistin, Peptit, Tirozin.</p>

        <h1 class="subhead-1">LEPTİN <span class="normal small">(Tokluk Hormonu)</span></h1>

        <p>Bu hormonu çok sevin. Cici hormon.</p>

        <p>Yağ hücrelerinin ürettiği en önemli hormon olan leptin, tiroit, kortizol ve ensülin hormonları ile yakın ilişkidedir.</p>

        <p>Bu büyülü hormona tokluk hormonu da diyebiliriz. Leptin, bedenin acıkması, besinin yakılma hızı ya da depolanması ile ilgili bilgileri bedene iletir. Leptin reseptörleri bedenin her yerinde olmasına rağmen beyinde en aktif haldedir.</p>

        <p>Leptin bağışıklık sistemi, kardiyovasküler hastalıklar, diyabet, osteoporoz ve yaşlanma üzerinde büyük rol oynar.</p>

        <p>Leptin iyi salgılanmazsa ne kadar yerseniz yiyin kendinizi hep aç hissedersiniz. Kandaki yüksek gliserit (yağ asitleri) leptin direncini oluşturur. Leptin direnci kilo vermek isteyenler için kötü haberdir.</p>

        <p><strong>Doğal destek:</strong> Bol bol yürümek, kompleks karbonhidratlar ve protein tüketmek leptin seviyesini yükseltir. Yağ ve şeker oranı yüksek gıdalarla beslenen kişilerde leptin seviyesi düşer.</p>
      </div>

      <div class="container html5_section">
        <h1 class="subhead-2"><span class="strong-emphasis emphasis">LEPTİN VE KİLO AYARI NOKTASI<br />
        (SET NOKTASI)</span></h1>

        <p>Leptin hormonunun 1994 yılında keşfiyle birlikte metabolik fizyoloji alanı bir devrim geçirdi. <em>Leptin hormonu beden ağırlığımızı düzenleyen, bedenimizin set noktasını belirleyen lider hormondur.</em></p>

        <p>Bize doyduğumuzun bilgisini veren, şekerli gıdaları canımızın çekmesini önleyen, tiroide, “metabolizmayı hızlandır” komutunu veren, karaciğere, “yağ yakmaya başla” komutunu veren, enerjimizi artıran hormon leptin hormonudur.</p>

        <p>Leptin hormonunun yaptığı işler arasında beynimize bedenimizin ne kadar yağ taşıdığının bilgisini vermek de vardır.</p>

        <p>Leptin seviyesi yükseldikçe daha az yeriz ve yağı kolaylıkla yakarız. Genetiği oynanmış fareler, leptin salgılamadıklarında doymak bilmedikleri için kontrolsüzce yiyor ve normal kilolarının üç misli şişmanlıyor.</p>

        <p>Obez boyutta şişman insanlara dışarıdan leptin hormonunun verilmesi ne yazık ki hiçbir işe yaramıyor. Çünkü obezlerin bedeninde leptin miktarı zaten çok yüksek.</p>

        <p>Kişi ne kadar şişmansa yağ hücreleri o kadar fazla leptin salgılıyor. Sorun bedenlerinde leptin direnci oluşmasında. Bedenleri leptin hormonunun sinyallerini algılamıyor. Tıpkı ensülin direnci olan kişilerde olduğu gibi.</p>

        <p>Leptin direncinin bedende yarattığı sonuç, bedende çok az ya da hiç leptin olmaması ile aynı oluyor. Leptin direnci ne kadar güçlüyse kişi o kadar obez oluyor.</p>

        <p>Leptin direnci tıpkı ensülin direnci gibi kendimizi sürekli aç hissederek fazla yememize ve kilo almamıza neden olur.</p>

        <p><strong>Not:</strong> Leptin direncinin nasıl oluştuğunu ve nasıl aşabileceğinizi bilmek kilo vermeniz açısından çok önemli. Bunu öğrenmek isterseniz Ek 4’te yer alan Hormonlar ve Minik Sırlar bölümünü okuyun lütfen. Bu tokluk hormonunun sağlıklı faaliyet göstermesi bizim için çok önemli.</p>
      </div>

      <div class="container html5_section">
        <h1 class="subhead-2"><span class="emphasis">İDEAL KİLO İÇİN DOĞAL SET NOKTASI<br />
        (BEDENİN DOĞAL KİLOSU)</span></h1>

        <p>Leptin, bedenin ideal kilosunun ne olacağını belirleyen, “içsel set noktasını” ayarlayan hormonların içinde en dominant olanıdır.</p>

        <p>Bedenimiz sağlıklı olduğunda ideal kiloda olmak için kendi kendine gerekli set ayarlamaları yapıyor. İdeal kilomuzun üstüne çıktığımızda iştahımızı kesiyor, gerektiğinde metabolizmamızı yükseltiyor ve bizi ideal kilomuza dönmeye zorluyor. İdeal kilomuzun altına düştüğümüzde ise iştahımızı açıyor ve yine bizi ideal kiloya çıkmaya zorluyor.</p>

        <p>Bedenin ideal set noktasını bozan etkiler genlerin yanı sıra çevresel ve duygusal stres faktörleridir. Hayatımızda stres yaratan çevresel değişimleri, beden tehlike olarak algılar, kendi varlığını idame ettirme güdüsüyle set noktasıyla oynar. Yani balans ayarı yapar.</p>

        <p>Duygusal stres yaşayan kişi daha çok şekere ve yüksek kalorili gıdalara ihtiyaç duyar.</p>

        <div class="strong-emphasis html5_section">
          <p>Beden, set noktası kilosunu (kilo termostat ayarını) değiştirdiğinde, bu değişimi, leptin seviyesi duyarlılığını azaltarak gerçekleştirir.</p>
        </div>

        <p>Eğer stres geçici ise, bedenin algıladığı tehlike geçtiği için beden yine set noktasını aşağı çeker ve leptin duyarlılığını yeniden artırır. Beden tehlike olarak algıladığı strese YAĞ ya da YAK programına geçerek yanıt verir. Amacı kendisini korumaya almaktır.</p>

        <p>Eğer stres beden tarafından avcıdan kaçarak hayatını kurtarmak olarak algılanıyorsa (anoreksi hastalığında olduğu gibi) YAK komutunu devreye sokar. Bu nedenle anoreksik kişiler çok zayıftır. Anoreksi dominant anne kontrolünden (avcıdan) kaçmaya çalışan insanlarda sıkça görülür. Bir çocuğun annesi üzerinde kurabileceği tek hâkimiyet yemek yemeyi reddetmesidir. Anoreksik kişilerde açlık hormonu greline karşı “grelin direnci” oluşur. Bu da açlık duygusunun hissedilmemesine yol açar. (Kilo sorunu anoreksi sorunundan daha yaygın ve ticari olduğu için “grelin direnci” pek araştırılmıyor.)</p>

        <p>Eğer stres beden tarafından aşırı soğuğa ya da açlığa (diyet) karşı verilen mücadele olarak algılanıyorsa YAĞ komutunu devreye sokar. Bu da bedende yağ depolanmasına neden olur.</p>

        <p>Bedeninizin stresi nasıl algıladığı çok önemli. Bu da zihin-duygu-beden bağlantısının önemini kavramamızı sağlıyor.</p>

        <div class="strong-emphasis html5_section">
          <p>İdeal kilomuzun set noktasını genetiğimiz, beden yapımız ve yaşımız belirler.</p>
        </div>

        <p>Doğal (ideal) set noktamızı <em>kalıcı</em> olarak değiştiremeyiz. Yani doğal kilomuz 62 ise, sırf moda diye diyet yaparak onu kalıcı olarak 55’e indiremeyiz. Belki sıkı bir diyet sonucunda tartıda 55 rakamını görürüz; ama bu çok kısa süreli olur. 55 kiloda kalma çabalarımız sağlığımızı bozar.</p>

        <p>Bedenimiz doğal (sağlıklı) kilomuza dönmemiz için gerekli ayarlamaları yapar. Ama sonradan oluşmuş set noktalarını (plato evrelerini) bazı uygulamalarla kandırabiliriz.</p>

        <p>Bir zürafanın da bir filin de genetik ideal kilosu vardır. Doğada yaşayan bir hayvanın kilosu da yaşlandıkça biraz artış gösterir. Ama tabii ki şişmanlık boyutunda değil. Stres ve sağlık yaşlılık dönemi kilomuzu etkiler.</p>

        <div class="container html5_section">
          <h1 class="subhead">Belli Bir Kiloya Kadar İniyor ve Diyet Yapmanıza Rağmen Orada Takılı Kalıyor musunuz?</h1>

          <p>Genetik olarak belirlenmiş ideal kilonuza “sabit ayar kilosu”, “doğal set noktası” ya da “doğal set noktası” denir.</p>

          <p>Bedeniniz ideal kilonuzu korumak için, bu kilonun altına inmenizi ya da üstüne çıkmanızı zorlaştırır. Kilonuz geçici olarak sabit kilonuzun etrafında iki üç kilo oynasa da yine kısa zamanda sabit kilonuza dönersiniz. Bedeniniz bunu bazal metabolizmanızı düşürerek ya da yükselterek ayarlar. Bazal metabolizma, dinlenme anında bedenin kendi faaliyetlerini sürdürmesi için yaktığı kalori miktarıdır.</p>

          <p>İnsan bir günde kilo almaz, yavaş yavaş kilo alır. Vücudun aslında tek derdi kendi doğasına uygun kiloda olmak. Vücut bir nedenle kendini korumaya ihtiyaç duymazsa kilo almak da istemez. Bir noktada durur ve seni de orada tutmaya çalışır. Ama sen duygusal nedenlerle yemeye devam ediyorsan ve yeterince hareket etmiyorsan, vücut fazla kaloriler nedeniyle kilo almaya başlar.</p>

          <p><em>Pazartesi Rejime Başlıyorum</em> kitabımdan bir alıntıyla örnek vereyim. Bir grup deneğe yapılan şu araştırmayı ilginç bulacaksınız:</p>

          <p>Bir denek grubuna belli bir süre içinde seksen sekiz bin kalorilik fazla yiyecek veriyorlar. Normalde bunun karşılığında o insanların otuz kilo alması gerekirken alınan kilolar altı kilo ile on kilo arasında değişiyor. Ama kimse otuz kilo almıyor. Çok ilginç, değil mi?</p>

          <div class="strong-emphasis html5_section">
            <p class="margintop"><strong>Set noktası bedenin biyoenerjisi tarafından kontrol edilir.</strong></p>
          </div>

          <p class="margintop">Burada her bedenin farklı programlarla çalıştığını görüyoruz. Yaygın inanç olan “kalori içeri/ kalori dışarı” hesabı bu araştırmada geçerliliğini yitiriyor. Farklı denek gruplarında tekrarlanan benzer araştırmalarda alınan sonuçlar da kilo vermenin/almanın sadece kalori hesabı olmadığını ortaya koyuyor.</p>

          <p>Kişinin metabolizma hızına göre aldığı kilo değişiyor, verirken de öyle. Diyet yaptığın sürece her ay belirli bir kilo veriyorsun. Önce hızla veriyorsun; seviniyorsun. Bir ayda beş kilo verdim, ikinci ayda bir beş daha, üçüncü ayda bir beş daha diye plan yapıyorsun… Ama öyle olmuyor… Moralin bozuluyor ve battı balık yan gider deyip yemeye başlıyorsun.</p>

          <p>Oysa bedenimiz de, biz de aynı şeyi istiyoruz; sağlıklı olmayı. Oysa bunun yerine bedenimizle savaşıyoruz. Savaşın olduğu yerde huzur olmaz. Bedenini seveceksin, aynaya çıplak bakıp, teşekkür ederim, sağlıklıyım diyeceksin. Birisi sana teşekkür ettiğinde nasıl mutlu oluyorsun, bedenin de mutlu olur, onun da bilinci var. Beden sana dost olmaya başladığında, senin isteğin doğrultusunda yardımcı oluyor.</p>
        </div>

        <div class="container html5_section">
          <h1 class="subhead">Sonradan Oluşmuş Set Noktaları: Plato Evreleri</h1>

          <p>Set noktası, bedenin kendisini dengede tutmaya çalıştığı kilodur.</p>

          <p>Plato evreleri bu nedenle yaşanır.</p>

          <p>Eğer bedeninizin set noktasının altına inerseniz, bedeniniz “eyvah kıtlık var” diyerek yağ biriktirmeye başlar, bazal metabolizmanızı düşürerek kalori harcamanızı engellemeye ve sizi ideal kilonuza döndürmeye çalışır. Beden sizin sıska olmayı arzu ettiğinizi bilmez. Sadece kıtlığı, bolluğu ve dengeyi bilir.</p>

          <p>Sağlıksız beslenme, hareketsizlik, hormonal düzenimizi bozma sonucunda ise kilo alırız. Yani bedenimize düşmanca davranırken bedenimizin tüm çabaları işe yaramaz ve kilolarımız artmaya başlar.</p>

          <p>Kişi ideal kilosunun üzerine çıktığında belli kilolarda beden ayarı tutturmaya çalışır. Örneğin; ideal kilomuz 55 ise, 60 kiloya çıktığımızda bedenimiz uzun süre direnir ve bu kiloda kalırız (Yeni adapte set noktası). Ama sağlıksız yaşam biçimimize devam edersek kilo almak kaçınılmazdır. Adım adım 64 kiloya çıkarız. Bedenimiz bu kiloda da uzun süre direnir (yeni adapte set noktası). Direnemeyeceği noktada kilo artışı devam eder ve diyelim ki 67 kiloya çıktık. İşte bu örnekte 60 kilo ve 64 kilo, kişinin kilo kaybında <strong>plato evreleri</strong> dönemidir. Yani <strong>bedenimiz kilo alımında hangi kiloda balans ayarı yaparak direniyorsa, kilo kaybında da aynı kiloda plato oluşturur.</strong></p>

          <p>Yani diyetle kilo verdiğimizde 67 kilodan 64 kiloya normal hızla ineriz. Ama 64 kiloda bir süre takılı kalırız.</p>

          <p>64 kilodan 60 kiloya normal hızla ineriz ama 60 kiloda uzun süre takılı kalırız. Bunun nedenini bir türlü anlayamayız.</p>

          <p>60 kilonun altına indiğimizde normal sürede 55 kilo olan ideal kilomuza kavuşuruz.</p>

          <p>Plato dönemlerini toptan ortadan kaldıramayız ama süreyi kısaltmak mümkün.</p>
        </div>
      </div>

      <div class="container html5_section">
        <h1 class="subhead-1">GRELİN <span class="normal small">(Açlık Hormonu)</span></h1>

        <p>Grelin hormonu mağara döneminde açlıktan ölmememiz ve varlığımızı sürdürmemiz için bize aç olduğumuzu, yemek yememizi hatırlatan yararlı bir hormondur. Haddinden fazla gıda bolluğuyla boğuştuğumuz günümüz dünyasında ise kâbusumuz haline geldi.</p>

        <p>Grelin <strong>açlık hormonu</strong> olarak bilinir. Esas olarak midede üretilir ama ince bağırsak, tiroit, böbrek, hipofiz ve tükürük bezlerinde de az miktarda salgılanır.</p>

        <p>Leptin bize “Yediğin yeter. Toksun” sinyalini verirken, grelin “Açlıktan ölüyorsun. Hadi hemen ye” sinyalini gönderir.</p>

        <p>Hayalimizde bile lezzetli bir şeyi yediğimizi düşündüğümüzde grelin hormonu salgılarız. Grelin koştura koştura beynin hipotalamus bölgesine gider Nöropeptit Y’nin musluğunu ve iştahımızı açar.</p>

        <p>Günümüz dünyasında grelinin kilolu insana yaptığı tek iyilik, büyüme hormonu salgısını artırmasıdır.</p>

        <div class="container html5_section">
          <h1 class="subhead">Grelin Büyüme Hormonu Salgısını Nasıl Arttırır?</h1>

          <p>Ortalama insanda grelin belli saatlerde salgılanır. O saatlerde acıkır ve yemek yeme ihtiyacı duyarız. Midemiz dolduğunda grelin seviyesi düşer ve doygunluk hissederiz. Tabii doygunluk sinyalinin gelmesi biraz zaman aldığından yavaş yavaş yemek, daha az miktarda besinle tokluk hissi yaşamamızı sağlar.</p>

          <p>Gece uyumadan birkaç saat önce yemek yemeyi durdurmak, derin uyku (REM) aşamasında büyüme hormonunun salgılanması açısından önemlidir. Büyüme hormonunun salgılanması için kanda grelin oranının yüksek olması gerekir. Ama uyumadan önce açlığımı biraz bastırayım, deyip atıştırırsanız, kandaki grelin seviyesini düşürürsünüz. Bu da büyüme hormonunun derin uykuda salgılanamaması anlamına gelir.</p>

          <p>Grelin, beynin ödül merkezlerini uyarır. Bu bölge aynı zamanda uyuşturucu bağımlılığı ile de ilgilidir. Tok olduğunuz halde bir fırından gelen ekmek kokusu, bir pastaneden gelen taze kurabiye kokusu grelin salgısını uyarmaya yeterlidir.</p>

          <p>Düşük kalorili diyet, grelin seviyesini yüksek tutar ve sizi kısa zamanda bir yoyo diyetçiye dönüştürür. Diyet yapar kilo verirsiniz, diyeti bıraktığınızda kısa zamanda verdiğiniz kiloları fazlasıyla alırsınız.</p>

          <p>Anoreksi sorunu yaşayan kişilerde grelin oranı yüksektir. Ama bu kişilerde grelin bir nevi antidepresan işlevi görür. Bu kişilerde hormon geri bildirim sistemi artık çalışmadığından bedenleri grelinin acıkma sinyalini algılayamaz. Anoreksi sorununu, “grelin direnci” olarak tanımlayabileceğimizi düşünüyorum.</p>

          <p>Hormonlar söz konusu olduğunda beden, “kalori içeri kalori dışarı” ölçen bir sayaç değildir. Ne yediğimizin önemi var; ne zaman yediğimizin de.</p>
        </div>
      </div>
    </div>
  </div>
</body>
</html>
