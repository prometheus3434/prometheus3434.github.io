<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>insan</title>
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:43e1013c-cfce-402d-bc6c-e91bb932fc7e" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">III. BÖLÜM</h1>

  <h2 class="solbaslik" id="calibre_toc_21">1<br class="calibre3" />
  &nbsp;&nbsp;&nbsp;Bilimle Uğraşanlar Parçalanıyordu</h2>

  <p class="normal1">İtalya çöle çevrilmişti. Birçok şehir yıkılmış birçoğu da iz bırakmadan yeryüzünden silinmişti. Yakın geçmişe kadar dört başı mamur olan bir diyarı, ancak sel ya da deprem böylesine altüst edebilirdi.</p>

  <p class="normal1">Tarlaları yaban otları kaplamıştı. Bakımsız kalmış bağlar odunlaşıyordu.</p>

  <p class="normal1">Romalı Senato üyesinin konağı harabeye çevrilmişti. Yabancılar konağın pembe ve beyaz mermerinden, sütun ve cephe süslerinden, kendilerine köyler kuruyor, evler yapıyorlardı.</p>

  <p class="normal1">Servi ormanında balta sesleri dinmiyor, kesilen serviler, isli bir kulübenin ocağında yakılıyordu.</p>

  <p class="normal1">Got köylerinde çocuklar heykel parçalarıyla oynuyorlardı. Anneler kucaktaki yavrularını, Romalılardan kalma toga ve tuniklere sarıyorlardı. Komşu çiftliğe yeni sahibi, yani Got Kralı’nın askerlerinden biri yerleşmişti. Kral, yabancıların bu çiftliğini askerlerinden birine bağışlamıştı.</p>

  <p class="normal1">İtalya’ya Gotlar hâkimdi. Ama kölelerin durumu eskisi gibi kötüydü. Oysa köleler Gotları, misafir gibi sevinçle karşılamış, onlara şehirlerin kapılarını açmışlardı. Köleler çok geçmeden yine pulluğa koşulmuş, çapalarının başına dönmeye zorlanmışlardı.</p>

  <p class="normal1">Bazı yerlerde çiftlikler hâlâ eski Romalı sahiplerinin elindeydi. Bunlar, korktukları ve anlamadıkları yeni hayata bir yolunu bulup alışmaya çalışıyor, daha doğrusu son günlerini yaşıyorlardı.</p>

  <p class="normal1">Her yıl gelirlerinin üçte birini Got kralına haraç olarak gönderen Romalılar, ellerinden her şeylerinin alınmadığına şükrediyorlardı.</p>

  <p class="normal1">İtalya ormanları arasında bir kale gibi yükselen yeni başkent Ravenna, eski Ravenna’ya benzemiyordu. Puta tapanların eski tapınaklarına haçlar dikilmiş, eski devirlerin mahkemeleri olan bazilikalarda yargıçların oturdukları yerlere mihraplar kurulmuştu.</p>

  <p class="normal1">Got kralı Teodorik, Augustus unvanını almıştı ve yabancı elçileri kabul ederken erguvani bir kaftan giyiyor, başına pırıl pırıl bir taç takıyordu.</p>

  <p class="normal1">Bu yeni kral, Augustus unvanını taşıyan Roma İmparatorlarından ne kadar farklıydı. Latince okumak şöyle dursun, çıkardığı kanunların altına imza bile atamazdı.</p>

  <p class="normal1">Komşu Burgundiya kralına ya da Frank Krallığı’na mektup yazmak gerektiği zaman, sekreteri ve danışmanı Cassiodorus’a başvuruyordu.</p>

  <p class="normal1">Cassiodorus, soylu bir Romalı ve Senato üyesiydi. Kralın emrine boyun eğip elinde balmumundan tahtacıklarla huzuruna çıkar ve sıradan bir kâtipmiş gibi, efendisinin emirlerini yazardı.</p>

  <p class="normal1">Bu türedi Augustus, bu yeni barbar lider için devlet yeni bir şeydi. Romalı danışmanlarla memurların yardımı olmadan, devlet işlerini yoluna koyamaz, devlet yönetimini başaramazdı. Çünkü bu, zor ve karışık bir meseleydi. Gotlarsa her işte kendi güçlerine güveniyordu. Onlara göre, askerin eli kalem tutmayı değil, kılıç kullanmayı bilmeliydi. Peki, ama okuma yazma bilmeyenlerin, eli kalem tutmayan cahil insanların devleti idare ettikleri nerede görülmüştü?</p>

  <p class="normal1">Cassiodorus, efendisine saygıyla tavsiyelerde bulunuyordu. Kral da, uysal bir öğrenci gibi kâtibini dinliyordu.</p>

  <p class="normal1">Teodorik’in Amalasunta adında bir kızı vardı. Okur yazar olmanın faydasını babasından daha iyi anlamıştı bu kız. Kitap okuyor, bilim ve kültür dili olan Latince’yi yutarcasına öğreniyordu. Birkaç yıl sonra bu dünkü barbar kız, Vergilius’ un şiirlerini Latince’den Yunanca’ya çevirmeye başlamıştı bile.</p>

  <p class="normal1">Amalasunta’nın oğlu, veliaht Atanarik de büyüyordu. Got çocuklarını okutmak yasak olduğu halde Amalasunta, oğluna okuma yazma öğretiyordu.</p>

  <p class="normal1">Bunu haber alan ihtiyarlar ve gözü pek askerler krala başvurup buna son verilmesini öfkeyle istemişlerdi.</p>

  <p class="normal1">Bunlara göre, başkalarına kötü bir örnek olabilirdi bu. Kralın kendi yasalarını çiğnemesi olur muydu? Bir askerin cesur olması için, bilgili olması şart değildi. Bir kere olsun hocadan dayak yiyen yüreksiz olur, kılıca dayanamaz diyorlardı.</p>

  <p class="normal1">Cassiodorus, susarak dinliyordu askerleri. Onlardan nefret ediyordu, ama belli etmiyordu.</p>

  <p class="normal1">Barbarlar o zamana kadar vahşi ve cahil yaşamışlardı.</p>

  <p class="normal1">Tacitus, Cermen çocuklarının buzağı ve domuzlarla birarada çırılçıplak ve pislik içinde büyüdüklerini yazalı çok mu olmuştu? Caesar’sa Cermenlerde, talan için yapılan akınların ayıp sayılmayıp gençliği eğitme aracı olduğunu söylerdi. Cassiodorus, Cermen kabilelerinden biri hakkında Plinius’un anlattıklarını da hatırladı. Bu kabile uzak olmayan bir geçmişte, Kuzey Denizi kıyılarında göl evleri kurar ve çiftliğin ne olduğunu bilmezdi.</p>

  <p class="normal1">Teodorik, Cassiodorus’u Gotların tarihini yazmakla görevlendirmişti. Bu kolay bir iş değildi. Çünkü Gotların tarihi yeni başlamıştı ve yıldızları ileride parlayacaktı. Cassiodorus umutluydu, kültürün barbarlığı yeneceğine inanıyordu.</p>

  <p class="normal1">Kral Teodorik’in bir danışmanı daha vardı: Boestius. O da Romalıydı, soylu bir ailedendi. Bilimi severdi. Evinin en güzel yeri kitaplara ayrılmıştı. Boş saatlerinde incelemeler yapardı. Sayıyla ses arasındaki gizli bağı çözebilmek için bir tahtaya gerdiği telleri uzatıp kısaltıyordu. Boestius müzik üstüne bir kitap yazıyordu. Bu kitap yüzyıllarca yaşayacaktı.</p>

  <p class="normal1">Mekanikle de uğraşıyordu Boestius. Teodorik için yaptığı saat, zamandan başka yıldızların hareketini de gösteriyordu.</p>

  <p class="normal1">Bunu öğrenen komşu Burgundiya kralı Gundobad, Teodorik’ten su ve güneş saatleri göndermesini istemişti.</p>

  <p class="normal1">Boestius işe sarıldı ve çok geçmeden Teodorik’in elçileri Lion’a armağan olarak bir saat götürdüler. Bu saat hem zamanı ölçüyor, hem de yıldızların hareketini hesaplıyordu.</p>

  <p class="normal1">Boestius, Kral Teodorik’in sevgisini kazanmıştı. Onun ricası üzerine Cassiodorus, Boestius’a şu mektubu yazmıştı:</p>

  <p class="normal1">“Ptolemaios’un Astronomi adlı eserini ve Öklid’in Geometri adlı kitabını, senin Latince tercümelerinden okuyorlar. Tanrıyı inceleyen Platon’la mantıkçı Aristoteles, Latin dilinde tartışıyorlar. Mekanikçi Arşimet’i de Latince sen konuşturdun. Verimli Yunanistan’da doğan her bilim ve sanatı, Roma senin sayende ana dilinde öğrendi.” Boestius, bu mektubu okurken şöyle düşünmüştü: “Bu Cassiodorus’un üslubu. Bu barbarların Aristoteles’i anlayabilmeleri için daha birkaç yüz yıl geçmeli.”</p>

  <p class="normal1">Boestius, boş kalan her dakikasını okumakla geçirirdi. Elinde olsaydı dünyada olup bitenleri görmemek ve bilmemek isterdi. Ebedi şehir denen Roma’nın ve mağrur Roma İmparatorluğu’nun başına neler gelmişti! Barbar sürüleri ülkeyi sel gibi basmışlardı. Savaşın arkasından, sağ kalanları da kırmak için açlık ve veba baş göstermişti. Roma Senatosu’nun üyeleri, Romalı olduklarını unutup hiç olmazsa bir şeyleri kurtarmak umuduyla, barbarların karşısında el pençe divan duruyorlardı.</p>

  <p class="normal1">Boyun eğmekle selin önü alındığı nerede görülmüştü? Barbar seli yalnız Romalıların mal ve mülklerini, haklarını değil, her şeyi, felsefeyi, sanatı, bilimi de silip süpürecekti.</p>

  <p class="normal1">Boestius, senato üyeleriyle görüşerek caeserların saltanat sürmeye devam ettikleri Byzantion’a bir mektup yazdı. Kurtuluş gelirse oradan gelirdi. Çünkü barbar sürüleri Doğu Roma İmparatorluğu’nu daha çiğnememişlerdi.</p>

  <p class="normal1">İpleri Ravenna’dan Byzantion’a uzanan komplo gizli tutulamamış, açığa çıkarılmıştı. Küplere binen Teodorik, Boestius’u zindana attırdı.</p>

  <p class="normal1">Taş duvarlar arkasında idamı bekleyen Boestius, teselliyi yine felsefede aramıştı. Yazdığı kitap da Felsefeyle Avunma adını taşıyordu.</p>

  <p class="normal1">Ağır kapı sımsıkı kapalıydı. Gardiyanlara rüşvet vermek imkânsızdı. Dostlarını Boestius’un yanına bırakmıyorlardı, ayrıca dışarıda dostu kaldığı da şüpheliydi.</p>

  <p class="normal1">Boestius yalnız değildi. Kitapları vardı yanında. Kendisi gibi zindandayken felsefede teselli arayan Sokrates geliyordu yanına. Eskiçağın filozofları geliyordu. Fakat ölüme mahkûm bir kimseyi teselli etmek zordu. İleride bir umut, bir ışık görünmüyordu. Boestius şöyle düşünüyordu: Zamanın yıpratıcı kuvvetine ebedi şehrin bile dayanamadığı bu dünyada, her şey geçiyor ve çürüyor.</p>

  <p class="normal1">Kalem durmadan yazıyor, kafa durmadan işliyordu.</p>

  <p class="normal1">Cellatsa, bu düşünen kafayı kesecek olan baltayı bilemeye başlamıştı bile.</p>

  <p class="normal1">“Son Romalı” denilen Boestius, boynu vurularak öldürülmüştü. Ya Cassiodorus? O da mı ölmüştü? Yoksa o Romalı değil miydi? Romalıydı ve hiç olmazsa Boestius kadar antik kültüre âşıktı.</p>

  <p class="normal1">Fakat komploya katılmamıştı. Tarihi iyi biliyordu ve onu durdurmanın imkânsız olduğunu anlıyordu. Böyle olmakla beraber Cassiodorus da kültür uğrunda savaşıyordu. Yalnız onun seçtiği yol başkaydı: İtalya’nın güneyindeki çiftliğine çekilerek orada dünyanın ilk manastırlarından birini kurdu.</p>

  <p class="normal1">Manastıra “Hayat Evi” anlamına gelen “Vivarium” adını verdi. Cassiodorus burada hiç olmazsa barbarlardan kurtarılan şeyleri yaşatmak istiyordu.</p>

  <p class="normal1">Kitap kopya eden hattatların işinden daha şerefli bir iş olmadığını söylüyordu rahiplere.</p>

  <p class="normal1">Rahipler de, sabahtan akşama kadar Roma ve Yunan filozoflarının eserlerini kopya ediyorlardı.</p>

  <p class="normal1">Aradan yıllar geçti.</p>

  <p class="normal1">VI. yy.’ın ikinci yarısıydı.</p>

  <p class="normal1">Ostrogot Krallığı çoktan çökmüştü. Ravenna’da Longobardlar hükmediyorlardı.</p>

  <p class="normal1">Güneydeki Vivarium’daysa sanat önceki gibi sürüp gidiyordu. Sessiz ve sabırlı çalışmalar bir gün bile durmuyordu. Rahipler, bir arı kovanı gibi antik bilimin balını gelecek kuşaklar için topluyorlardı. Manevi babaları Cassiodorus, artık doksanını aşmış bir piri faniydi. Fakat ölmeye ne niyeti vardı, ne de vakti. Ölüm bile Hayat Evi’ne girip onun çalışmalarına son vermeye, kalemini durdurmaya cesaret edemiyor gibiydi. Bazen Cassiodorus, yazdıklarından başını kaldırarak mor dağlara bakıyor, dağları değil Roma sokaklarını, gençliğini, dostlarını görüyordu... Boestius geliyordu gözlerinin önüne ve onun Felsefeyle Avunma kitabını hatırlıyordu.</p>

  <p class="normal1">Boestius’u idam ettirenler çoktan çürümüştü. Teodorik mezardaydı. Kızı Amalasunta da birlikte yaşamak istemediği için, barbarlar tarafından öldürülmüştü.</p>

  <p class="normal1">Roma’nın yerinde de yeller esiyordu.</p>

  <p class="normal1">Kitaplarsa Roma’dan çok yaşamıştı. Fikir, yüzyıllardan da fazla yaşar...</p>

  <p class="normal1">Cassiodorus’un aklı, kendinden önceki kuşakların biriktirdiği bilgiyi, tecrübeyi gelecek kuşaklara miras olarak bırakmıştı.</p>

  <p class="normal1">Yazdığı kitabın adı, Serbest Sanatlar Üstüne’ydi. Yedi serbest sanat, yedi bilim dalı biliyordu Cassiodorus: gramer, retorik, diyalektik, aritmetik, müzik, geometri, astronomi. Bunları bir kitapta nasıl toplamalıydı? Yaşlı eli titriyordu, kalbi yorgundu. Neler görmüş geçirmişti bu kalp doksan yılda.</p>

  <p class="normal1">Ama ihtiyar, ölmemek gerektiğini biliyordu. Kitabını tamamlamalıydı. Gelecek kuşaklar definenin yerini, nerede gömülü olduğunu bilsinler diye hiç olmazsa filozofların adını söylemeliydi.</p>

  <p class="normal1">Sonunda kitap tamamlanmıştı. Cassiodorus yüz yaşında öldü. Başkaları onun eserine devam ediyorlardı. Manastırlarda, ruloların üzerine eğilmiş hattatlar çalışıyordu.</p>

  <p class="normal1">Bilgi âşıklarına kopya etmekten başka ne kalmıştı zaten. Yaratmanın zamanı geçmişti, hiç olmazsa eski çağlardan kalanları koruyup sonraki kuşaklara bırakmalı, onları böylece yaşatmalıydı.</p>

  <p class="normal1">Karanlık, yıldan yıla koyulaşıyor, bilgili insanlar azaldıkça azalıyordu.</p>

  <p class="normal1">Piskopos Turlu Gregor, dostu şair Fortunat’a “Bizde bilimlerin öğrenilmesi gerekiyor” diye yazmıştı.</p>

  <p class="normal1">Manastırların sayısı artmıştı, ama rahipler Cassiodorus’un kutsal saydığı işe günah gözüyle bakmaya başlamışlardı.</p>

  <p class="normal1">Kilisenin reisi olan Roma papazı, piskoposlardan birine şunları yazmıştı: “Öğrendiğime göre gramer okutuyormuşsun? Bunu yazarken yüzüm kızarıyor. Kederliyim. Saçma dünya bilimleriyle uğraşmadığını ispatla ki, biz de tanrımıza şükredelim.”</p>

  <p class="normal1">Bilim küçümseniyor, gelişmesine imkân verilmiyordu. Üstelik izleniyordu da. Dokuz yüz yıl yaşayan Atina Akademisi kapatılmıştı. Akademiye sığınan son filozoflar, Bizans İmparatoru Jüstinyen’in emriyle kovulmuşlardı. İskenderiye’de ayaktakımı, Sarapeion kitaplığını yakmıştı. Matematikçi Teo’nun kızı İpatiya, babasının izinden yürüyüp geometri ve astronomi dersleri verdiği için parçalanarak öldürülmüştü.</p>

  <p class="normal1">Bilime, yurdu Atina’da ve İskenderiye’de bile yer kalmamıştı. Uzaklarda, Galya ve Cermanya’nın sık ormanlarında durum daha kötüydü.</p>

  <p class="normal1">Artık manastırlarda bilim, sadece “ilahiyatın hizmetçisi” olarak tutulacak bir üvey evlat olacaktı.</p>

  <p class="normal1">Yüzyıllar gelip geçecek, sabır meyvelerini verecekti. Bir masal prensi, demir kapıları açıp üvey kızı zindandan kurtaracak ve kraliçe yapacaktı. Bu prensin adı ne olacaktı. Roger Bacon mı? Kopernik mi? Leonardo da Vinci mi? Giordano Bruno mu?</p>

  <h3 class="normal2" id="calibre_toc_104">Savaş Diye Buna Derim</h3>

  <p class="normal1">Karanlık gittikçe koyulaşıyordu. Artık papazlar arasında bile okumuş insana seyrek rastlanıyordu.</p>

  <p class="normal1">Ancak şurda burda ıssız adacıklar gibi manastırlar yükseliyordu. Bunların duvarları arkasında, küçük pencerelerden sızan zayıf ışığın altında, çalışkan rahipler sabahtan akşama kadar kitap kopya ediyorlardı.</p>

  <p class="normal1">Roma İmparatorluğu barbar sürülerinin akınına uğradığı zaman insanlar yığın yığın, imparatorluğun kenar bölgeleri olan Britanya ve İrlanda’ya kaçmaya başlamışlardı.</p>

  <p class="normal1">Ürkek kadınlar, ağlaşan çocuklar, dertli, onurlu erkekler, birer ölüm beşiğini andıran kayıklarla, yalpalaya yalpalaya, fırtınalı denizden geçiyorlardı.</p>

  <p class="normal1">İnsanlar evlerini barklarını, topraklarını, kölelerini, varlarını yoklarını bırakıp gidiyorlardı. Ağzına kadar yüklü kayıklara, ancak en değerli şeylerini alabiliyorlardı.</p>

  <p class="normal1">Kimi altın ve gümüş götürüyordu, kimi de değerli kürk ve kumaş. Ama kitaptan değerli eşyası olmayanlar da vardı. Bunlar, o ana baba gününde bile, can yoldaşları şair ve filozofları unutmamışlardı.</p>

  <p class="normal1">Eskiçağ felsefesini düşünenler pek azdı. Bilgi, denklerle insanlar arasında bir yerde büzülüp kalmıştı. Vaktini, saatini bekliyordu; sabırla bekliyordu.</p>

  <p class="normal1">Ve bu saat geldi.</p>

  <p class="normal1">İrlanda’daki manastırlardan birinde, bilgili bir rahip, putperest ozanların eserleri olan eski sagaları derleyerek kopya ediyordu. Fakat bu rahip, sıradan bir kopyacı değildi. İrlandalı denizci Mayl Duyn’un seferlerini anlatırken, Odysseus adındaki denizciyi de hatırlamadan geçmiyordu. Kyklop’u, dilber Kalypso’yu, Akdeniz’den okyanusa aktarıyordu. Eski bir İrlanda saga’sına Davud’un dinsel şarkılarından sözler örüyor, arkasına da Vergilius’un bir şiirini ekliyordu:</p>

  <p class="indentmetinitalik">“Gün gelecek bunu da anmak bizim için bir sevinç olacak.”</p>

  <p class="normal1">Yurdunda unutulan Roma şairinin sesi, dünyanın bir kıyısında Son Tule yakınlarında yeniden işitiliyordu.</p>

  <p class="normal1">İrlanda ve Britanya manastırlarında şiirle birlikte bilim de barınak bulmuştu.</p>

  <p class="normal1">Beda adındaki saygıdeğer bilim adamı, manastır okulları için ders kitapları yazıyordu. Boestius’un yazdığı müzik kitabını özetliyordu. Britanyalı Alcuin, Beda’nın kitaplarından aritmetik ve müzik öğreniyordu.</p>

  <p class="normal1">Böylece, yüzyıllardan gelen bilgi kıvılcımı, Aristoteles’ten Boestius’a, Boestius’tan Beda’ya, Beda’dan Alcuin’e geçiyordu.</p>

  <p class="normal1">Alcuin de, bu kıvılcımı kendinden sonrakilere miras bırakmak için çalışmıştı.</p>

  <p class="normal1">Aristoteles, İskender’in hocasıydı.</p>

  <p class="normal1">Alcuin, Şarlman’a hocalık etti.</p>

  <p class="normal1">Frank kralı Şarl, güçlü ve yürekli bir bahadırdı. Savaşta öyle darbeler indirirdi ki, ağır kılıcı düşmanın miğferini yarıp kafasını parçalardı.</p>

  <p class="normal1">Fakat onun kocaman elleri için kalem pek hafif ve küçüktü. Kalem tutmayı pek beceremiyordu daha.</p>

  <p class="normal1">Yatağa girerken, yastığının altına balmumundan bir tahta ve sivri uçlu bir kalem alıyordu. Uykusuz gecelerinde tahtacığı alıp üzerine özene bezene Latin harfleri çiziyordu. Açık pencereden esen hafif rüzgâr, kandilin alevini titretiyordu. Kralın uzun sakalı tahtaya değiyor ve yazmaya engel oluyordu. Harfler eğri büğrü çıkıyordu. Sakallı öğrenci memnun değildi. Yazdıklarını kalemin küt tarafıyla düzleyerek yeniden başlıyordu. Şarl gayretle çalışıyordu. Okumanın yazmanın ne kadar gerekli bir şey olduğunu biliyordu çünkü.</p>

  <p class="normal1">Büyük bir devlet kâtipsiz, kanunsuz, elçisiz olamazdı.</p>

  <p class="normal1">Şarl’ın devleti de küçük değildi. Üstelik durmadan genişliyordu. Ateş ve kılıçla az mı ülke zapt etmişti.</p>

  <p class="normal1">Şarl, Papa Leon’un eliyle Roma İmparatorluğu’nun altın tacını giydiği 800 yılının noelini hatırlıyordu.</p>

  <p class="normal1">Bir imparator nasıl bilgisiz olabilirdi?</p>

  <p class="normal1">Akşamları Şarl’ın Aachen’daki sarayında bilgili kişiler toplanırdı. Alcuin, tarihçi Eingard ve şair Angilbert hep orada olurlardı.</p>

  <p class="normal1">Şarl, oğullarını, kızlarını ve kız kardeşlerini çağırtırdı, okumuş insanların konuşmalarını dinlesinler diye...</p>

  <p class="normal1">Bu toplantılarda herkese birer ad takılırdı:</p>

  <p class="normal1">Angilbert’e Homeros derlerdi, Alcuin’e bir Roma adı olan Albin’den başka bir de Roma şairi Horatius Flaccus şerefine, Flaccus adı takılmıştı. Yunanlılarla Romalıların arasına her nasılsa bir de hükümdar Davit karışmıştı. İmparator Şarl’a Davit diyorlardı.</p>

  <p class="normal1">Toplananlar şiir okur, tartışır, güzel konuşma denemeleri yaparlardı. Her biri, söz yarışmasında ötekileri geçmeye çalışırdı. Şarl nükteli bir cevap aldığı zaman, “mükemmel bir darbe” ya da “ben savaş diye buna derim”, “savaş böyle olmalı işte” derdi.</p>

  <p class="normal1">Bu, her ne kadar bir oyuna benziyorsa da, oynayanlar bunu ciddiye alıyor, önemli bir iş sayıyorlardı. Derneklerine “Akademia” diyorlardı ve yeni bir Atina kurduğu için Şarl’ı övüyorlardı.</p>

  <p class="normal1">Oysa sarayın penceresinden görünen karanlık ormanlar arasındaki bu ahşap şehir, Atina’dan ne kadar farklıydı.</p>

  <p class="normal1">“Akademia” sözünün de ocak başındaki bu akşam sohbetleriyle bir ilgisi yoktu; dağlar kadar fark vardı aralarında. Bu, bir Akademi’den çok, çocuklarla yaşlıların okuduğu bayağı bir okuldu.</p>

  <p class="normal1">Burada yeni öğretiler üstüne bir söz işitilmezdi. Bu insanlar kendilerini ifade etmeyi daha yeni öğreniyorlardı, kendi fikirleri nereden olacaktı. Akademia neredeydi, bunlar nerede? Yüzlerce fersahlık bir çevrede, bazen tek bir okur yazarın bile bulunmadığı yerde, asıl okul gerekliydi.</p>

  <p class="normal1">Yüzyıllar geçiyordu.</p>

  <p class="normal1">Bilgi kıvılcımı elden ele iletiliyor ve ortalığı saran koyu karanlıkta gittikçe daha solgun ve daha zayıf bir ışık saçıyordu.</p>

  <p class="normal1">Şarl öldükten sonra, devleti küçük parçalara bölündü. Çünkü Şarl bir eliyle aldığı toprakları öbür eliyle, halkı da içinde olarak kendi kont ve düklerine vermişti. Bunlar kendi malikânelerinde birer hükümdar kesiliyordu. Ve her malikâne, küçük bir devlet, ayrı bir dünyacıktı.</p>

  <h3 class="normal2" id="calibre_toc_105">Yeni Düzen: Feodalizm</h3>

  <p class="normal1">Malikâne ayrı bir dünyacıktı. Etrafta her şey silinip kontun şatosu komşu köylerle birlikte okyanus ortasında bir ada gibi kalsa bile, yine de yaşıyordu. Çünkü burada toprak köleleri, kendilerine ve efendileri senyöre bez dokuyor, deri işliyor, çizme dikiyor, bira yapıyor, un öğütüyor, balık tutuyorlardı.</p>

  <p class="normal1">Senyöre çalışanlar köle değil, toprağa bağlı köylülerdi.</p>

  <p class="normal1">Roma’yla birlikte, bin yıllık kölelik düzeni de yıkılmıştı.</p>

  <p class="normal1">Yeryüzünde yeni bir düzen oluşuyordu: Feodalizm. Toprak sahiplerinin çiftliklerinde hâlâ bazı köleler varsa da, çiftliğin temeli bunlar değil, toprak köleleriydi.</p>

  <p class="normal1">Köle çalışmayı hiç sevmezdi, toprak kölesiyse çalışmadan yaşamayı aklından bile geçirmezdi. Ürettiğinin ancak yarısına, hatta üçte birine sahipti, ama ne de olsa sahipti... Kölenin hiçbir şeyi yoktu, toprak kölesininse tırmık, pulluk gibi tarım aletleri vardı ve bunların üzerine titrer, her zaman işe yarayacak durumda olmalarına dikkat ederdi.</p>

  <p class="normal1">Fransa ya da Cermanya ormanları arasında bir ada gibi duran bu malikânede, her şey toprak kölesinin emeğine dayanıyordu. Malikâneyi, kurt ve ayıların yaşadığı sık ormanlar kuşatıyordu. Ancak ara sıra çiftlik sahibi, köpekleri ve köpek bakıcılarıyla buralardan geçerdi. Havlamalar ve boynuz sesleri uzaklara yayılır, sonra her şeye yine sessizliğe gömülürdü.</p>

  <p class="normal1">İnsanlar yurtlarından, doğup büyüdükleri yerlerden seyrek ayrılırlardı. Yollar o kadar kötüydü ki, atla gitmek bile zordu. Bir cenaze alayıyla bir düğün alayı karşılaşacak olurlarsa, geçmelerine imkân yoktu. Bu durumda uzak yolculuğa çıkmayı kim göze alabilirdi. Yol boylarındaki her şato bir haydut yatağıydı. Başlarında bizzat derebeyinin de bulunduğu bir sürü silahlı haydut, yoldan geçenlere çullanırdı.</p>

  <p class="normal1">Bereket versin, arabayla yolculuk edenler azdı. Tüccarlar çoğu zaman yaya dolaşır, Uzakdoğu ülkelerinden gelen karabiber, pırıl pırıl Friz kumaşlarını, kızlar için renk renk ipekli kurdelaları hep sırtlarında taşırlardı.</p>

  <p class="normal1">Yüzyıllar sonra bile, Londra’daki ticaret mahkemesine, tüccarların tozlu yollarda yaya dolaştıkları zamanlara atfen “Tozlu Ayaklar Mahkemesi” denilecekti.</p>

  <p class="normal1">Dünya daha daralmış, daha küçülmüştü.</p>

  <p class="normal1">Avusturyalı bir rahip kendi tarih kitabında Normanların, İngilizlerin, Fransızların, daha tam olarak bilinmeyen halklar olduğunu yazmıştı. İngiltere ve Fransa’da da birçokları Avusturya’nın ne olduğundan bile habersizdiler.</p>

  <p class="normal1">Yabancılara düşman gözüyle bakılırdı. Yabancı tüccarlara ancak panayırlarda rastlanabilirdi. Panayır pek az şehirde ve çok seyrek olurdu.</p>

  <p class="normal1">Yabancı tüccarlarla kavgaların ölümle bittiği, alışverişin yağma halini aldığı da oluyordu. Dükkân ve kulübeler yakılıp yıkılır, tüccarlar birbirlerini yaralardı.</p>

  <p class="normal1">İnsanların, yaşadıkları dünya hakkında bildikleri, uzak yıldızlar hakkında bildikleri kadar azdı. Dünya umurlarında değildi. Onsuz da pekâlâ yaşıyorlardı ya...</p>

  <p class="normal1">Kitap derseniz, hemen hemen hiç kalmamıştı, kalanlar da manastırlardaydı. Rahip olmayanlara, kutsal kitabı bile okumak yasaktı.</p>

  <p class="normal1">Dünya yeniden daralıyor, küçülüyordu.</p>

  <p class="normal1">Bilim adamları bile dünyayı yine dar bir oda biçiminde düşünüyorlardı. Bu odayı dört yandan Okyanus çevreliyordu. Okyanusun ötesinde, dünyanın duvarları yükseliyordu. Bunlar yükseldikçe yuvarlaklaşıp gök kubbeyi meydana getiriyorlardı. Kubbenin üstünde tanrılar ve evliyalar yaşıyordu.</p>

  <p class="normal1">Bu dar dünyanın ortasında yalnız bir deniz, üç köy ve üç büyük ırmak vardı: Nil, Dicle ve Fırat. Dünyanın kenarında, işte oradaydı.</p>

  <p class="normal1">Hıristiyanlar İçin Coğrafya adlı kitapta dünya, işte böyle tasvir edilmiştir. Bu kitap pek eski olup, daha VI. yüzyılda Mısırlı rahip Kozma tarafından yazılmıştır. Kozma’nın vatanı İskenderiye’de, eski Yunan bilimi o zaman daha unutulmuş değildi.</p>

  <p class="normal1">Kozma’nın kendisi de dünya görmüş, uzak ülkelerde bulunmuştu. Zaten kendisine “İndikopleustes - Hindistan Gezgini” adı verilmiş olması da bunun içindi.</p>

  <p class="normal1">Ne var ki Kozma bilimi reddederek şöyle diyordu: “Bilgiden kibir doğar, kibirlenmekse günahtır. Belki bilim adamları güneş ve ay tutulmalarını doğru hesaplıyorlardır, ama bunun insanlara faydası azdır.” Kozma şunu da ekliyordu: “Ben bildiklerimi kendi kendime, kendi düşüncemle değil, Tanrı’nın kitabından öğrendim.”</p>

  <p class="normal1">Artık bilim adamları, doğa kitabını okumak istemiyorlardı. Bakışlarını kutsal kitabın sararmış sayfalarına çevirmişlerdi. Bu yorgun gözler tekrar dünyaya baktıkları zaman, onu görmüyorlardı.</p>

  <p class="normal1">Çevrelerinde ne ağaç vardı, ne çiçek, ne de kuş. Var olan yalnız semboller, kitaplardaki satırlardı. Her şey sadece kutsal kitabı doğrulamak için vardı.</p>

  <p class="normal1">Öğretmen, manastır okulunun loş bir hücresinde öğrencilere Fiziyolog adlı kitabı okuyordu. Bu, acaip hayvanlardan bahseden bir kitaptı.</p>

  <p class="normal1">“Filin tabiatı şöyledir: Düşerse kalkamaz. Çünkü dizkapakları bükülmez. Fil uyumak isterse, meşe ağacına dayanır. Filin bu alışkanlığını bilen avcılar, ağacı yarı keserler. Fil gelip ağaca dayandığında ağaç devrilir, yere yuvarlanan filse bağırmaya başlar. Bunu işitip yardıma koşan başka fil de yıkılır. Bu sefer ikisi de bağırmaya başlar. O zaman on iki fil birden gelir. Onlar da yere yuvarlanmış filleri kaldıramaz ve hepsi birden başlarlar bağırmaya. Gele gele bir yavru fil gelir ve hortumunu yerdeki filin altına sokup onu kaldırır...”</p>

  <p class="normal1">Çocuklar gözlerini dört açarak dinlerlerdi bunları. Öğretmen, fillerin yaşadığı ülkeler üstüne çocukların hayal kurmalarına meydan vermezdi. Büyük filin aslında fil olmayıp eski Musevi dini olduğunu anlatırdı. Küçük filse, insanı kurtarıp yüceltmek için, alçakgönüllü bir kul kılığına giren kurtarıcı, yani İsa’dır.</p>

  <p class="normal1">Böylece, sürükleyici bir hikâye, karışık ve anlaşılmaz bir öğüt oluvermişti.</p>

  <p class="normal1">Uzak ülkeler hakkında anlatılan efsanelere, yavaş yavaş öğütler ve din büyüklerinin hayat hikâyeleri de karışıyordu.</p>

  <p class="normal1">Ermiş Brandan’la arkadaşlarının başından geçenleri şöyle anlatırlardı: Bir deniz yolculuğunda büyük bir ada görmüşler. Adaya çıkıp çadır kurmuşlar, derken ada kuyruk çırparak kımıldamaya başlamış. Ancak o zaman bunun ada olmayıp büyük bir balık olduğu anlaşılmış...</p>

  <p class="normal1">İlk Hıristiyan ulularından, ermiş Yoan’ın yönettiği bir Doğu ülkesinden, en ince ayrıntılara kadar söz edilirdi. Yoan’ın tahtı zümrüt, yakut ve incidendi. Sarayında verdiği ziyafetlerde, sofralarda otuz bin insan otururdu. Yedi kral, altmış iki dük, iki yüz altmış beş marki, Yoan’a hizmet ederlerdi. Sağında ve solunda on ikişer piskopos dururdu.</p>

  <p class="normal1">Ve bu masala inanırlardı.</p>

  <p class="normal1">İnsan yine küçük, dar dünyada yaşıyor ve onu kuşatan duvarların ötesinde durup olup bitenler üstüne masallar anlatılıyordu.</p>

  <p class="normal1">Çıkrıkta iplik büken kızlar türkü söylüyorlardı. Türkü, dünyanın bir ucundaki Tule adlı ülkede yaşayan yaşlı kral üstüneydi. Kuduran dalgalar şatoyu döverken kralın, şövalyeleriyle nasıl cümbüş ettiği anlatılıyordu türküde...</p>

  <p class="normal1">Bu ülke, Yunan denizcilerinin, denizciliğin şafağında sözünü ettikleri o aynı Tule’ydi.</p>

  <p class="normal1">Çocuklar, hacıların kutsal yerleri ziyaretlerini anlatan kitaplardaki resimlere merakla bakarlardı. Resimlerden biri Yer’le Gök’ü gösterirdi. Yerler, dağlar, ovalar, ormanlar göze çarpar, küçük koruların arasında ufacık manastırlarla, şatoların sivri damları yükselir. Yıldızlı Gök, yuvarlak bir çadır gibi Yeri örter. Gökte, ay ve yıldızlar bir arada görülür. Burada geceyle gündüz bir arada bulunurdu.</p>

  <p class="normal1">Resmin ön tarafında, göğü örten çadırın ta kenarında, üstündeki elbiseden, elindeki asadan sofu birine benzeyen bir yolcu çökmüştü. Çadırın bir ucunu kaldırıp başını dışarıya uzatmış, şaşkınlıkla çevresine bakıyordu. Yolcu, dünyanın sınırları dışında, billur gök kubbe ve bunları harekete geçiren büyük bir tekerlek görülüyordu.</p>

  <p class="normal1">Bu resimde evren pek küçük tasvir edilmişti. Dünyanın uçları da çok yakındaydı.</p>

  <p class="normal1">İşte bir küçük çocuk ki, evrenin sonuna varmayı hayal ediyordu.</p>

  <p class="normal1">Çok çalışmış, çabalamıştı insan, evrenin sınırlarını genişletebilmek için. Fakat yine küçük, dar bir dünyaya düşmüştü. Her malikâne, kendi yağıyla kavrulan kapalı dünya idi.</p>

  <p class="normal1">Yine de, bu küçük dünyada da gizli gizli çalışılıyor, insanın hayatı yeni baştan kuruluyordu. Gün gelecek bu gizli çalışma herkesin gözleri önüne serilecekti. O zaman dünyanın sınırları eskisinden daha çok genişleyecekti.</p>

  <h3 class="normal2" id="calibre_toc_106">Doğu Aydınlık İçinde</h3>

  <p class="normal1">Batı’yı karanlık basmışken, Doğu hâlâ aydınlık içindeydi.</p>

  <p class="normal1">Doğu Roma İmparatorluğu’nun başkenti Konstantinopolis’e uzak ülkelerden gemiler, kervanlar gelmeye devam ediyordu. Arabistan’dan ıtriyat, Hindistan’dan baharat, mücevherat, Habeşistan’dan da fildişi getiriliyordu.</p>

  <p class="normal1">Bir Bizanslı rahip, içi oyulmuş baston içinde Çin’den gizlice çıkardığı ipek böceği yumurtasını Bizans’a getirmişti. Çok geçmeden Konstantinopolis’te işinin erbabı ustalar, Bizans ipeğinden değerli kumaşlar dokumaya başlamışlardı.</p>

  <p class="normal1">Batı Roma İmparatorluğu çöküp dağılmışken, Doğu Roma İmparatorluğu neden ayakta kalabilmişti?</p>

  <p class="normal1">Bizans, kölelik düzeninden vazgeçmekle kurtulabilmişti.</p>

  <p class="normal1">Roma’da Forum’u otlar kaplarken, Konstantinopolis’te halk, yeni kurulan saraylarla kiliselere hayran oluyordu.</p>

  <p class="normal1">Ayasofya Kilisesi’nin muazzam kulesi gök kubbeyi andırıyordu. Kubbenin kasnağını, aralarından ışık süzülen pencereler çevreliyordu. Böyle bir kubbe yapabilmek, galerileri sütunlara oturtabilmek için inşaatçıların eskiçağ bilimini hatırlamaları, Arşimet’in Mesnetler Kitabı’nı dikkatle okumaları gerekmişti.</p>

  <p class="normal1">Ayasofya’da sütun başlıklarını süsleyen beyaz mermer yapraklar dantel gibi işlenmişti. Duvarlara, yaldızlı ve mavi zemin üzerine renkli mozaiklerle İsa’nın ve azizlerin tasvirleri ustaca işlenmişti.</p>

  <p class="normal1">Şahane tahtında oturan göklerin hükümdarı İsa, kölelerin ve yoksulların dostu İsa’dan ne kadar farklıydı! Sanatkâr, Bizans İmparatorluğu’nu İsa’nın ayak ucunda resmetmişti. İmparatorun sırtında sırmalı bir kaftan, başında da paha biçilmez bir taç var. İmparator diz çökmüş, ellerini göklerin padişahına uzatarak başını eğmiş duruyor.</p>

  <p class="normal1">Soylu Bizans büyükleri de, İmparator sarayda kendilerini kabul ederken, onun karşısında yerlere kapanmış, ayaklarını öpüyorlardı.</p>

  <p class="normal1">Bir zamanlar Hıristiyanlar ölümü göze alarak, Roma imparatorunu tanrı diye tanımayı reddetmişlerdi. Yeni Hıristiyanlarsa kendi hükümdarlarını kendileri tanrılaştırıyor, ikonlarda imparatoru, başının etrafında nur halkasıyla tasvir ediyorlardı.</p>

  <p class="normal1">Bizans’ta birçok şey eski Roma’yı hatırlatıyordu. Komşu halkların Bizanslı Greklere Rum demeleri sebepsiz değildi. Eski yasaların, bilimin, eski sanatın kalıntılarını yalnız onlardı koruyan.</p>

  <p class="normal1">Kiliselerde bir putperest tanrısı kadar güzel melek tasvirine az rastlanabilirdi. Bir dua kitabındaki resimde, arp açan hükümdar Davut, putperest ozan Orpheus’a benziyordu. Davut’un arkasında bir şiir perisi, ayak ucunda da, keçi ve koyunları arasında, yarı çıplak Pan duruyordu.</p>

  <p class="normal1">Bunlar önceki Hellen sanatının, ancak kalıntılarıydı. Vücut güzelliğini değil, ruh gücünü göstermeye çalışıyorlardı. İkonlarda oruç tutup uyumayarak çile doldurmaktan bitkin bir hale gelmiş azizlerin yüzleri gittikçe sertleşiyor, ruhanileşiyordu.</p>

  <p class="normal1">Her yeni ikon öncekinin tekrarıydı. Çünkü sanatçı kilise yasa ve geleneklerini bozmaktan korkuyordu.</p>

  <p class="normal1">Sanatla bilim, kilisenin hizmetindeydi. Korkunç “hèrèsie”, yani dinden sapma sözü gittikçe daha sık işitilir olmuştu. Hèrèsie, seçme demektir. Fakat kilisenin iki fikir arasında seçime tahammülü yoktu ve dinden sapanları amansızca izliyordu. İlahiyatçılar, eskiçağ filozoflarını inceliyorlarsa da, bunu sadece onları reddetmek, öğretilerini çürütmek için yapıyorlardı.</p>

  <p class="normal1">Demokritos’u değil, Demokritos’a karşı yazan İskenderiye Piskoposu Diyonisiy’i okuyorlardı.</p>

  <p class="normal1">Diyonisiy şöyle diyordu: Dünya, kaostan kendi kendine doğmamıştır. Bir evin ustanın eseri olması gibi, dünya da Tanrı’ nın eseridir. Yıldızlar kendiliğinden yürümez, Tanrı’nın sözü yürütür onları. Dini bütünler, bunun böyle olduğuna inandılar. Zavallı birer insan olan imansızlar istese de istemese de doğrusu budur...</p>

  <p class="normal1">Din kitaplarının sayfaları, eskiçağ filozoflarına dar geliyordu. Fikirleri tahrif edilmişti. Fanatik bir rahip yazarın, onları tahkir edip kendilerine küfrettiği çok görülmüştü. Çünkü eski filozoflar Hıristiyan değil, putperesttiler, yani dinsiz.</p>

  <p class="normal1">Bulgar Yoan, Aristoteles’in öğretisini, değersizlik bakımından deniz köpüğüne benzetiyordu. Georgi Amortal’sa, Demokritos’a hiç sıkılmadan “zavallı” diyordu.</p>

  <p class="normal1">Bir zamanlar Yunanistan’ın mavi göğü altında putperest tapınaklarının beyaz sütunları gözleri kamaştırırdı. Yunan bilginlerinin eserlerinde fikir parlıyordu. Derken karanlık çökmeye başladı. Eskiçağ sanatının son parıltıları, Bizans ikonlarının gümüş ve altın süslerinde sönüyordu. Yıkılan putperest tapınaklarının sütunları, kilise kubbelerini tutuyordu.</p>

  <p class="normal1">Eskiçağ felsefesinin kalıntıları, yıkılan putperest kitaplarından, bunlara düşman din kitaplarına alınmış parçalar sayesinde yaşamaya devam ediyordu.</p>

  <p class="normal1">Sönmekte olan ışığın son parıltıları Bizans’ı aydınlatıyordu.</p>

  <h2 class="solbaslik" id="calibre_toc_22">2<br class="calibre3" />
  &nbsp;&nbsp;&nbsp;Yeni Kahramanlar</h2>

  <p class="normal1">Tarih sahnesine yeni halklar çıkıyordu.</p>

  <p class="normal1">Kimi bunlara Ant, kimi de Ros diyordu.</p>

  <p class="normal1">“Ant” sözü “dev” demekti. Antların boylu boslu, güçlü insanlar oldukları söylenirdi. Öylesine dev cüsseli ve ağırdılar ki, onları atlar bile taşıyamazdı.</p>

  <p class="normal1">Kimlerdi bu Roslar ya da Antlar?</p>

  <p class="normal1">Bugünkü Rusların, Ukraynalıların ve Belarusların atalarıydılar.</p>

  <p class="normal1">Bunlar, bir zamanlar Heredotos’un ziyaret ettiği çiftçi İskitlerin yerlerine yerleşmişlerdi.</p>

  <p class="normal1">Bir İskit efsanesinde, eski zamanlarda İskit topraklarına gökten altın bir pulluk, bir boyunduruk, bir balta ve bir bardak düştüğü anlatılır.</p>

  <p class="normal1">Elbette gökten bir şey düşmüş değildi. Fakat İskitler, eski yerleşim yerlerini kazsalardı, kendilerinden iki-üç bin yıl önce yaşamış olanların toprağı işledikleri aletleri bulabilirlerdi.</p>

  <p class="normal1">Nitekim yüzyıllar sonra arkeologlar, Dinyester’le Dinyeper Irmakları arasındaki ovalarda, geyik boynuzlarından kazmalar, kemik oraklar, taş el değirmenleri, hububat saklamaya mahsus büyük toprak küpler bulacaklardı.</p>

  <p class="normal1">Heredotos’tan sonra az zaman geçmemişti. Dinyester’le Don arasındaki geniş steplerde yaşayanlar da boş durmamışlardı. Toprağı daha iyi işlemeyi, daha iyi ev kurmayı öğrenmişler, birçok yerleşim yeri meydana getirmişlerdi. Bunlara, çevresi duvarlarla sarılı yer, kale anlamında “gorod” derlerdi. Kaleleri o kadar çoktu ki, yabancılar ülkelerine “Gardarik”, yani “Kaleler Ülkesi” adını vermişlerdi.</p>

  <p class="normal1">Antlar cesur bir halktı. Başlıca silahları baltayla yaydı. Bunları ustaca kullanırlardı. Savaşa karmakarışık yığınlar halinde değil, yüzer ve biner kişilik bölükler halinde giderlerdi.</p>

  <p class="normal1">Antların yetenekli askeri önderleri vardı. İhtiyarlar gençlere yiğit bir önder olan Dobrogast’ın kahramanlıklarını anlatırlardı. Dobrogast hem karada, hem denizde savaşmayı iyi bilirdi. Bizans İmparatoru, Dobrogast’a askeri önder gibi şerefli bir unvan vererek, kendisini o zamanlar Pontus denen Karadeniz’deki Yunan Donanması’na komutan yapmıştı.</p>

  <p class="normal1">Ant denilen Rus tüccarları, hem güneydeki Bizanslılarla, hem de doğudaki Hazarlarla alışveriş ediyorlardı. Uzak Arabistan’dan ilk kervanlar da Hazar ülkesi yoluyla Antlara gelmeye başlamıştı.</p>

  <p class="normal1">Arap gezginleri, not defterlerine, Dinyeper kıyılarında Kuyabıya adında bir ülkeyle, Kuyaba (Kiev) adında bir şehir olduğunu yazmışlardı.</p>

  <p class="normal1">Daha ötede Slaviya (Novgorod ili) uzanıyordu. Ondan da ötede, Arsa şehriyle Artaniya vardı.</p>

  <p class="normal1">Aradan yıllar, on yıllar geçmişti. Rus beylikleri, bir büyük Kiev devletinde birleşmişlerdi. Kiev başlıca Rus şehri, o zamanki deyişle “Rus şehirlerinin anası” olmuştu...</p>

  <p class="normal1">Slavlar eski Yunan ve Roma kültürlerini hazır bulmuşlardı.</p>

  <p class="normal1">Roma’yı Cermenler tahrip etmişti. Ya Slavlar? Bizans’ın düşmanı mı olmuşlardı, koruyucuları mı? Eski kültürün yıkıcıları mı olmuşlardı mirasçıları mı?</p>

  <p class="normal1">Terazinin kefeleri uzun zaman bir düşmanlık, bir dostluk tarafına sarkıp durmuştu.</p>

  <p class="normal1">Slavlar korkulacak bir kuvvetti. Yunanlılar bunu biliyorlardı.</p>

  <p class="normal1">Rus beyleri büyük ordularla defalarca Doğu Roma İmparatorluğu’na dalmışlardı. Oleg, on bir kabileyle Konstantinopolis’e saldırmıştı. İgor’un donanmasında on bin gemi vardı. Svyatoslav’ın ordusu altmış bini buluyordu.</p>

  <p class="normal1">Bizanslı tarihçilerden Leon Diakon, bazılarının Ros da dediği Ruslar hakkında, “diri halde düşmana teslim olmadıkları, bu halkın çılgınlık derecesinde cesur ve güçlü olduğu söyleniyor” diyor ve ölü İskit erleri arasında, savaşta kahramanca can vermiş kadınlara sık sık rastlandığını da ekliyor.</p>

  <p class="normal1">İmparator Yolan Tsimiskis, Prens Svyatoslav’ı bütün Roma ordusunu üzerine göndermekle tehdit ettiği zaman şu cevabı almıştı: İmparator ülkemize sefere çıkmaya boşuna zahmet etmesin. Biz pek yakında Konstantinopolis önlerinde çadır kurup şehri kuşatacağız. Eğer Roma hükümdarı savaşı göze alırsa, biz de kendisini mertçe karşılarız.</p>

  <p class="normal1">Rus ordusu, savaşlardan birinde kuşatılmıştı. Svyatoslav’ın savaş arkadaşlarının birçoğu, kendisine geri çekilmesini salık vermişlerdi. Fakat o şöyle demişti:</p>

  <p class="normal1">“Şimdi Romalılar karşısında yüz karasıyla geri çekilirsek, komşu halkları kolayca yenen ve koca ülkeleri kan dökmeden zapt eden Rus silahının şerefi mahvolur. Atalarımızın yiğitliğinden ve bugüne kadar yenilmeyen Rus gücünden esinlenerek, hayatımız uğruna mertçe dövüşelim. Kaçarak kurtulmak âdet değil bizde. Ya galip yaşamak ya da dillere destan olarak kahramanlıklar gösterip şerefle ölmek vardır.”</p>

  <p class="normal1">Bu olayı anlatan Bizans tarihçisi, Svyatoslav’ı, Plutarkhos’un kahramanları gibi konuşan bir hatip olarak tasvir eder.</p>

  <p class="normal1">Bir Rus tarihçisi, aynı olayı daha basit anlatır: Svyatoslav bir baba gibi, “çocuklarım” diye hitap ettiği askerlere şöyle demişti:</p>

  <p class="normal1">“Ölelim, ama Rus vatanını utandırmayalım. Ölüler utanç bilmez, ama kaçarsak ayıp olur. Kaçmayacağız, direneceğiz. Ben önde olacağım!”</p>

  <p class="normal1">Birbirinden farklı iki hikâye, ama iki hikâyenin kahramanı da aynı tipte.</p>

  <p class="normal1">İmparator Tsimiskis, Svyatoslav’la barış yapmayı çok istiyordu. Rusların korkunç bir kuvvet olduğunu biliyordu. Bizans’ta Oleg’i unutmamışlardı daha. Oleg denizden ve karadan başkente yaklaşınca, Bizanslılar kendisiyle hemen bir dostluk antlaşması imzalamışlardı. Bütün yabancı tüccarlar, imparatorun hazinesine yüklü miktarda gümrük vergisi öderlerken, Rus tüccarlarının malları vergiden muaf bırakılmıştı.</p>

  <p class="normal1">Oleg Bizans’a dokunmamıştı. İgor’la Svyatoslav’ı Bizanslılar güç püskürtebilmişlerdi. Ama Svyatoslav’ın bir daha saldırmayacağını kim garanti edebilirdi? Svyatoslav: “Rusya’ya gidip bu sefer daha çok askerle döneceğim” dememiş miydi?</p>

  <p class="normal1">Tsimiskis, Svyatoslav’la karşılaşacağı Tuna kıyılarına işte böyle düşüncelerle gitmişti. İmparator, altın zırhlı elbiseler giymişti, arkasından parlak silahlarıyla mahiyeti geliyordu.</p>

  <p class="normal1">Bizans İmparatoru, buluşma yerine süslenmiş bir at üzerinde giderken, Svyatoslav bir kayığın içinde kıyıya yanaşıyordu.</p>

  <p class="normal1">Karşılaştıkları zaman Svyatoslav kıyıya çıkmak istemeyip kayıkta kaldı. Varsın imparatorun ayaklarını başkaları öpsündü.</p>

  <p class="normal1">Bizans’ın ileri gelenleri, Rus Bey’ine şaşkınlıkla bakıyorlardı. Svyatoslav, altın zırhlar değil kürekçileri ve askerleri gibi tertemiz beyaz bir elbise giymişti. Yalnız kulağında iki inci arasında yakut taşlı bir küpe parlıyordu. Geniş omuzlu, mavi gözlü, pala bıyıklıydı. Başı tıraş edilmiş, yalnız uzun bir perçem bırakılmıştı.</p>

  <p class="normal1">Svyatoslav asık yüzlü bir adamdı. Bizanslılar kendisine bakarken, onun gücü ve mertliği hakkında anlatılanları düşünüyorlardı.</p>

  <p class="normal1">Coşkundu, cesurdu, atılgandı. Kiev Devleti’nin sınırlarını genişleten oydu. Kendisini Volga boyundaki Hazar kaleleri önünde, Kafkasya ovalarında, Vyatka ormanlarında Soğuk Kama Irmağı’nda ve Balkan Dağları’nın eteklerinde görmüşlerdi. Seferlerde yorgunluk bilmez, atının eyerini başının altına koyup açık havada uyurdu. Hiç beklenmedik bir anda belirir, ama pusu kurmazdı saldırmak için. Gerçek bir şövalye gibi erkekçe, “Size savaş ilan ediyorum” diyerek düşmanı uyarır ve hep galip gelirdi.</p>

  <p class="normal1">Bir Bizans tarihçisi: “Svyatoslav’ın, kayıkta oturarak imparatorla barış hakkında konuştuktan sonra geri döndüğünü” yazar.</p>

  <p class="normal1">Svyatoslav’ın kürekçileri elbirliğiyle küreklere asılarak suları köpürtmüş, imparator da altın mahmuzlarıyla atını mahmuzlamış ve böylece buluşma yerinden uzaklaşmışlardı.</p>

  <p class="normal1">Bundan bin yıl önce, iki dünya işte böyle karşılaşmıştı: Hâlâ Roma İmparatorluğu adını taşıyan eski dünya ile “Rus” adını yeni alan, yeni bir dünya.</p>

  <p class="normal1">Bu iki dünya, savaştan dostluğa, dostluktan savaşa geçerek, defalarca karşılaşmışlardı. Ruslarla Bizanslılar güneş parladıkça ve dünya var oldukça, antlaşmalara saygı göstereceklerine defalarca ant içmişlerdi. Ant şöyleydi:</p>

  <p class="normal1">“Dostluğu bozanlar ne Tanrı’dan, ne Perun’dan yardım görsün, kalkanları korumasın onları, kendi kılıçlarıyla doğransınlar, bugün ve daima köle olsunlar.” Ant içerken Ruslar silahlarını yere, Perun’un ayak ucuna koyar, Bizanslılar da haçı öperlerdi.</p>

  <p class="normal1">Svyatoslav yurduna dönerken, Dinyeper’in sığ bir yerinde kendisini göçebe Peçenekler bekliyordu. Svyatoslav’ın küçük bir müfrezeden başka bir şeyi yoktu. Ordusunu başka bir yoldan göndermişti.</p>

  <p class="normal1">Peçenek süvarisi gürültülü çığlıklarla Ruslara çullandı. Ruslar mertçe dövüştülerse de, düşman pek kalabalıktı.</p>

  <p class="normal1">Svyatoslav’ın, step yoluyla Dinyeper’in tam burasından geçeceğini Peçeneklere kim bildirmişti. Bizanslılar mı acaba? Hani Bizanslılardan bu beklenirdi. Zaten bunlar, Peçenekleri Ruslara saldırtmak fırsatını kaçırmazlardı. İmparator Tsimiskis Ruslara: “Size savaş ilan ediyorum” dememişti. Rus Bey’ini alçakla öldürtmüştü. Svyatoslav’ın başı için, imparatorun kaç funt altın verdiğini tarih yazmıyor. Fakat Bizanslılarda âdet böyleydi: Mertçe karşı karşıya gelmez, parayla bir katil tutup öldürtürlerdi.</p>

  <p class="normal1">Oysa hem dünya olduğu gibi duruyor, hem de güneş parlamaya devam ediyordu...</p>

  <p class="normal1">Yine de Bizans’la Rusya birbirlerine muhtaçtılar.</p>

  <p class="normal1">Düşmanlar Bizans’ı sıkıştırdığı zaman, imparatorlar Rus Beyleri’nden yardım isterdi. Bunlar da asker gönderirlerdi.</p>

  <p class="normal1">Ruslar Bizans’ı, korkulu rüyaları Peçeneklerden, göğüslerini siper ederek savunurlardı.</p>

  <p class="normal1">Bizans’a değerli Rus kürkleri, Rus buğdayı, bal ve kilise mumları yapmak için Rus balmumu; Rus Beyleri’yle boyarlarına ise Bizans kumaşları, altını, şarabı ve meyveleri gerekti.</p>

  <p class="normal1">Yunanlılar, pek eski zamanlardan beri Rus ilini bilirlerdi. Ruslar da Yunanlıları tanırdı.</p>

  <p class="normal1">Eskiden İskitlerin yaşadığı topraklara yerleşmişti Ruslar. İskitlerin, Kırım’daki Yunan kolonilerine yakın şehirleri vardı. Bunların başlıcası Neapolis’ti.</p>

  <p class="normal1">İskit şehirlerini düşman akınlarından koruyan taş kale duvarları yabancıları şaşırtırdı.</p>

  <p class="normal1">Yunan kolonilerinde böyle kaleler yoktu. İskit hükümdarlarının saray ve anıtkabirlerinde duvarlar, usta ressamların eserleriyle süslüydü. Bu resimlerde bazen atlı bir asker, bazen elinde mızrak bir yaban domuzu avcısı, bazen de dizlerinin üstünde bir lyr tutan sakallı bir ozan görülürdü. Kayalara oyulmuş mağaralarda büyük hububat stokları saklanırdı. Hububat, komşu Yunan kolonilerine, Olbiya’ya ve Hersones’e satılır oradan da Yunanistan’a gönderilirdi.</p>

  <p class="normal1">İşlek bir denizyolu, İskitler ülkesini Yunanistan’a bağlardı. Yunanlılar bu yoldan kuzeye, İskitlerle Ruslara giderlerdi. Daha sonraları da, Yunan başkentini sık sık ziyarete başlamışlardı.</p>

  <h3 class="normal2" id="calibre_toc_107">Kayıkla Dünyayı Dolaşma</h3>

  <p class="normal1">Ruslar, kışın kestikleri meşe ağaçlarını oyup kayık yapar, ilkbahar gelince de en yakın ırmağa indirirlerdi bunları. Kayıklar bahar sularıyla birlikte Dinyeper’e iner, Dinyeper’in koluyla Kiev’e varır, orada karaya çıkarılıp tamamlandıktan sonra ıskarmozları takılırdı.</p>

  <p class="normal1">Arabalarla Boriçev bayırından Dinyeper kıyılarına getirilen buğday, balmumu, samur ve zerdeva kürkleri, burada kayıklara yüklenirdi. Kayıklar birer birer Dinyeper’in ortalarında toplanırdı. Tek başına yolculuk tehlikeli olduğu için kafile halinde yola çıkılırdı.</p>

  <p class="normal1">Kayıklar gide gide, kör kayalı bir anafora varıp dayanırdı. Böyle yerlerden ilkinin, “uykuya dalma” gibi, insanda kuşku doğuran bir adı vardı. Tüccarlar Dinyeper’e, kayıkları kör kayaların arasından geçirmesi, dalgalarıyla, martıları ve yaban ördeklerini okşadığı gibi, okşayıp koruması için yalvarırlardı.</p>

  <p class="normal1">Tehlikeli yerlerde kayıklar sürüklenerek ya da omuzlarda taşınarak kıyıya çıkarılırdı.</p>

  <p class="normal1">Korkunç yerlerdi buraları. Ceylan otları arasında insan kemikleri göze çarpardı. Buralarda Peçenekler ikide bir yolcuların yolunu keser, ıslık ve çığlıklarla dört yandan saldırırlardı...</p>

  <p class="normal1">Tehlikeli yerler geçilip kayıklar yine Dinyeper’e indirilince, yolcuların sevincine diyecek olmazdı.</p>

  <p class="normal1">Irmağın denize döküldüğü yerde bir adacık vardı, adacıkta da ulu bir meşe ağacı. Tüccarlar meşenin dolayına oklar saplar, ona horoz ve tavuk adayarak dua ederlerdi. Öyle ya, kendilerini dalgalarda taşıyan kayıklar meşe kütüğünden oyulmuş değil miydi? Tüccarlar, denize açılmadan önce kayıklara yelken takarlardı.</p>

  <p class="normal1">Deniz fışırdar, rüzgâr beyaz dalgacıkları kıyıya doğru kovalardı. Tüccarlar, tanrı Stribog’un torunları sayılan rüzgârlara, mavi denizdeki kayıkları kanatları üzerinde taşısınlar diye yalvarırlardı...</p>

  <p class="normal1">Kayıklar kıyıyı yalaya yalaya ilerlerdi; kıyıda da Peçenekler yürürdü. Bunlar da kendi tanrılarına, “fırtına Rus kayıklarını karaya atsın” diye yalvarırlardı...</p>

  <p class="normal1">Bir zamanlar Rusların ataları, daha denize çıkmamışlarken, kıyılarında doğup büyüdükleri ırmaktan başka bir su bilmezlerdi.</p>

  <p class="normal1">Rusya’nın haritasındaki bazı coğrafya adları, o zamanların izlerini taşır. “Dunay”, “Don”, “Dinyeper”, “Doneç” sözlerinin birbirine benzemesi sebepsiz değildir. Bu sözler, insanların kendi ırmağına, tam da “Irmak” dedikleri zamanlarda doğmuştur.</p>

  <p class="normal1">İgor Alayı Destanı’nda şöyle bir sahne vardır: Yaroslav Vladimiroviç Galiçki’nin kızı, Novgorod ve Çernigov Beyi İgor Svatoslaviç’in eşi olan Yaroslavna, Putivi surları önünde ağlar:</p>

  <p class="indentmetinitalik">Tuna boyunda Yaroslavna’nın sesi işitilir...</p>

  <p class="normal1">der ozan. Oysa Putivi, Tuna’dan yüzlerce kilometre uzakta bulunan Seym Irmağı boyundadır. Ozan Seym’e, Tuna’yı kasıtla, “Dunay” diyor. Çünkü bir zamanlar “Dunay” sözü ırmak demekti.</p>

  <p class="normal1">Rusya steplerinde yaşamış olan Osetinlerin dilinde “Don” sözü, hâlâ “Irmak” demektir.</p>

  <p class="normal1">İnsanlar kendi ırmağının kıyılarında, küçük ve dar bir dünyada yaşıyorlardı. Irmak, onları yürümeye alıştırıyordu. Ağaçtan oyma kayıkları dalgalarıyla nazlı nazlı sallıyor, insanları gittikçe daha uzaklara götürüyordu. Böylece insanlar başkalarını, başka kabileleri görüp tanıyorlardı. Irmakların ağızlarına doğru inerek denizlere çıkıyor, kayıklarına doğru giderek ormanlar arasında başka ırmaklara rastlıyorlardı.</p>

  <p class="normal1">Dalgalarda sallanan kayık, güçlü bir halkın beşiği oldu. Dinyeper, ulu bir meşe ağacı gibi dallarını batıya, kuzeye, doğuya yaymıştı. Bir tarihçi Dinyeper’den bütün ülkelere, bütün halklara gidilebildiğini yazar.</p>

  <p class="normal1">Kayıkla ilerleyerek kaynaklara doğru çıkılacak olursa, Dinyeper’in Dvina’nın, Volga’nın doğdukları, sık “Okovsk” ormanına varılır. Lovati Irmağı’ndan İlmen Gölü’ne çıkılır. İlmen’den, Volhov Irmağı yoluyla Ladoga Gölü’ne, oradan da geniş Neva Irmağı’yla, Varyag (Baltık) Denizi’ne gidilir. Varyag Denizi’nden Roma’ya, oradan yine denizyoluyla Konstantinopolis’e gidilebilir. Konstantinopolis’ten de, Rus Denizi (Karadeniz) ve Dinyeper yoluyla Kiev’e dönülebilir.</p>

  <p class="normal1">Rusların bildikleri dünyanın çevresinde tarihçinin çizdiği gezi yolu işte böyledir.</p>

  <p class="normal1">Ruslar için dünya alabildiğine genişlemişti... Artık dünyayı yalnız bir ırmak değil, ırmak, göl ve denizlerden meydana gelen mavi gerdanlığa benzer büyük bir su yolu olarak düşünüyorlardı.</p>

  <p class="normal1">Bu yolda aşağıya ve yukarıya, yani Normanlar ülkesinden Yunanistan’a ve geriye, hem meşe ağacından oyma Rus kayıkları, hem de kıvrık burunlu, ejder başlı Norman kayıkları gidip gelirdi. Kayıklar, vergi toplayan beyleri ve denizler ötesinden getirip beylere sattıkları mallara karşılık kürk ve bal alan tüccarları taşırdı.</p>

  <p class="normal1">Kayıklar, Karadeniz’in batı kıyılarını yalayarak günlerce yüzdükten sonra Konstantinopolis’in surları ve Ayasofya’ nın kubbesi görünürdü.</p>

  <p class="normal1">Misafirlerin karaya çıkmasına izin verilir, ama hemen şehre bırakılmazdı. İmparatorun memurları, misafirlerin adlarını yazıp üstlerinde silah olup olmadığını yoklarlardı.</p>

  <p class="normal1">Ve ancak bundan sonra büyük kapılar açılır ve misafirler ellişer ellişer içeri alınırdı.</p>

  <p class="normal1">Ruslar buna gücenmezdi. Gelenek böyleydi. Ayrıca Almanlar Novgorod’a geldiklerinde, kendileri de böyle yapıyorlardı.</p>

  <p class="normal1">Misafirler ev sahiplerinden yakınamazdı. Antlaşmaya göre, yeteri kadar ekmek, şarap ve et alabilir, Yunan hamamlarında canları istediği kadar yıkanabilirlerdi. Yurda dönüşte de, İmparatorun depolarından kendilerine erzak, gemi çapaları, yelken ve halatlar verilirdi.</p>

  <p class="normal1">Tüccarlar ev sahipleriyle vedalaşarak ülkelerine, altın, i-pekli kumaş meyve ve şarap gibi değerli mallarla dönerlerdi.</p>

  <p class="normal1">Tüccarlar başkentin haşmetini, din adamlarının sırmalı elbiselerini, sarayda gördükleri harikaları, imparatorun oturduğu tahtın sağ ve solunda, ağızlarını açıp kapayan ve kuyruklarını oynatan altın aslanları, yurtlarında daha uzun zaman anlatacaklardı.</p>

  <h3 class="normal2" id="calibre_toc_108">Rus Halkı Üstüne</h3>

  <p class="normal1">Konstantinopolis saraylarıyla tapınaklarının ünü bütün dünyaya yayılmıştı.</p>

  <p class="normal1">Fakat Kiev’in de övünecek şeyleri yok değildi.</p>

  <p class="normal1">Kiev Beyleri’nin saraylarında duvarlar ünlü ustaların resimleriyle süslüydü, kapı pervazları mermerdendi, sobalar renkli çinilerle kaplanmıştı.</p>

  <p class="normal1">Çinicilik, çok ustalık ve bilgi isteyen bir sanattı. Çini yapabilmek için mine hamuru hazırlayıp kurşun katarak gümüş renge, bakır katarak da yeşile boyamayı bilmeliydi. Minelenecek balçık levha, demirin eridiği ısı derecesine kadar kızdırılıp üzerine mine dökülür, minenin yanıp rengini yitirmemesine dikkat edilirdi. Sonra balçık levha birden soğuyup da mine çatlamasın diye ateş yavaş yavaş kesilirdi.</p>

  <p class="normal1">Çini yapımı çok özel fırınlar ve en kızgın ateşe bile dayanıklı toprak tavalar gerektirirdi. Burnu ateşe dayanıklı körüklerle harlamak gerekirdi ocağı.</p>

  <p class="normal1">Bin yıl sonra bir gün Kiev’de kazılarda bir çini atölyesi bulunacaktı. Tava kırıntıları üzerinde bir kurşun damlacığının katılaşıp kaldığı çiniyi, fırınların tuğla örgüsünü inceleyenler, o uzak geçmişte Rusya’da ne eli hünerli ustalar olduğunu, bunların maden ve camların niteliklerini ne kadar iyi bildiklerini şaşarak anlatacaklardı.</p>

  <p class="normal1">Bu ustalar belki okumayı bile bilmezlerdi, ama doğa denen kitap hep gözlerinin önünde açık dururdu ve onlar bu kitabı su gibi okurlardı.</p>

  <p class="normal1">Bin yıl önce Kiev’de el yazması kitaplar da vardı.</p>

  <p class="normal1">Oleg’in hükümdarlığı zamanında Ruslar, çocuklarına yazılı vasiyetnameler bırakırlardı. İgor Bizans’a elçilerle mektuplar gönderirdi.</p>

  <p class="normal1">Ruslara okuma yazma, komşuları olan Batı ve Güney Slavlarından, yani Moravyalılardan, Çeklerden, Bulgarlardan gelmişti.</p>

  <p class="normal1">Ruslar hangi yazıyı kullanırlardı?</p>

  <p class="normal1">Eski zamanlarda Slavların tahtalara, taş levhalara oydukları “çizgi ve çentiklerle” yazılar yazdıkları bilinmektedir.</p>

  <p class="normal1">Daha sonralarıysa artık herhalde parşömene, Yunan harfleriyle Rusça yazmaya başlamış olmalılardı.</p>

  <p class="normal1">Rus dilinin bazı seslerini göstermek için Yunan alfabesindeki harf yetersizliği güçlük yaratıyordu.</p>

  <p class="normal1">Rus diline Rus alfabesi gerekmişti.</p>

  <p class="normal1">IX. yy.’da Yunan şehirlerinden Selânik’te, bilgili bir rahip yaşardı. Rusça da bilirdi. Bir kez Karadeniz kıyısındaki Korsun şehrinde bulunmuş ve orada bir Rus’ta, Rus harfleriyle yazılı bir İncil’le bir dua kitabı görmüştü.</p>

  <p class="normal1">Bunu Kiril’in Hayatı hakkındaki kitaptan biliyoruz. Ama adı geçen yazının nasıl bir yazı olduğu bugüne kadar belli değil.</p>

  <p class="normal1">Kiril, o yazının yerine başka bir alfabe bulmuştu.</p>

  <p class="normal1">Moravyalılar Yunanlılardan din kitaplarının Slavcaya çevrilmesini rica etmişlerdi. Bu iş Kiril’e verilmişti.</p>

  <p class="normal1">Kiril’e alışmış olduğu Yunan harfleriyle yazmak daha kolay geldiği için, Yunan yazısı temelinde yeni bir Slav alfabesi hazırladı. Rus alfabesi, “Kiril yazısı” denen işte o alfabeden meydana gelmiştir.</p>

  <p class="normal1">“Kiril yazısı” Kiev kilise kitaplarıyla, yeni dinle birlikte gelmişti.</p>

  <p class="normal1">Yeni din, başlangıçta eski dinle yan yana yaşamıştı.</p>

  <p class="normal1">Daha Oleg’in hükümdarlığı yıllarında Kiev’de ilk kilise kurulmuştu. Bu, Aziz Nikola Kilisesi’ydi. Burada Hıristiyanlar dua ederlerdi. Eski dine inananlarsa putlara tapmaya devam ediyorlardı. Tüccarlar, hayvan tanrısı Volos’tan, daha çok altın ve gümüş para dilerlerdi. Volos hem hayvan, hem altın tanrısıydı. Çünkü daha madenî para yokken, para yerine hayvan geçerdi. Askerler, yıldırım tanrısı Perun’dan zafer dilerlerdi. Volos’un putu, Podol semtindeki pazar yerindeydi. Gümüş başlı, altın bıyıklı tahta Perun’sa Gora denen tepede, Bey Sarayı’nın avlusundaydı.</p>

  <p class="normal1">Derken bir gün putlar devrilip Dinyeper’e atıldı. Yeni din eskisini yenmişti.</p>

  <p class="normal1">Rus beylerinden Vladimir Svatoslaviç, Hıristiyan oldu ve Bizans İmparatoru’nun kızı Anna ile evlendi.</p>

  <p class="normal1">Yeni din Rus Devleti’ne gerekliydi; çünkü Kiev Beyi’nin hâkimiyetini sağlamlaştırıp bütün Rus kabilelerini Kiev’e sımsıkı bağlıyordu.</p>

  <p class="normal1">Eskof’ta, Novgorod’da ve Galiç ülkesinde, “İnsan, sora sora Kiev’i bulur” derlerdi.</p>

  <p class="normal1">Artık Poliyanlar, Drevliyanlar, Kriviç ve Radimiç adındaki kabile birliklerine mensup olanlar, bir tek halk olduklarını, Peçenekler gibi putperest, “murdar” olmayıp Hıristiyan olduklarını anlamışlardı. Rusya’ya uzun bir süre daha Ortodoks Rusya, Rus köylüsüne de, Hırıstiyan anlamına gelen “krestiyanin” denmesi sebepsiz değildi.</p>

  <p class="normal1">Dar kabile dünyasından daha geniş bir dünyaya, halk dünyasına geçişti bu. Oradan da başka halklara, bütün dünya halklarına giden yol açılıyordu.</p>

  <p class="normal1">Artık Ruslarla, Bizanslıların başka başka tanrılara and içmesi gerekmiyordu, dinleri birdi. Anlaşmak kolaylaşmıştı.</p>

  <p class="normal1">Yıllar sonra gelen yeni din, Ruslara tüm Hıristiyanlık âleminin, tüm Avrupa’nın kapılarını açacaktı. Kiev Beyleri’nin kızları, yabancı kral ve prenslerle evleneceklerdi. Prens Vladimir’in kuzeni, Fransa’nın kraliçesi olacak ve Latince belgeleri Slav harfleriyle imzalayacaktı ki, “Anna regine” “Kraliçe Anna” demekti. Prens Vladimir’in ikinci kuzeni Elizaveta ise Norveç kralı Cesur Harald’ın eşi olacaktı...</p>

  <p class="normal1">Öte yandan ustalar Kiev’de ilk kâgir kiliseyi kurmaya başlamışlardı.</p>

  <p class="normal1">Kilise için gerekli malzeme birçok yerden getiriliyordu: Kırım’dan yeşim, Bizans’tan mermer, Karpat Dağları’ndan arduvaz.</p>

  <p class="normal1">Kilisenin geniş duvarları üzerinde, gün geçtikçe sıra sıra pencereli, yuvarlak bir boyun yükseliyor, bunun üzerine başı andıran bir kubbe oturtuluyordu. İlk kubbenin yanında yenileri yükselmeye başlıyordu. Yüksek iskeleler arasında duvarcılar çalışıyordu. Aşağıdan yukarıya, çalışanlara bakmak bile korkunçtu.</p>

  <p class="normal1">Kilisenin tabanına renkli mermer döşenmiş, duvarlarıyla kubbeleri, din ulularının renkli mozaikleriyle süslenmişti.</p>

  <p class="normal1">Kievliler, ağaç kütükleri yerine tuğladan örülen bu kiliseye bakarken, ustaların sanatına şaşıyorlardı. Artık Kiev’de de Konstantinopolis’teki gibi kâgir bir tapınak vardı.</p>

  <p class="normal1">Kiliseyi şaşarak seyredenler arasında misafir Yunanlılar da olurdu. Kiev’deki Aziz Sofya Kilisesi, Konstantinopolis’ teki Ayasofya Kilisesi’ne benzemiyordu. Ayasofya’yı muazzam bir kubbe örtüyordu. Kiev Kilisesi’ndeyse ana kubbeyi daha küçük 24 kubbe çevreliyordu. Kilise kubbelerden kurulu bir piramit gibi göğe doğru yükseliyordu.</p>

  <p class="normal1">Bu çok kubbeli kilisenin aslını anlayabilmek için, Novgorod’a gitmeleri gerekiyordu. Novgorod, öteden beri ustalarıyla ünlüydü. Boşuna dülger dememişlerdi Novgorodlulara. Onlar da şehirlerinde bir kilise yapıyorlardı, ama tuğladan değil, eski Rus usulüyle yani meşe kütüklerinden.</p>

  <p class="normal1">Rus dülgerleri, yüzyıllık meşe ve çam ağaçlarını kesip işlemekte ustaydılar. Bıçkısız, çivisiz, aynı baltayla köy evleri ve saraylar kurarlardı. Balta harikalar yaratırdı onların elinde. Bir kütükten, bıçkıyla bile tahta çıkarmak güçken, Rus dülgerleri bıçkısız da tahta biçmeyi becerirlerdi. Kütüğe, baltayla yontulan kamalar sokulur ve kütük, ustanın dilediği biçimde yarılırdı. Ağaç kütükleri üst üste konur ve uçları birbirine geçirilip birleştirilerek ev kurulur, çatısı çekilirdi. Ve bütün bu işlerde baltadan başka alet kullanılmazdı.</p>

  <p class="normal1">Evler, kışın karına ve soğuğuna, yazın sağanaklarına, sonbaharın rüzgârlarına, ilkbaharın sellerine dayanabilecek sağlamlıkta kurulurdu. Karların birikip damı çökertmemesi ve eriyip gitmesi için, damlar dik ve iki yanı eğri yapılırdı. Çatı, rüzgârın savurmaması için sağlam kirişlere oturtulur, kirişler de bir sırığa bağlanırdı.</p>

  <p class="normal1">Evleri su basmalarından korumak için, doğrudan doğruya toprak üzerine değil, ağaç temeller üzerine kurarlardı. Üst kata, kapalı, merdivenli bir girişten çıkılırdı. Duvarlar kalın, pencereler küçük yapılırdı.</p>

  <p class="normal1">İşte, dülgerler böyle evler kurarak sert doğayla savaşıyorlardı. Balta da bayağı bir alet değil, doğayla savaşta bir silahtı.</p>

  <p class="normal1">Derken Novgorodlu ustalara yeni bir ödev verildi: Bu sefer ev değil, bir kilise kurmalılardı. Yunan ustalarından, kilisenin bir mihrapla kubbesi olması gerektiğini öğrenmişlerdi. Novgorodlular meseleyi başka türlü çözdüler. Kiliseyi on üç kuleli kurdular, yani o zamana kadar kurageldikleri çok kuleli ahşap hükümdar konakları gibi.</p>

  <p class="normal1">Kilise bir ağaç temele oturtuldu. Yunan kilisesinin giriş kısmı Ruslaştırılıp vestibül şeklini aldı. Kubbeye de, sivri uçlu bir ağaç çadır şekli verildi.</p>

  <p class="normal1">Rus şehirlerinde birbiri ardınca ahşap ve kâgir kiliseler kuruluyordu. Her kilisenin mimarisinde, yerli Rus elemanları, Bizans elemanlarıyla kaynaşıyordu.</p>

  <p class="normal1">Kaldı ki, Bizans kiliseleri de yoktan doğmamıştı, kökleri Yunan bazilikasıyla, bütün tanrıların tapınağı olan Roma Panteon’una dayanıyordu. Bir zamanlar, bazileus denen Yunan yargıçlarının oturdukları yarım daire biçimindeki yer, Hıristiyan kilisesinde absid olmuştu. Yunan bazilikasının üstüne de, Roma Pantheonu’nun yuvarlak kubbesi oturtulmuştu.</p>

  <p class="normal1">Böylece Kiev’de, Novgorod’da, Yunan bazilikasından, Roma Pantheonu’ndan ve Rus Beyleri’nin konaklarından ayrı ayrı unsurları alıp birleştiren çok kubbeli Rus Kilisesi meydana gelmişti...</p>

  <p class="normal1">Kiev Kilisesi tamamlanmıştı. Bu münasebetle Kiev Beyi, bütün şehirlerden boyarları ve bey naiplerini, şehir ihtiyarlarını ve daha birçok misafiri çağırmıştı. Kiev bayram ediyordu. Yalnız üç yüz kazan bal içkisi hazırlanmıştı. Kilisede dini tören yapılıyordu. Açık kapılardan ağır ağır okunan yanık ilahiler geliyordu; sanki kilisenin kendisi dile gelmiş de ilahi okuyor gibiydi.</p>

  <p class="normal1">Dışarısı günlük güneşlikti. Steplerden esen sıcak rüzgâr ceylan otu kokuyordu. Kilisenin içiyse karanlıktı. Kandiller yıldız kümeleri gibi sarkıyor, sis içinde mum ışıkları dolaşıyordu. Titreşen ışıklarda azizlerin ve baş meleklerin renkli elbiseleri bir parlayıp bir sönüyordu. Meryem Ana’nın gözlerinde canlı bir parıltı belirir gibi oluyor, sonra yine solgun yüzü dumanlar arasında kayboluyordu.</p>

  <p class="normal1">Canlı, gerçek dünya buradan ne kadar uzaktı... Oysa hemen oracıkta, kalın tuğla duvarın, küçük pencerenin arkasındaydı. Kilisedeki koku bile başkaydı. Ne yaprak, ne ot, ne de sokaktaki toz kokusuydu bu. Erimiş balmumu, kandil dumanı, baş döndürücü günlük kokuyordu kilise. Nemli duvarlardan mezar kokusu geliyordu. Koro, başka bir dünya üstüne ilahiler okuyordu. Kilise kapısından giren, kendini başka bir dünyanın eşiğinde sanırdı.</p>

  <p class="normal1">Henüz uzak olmayan bir geçmişte putlara tapan bir insanın karşısına, kiliseye girdiği zaman da, kitabı açtığı zaman da tanımadık, yepyeni bir dünya çıkardı. Kitabın tahta kapakları kapı kanadı, kopçası da kilit gibiydi.</p>

  <p class="normal1">Bu kitaplar çok uzaklardan gelmişti. Yüzyıllardır ülke ülke dolaşmışlardı. Görüp işittiklerini, bir gezgin gibi insanlara anlatıyorlardı. Din ulularından, uzak ülkelerden bahsediyorlardı. İnsanlar bu kitaplardan, yabancı şehirleri, töreleri, inançları öğreniyorlardı.</p>

  <p class="normal1">Kitap çok az rastlanan bir şeydi. Ancak kiliselerde, bir de hükümdarın sarayında vardı. Okuma yazma bilenler ise daha azdı. Prensler, okumuşluğun faydalarını anlatıyorlardı. Prens Vladimir bir destanda boyarlarına şöyle der:</p>

  <h3 class="normal2" id="calibre_toc_109">Dilber bir gelin bulun bana,<br class="chapter" />
  &nbsp;&nbsp;&nbsp;Güzel, aklı başında olsun.</h3>

  <p class="indentmetinitalik">Rusça okusun yazsın.</p>

  <p class="indentmetinitalik">Dualar, ilahiler bilsin ki,</p>

  <p class="indentmetinitalik">Ana deyip, hükümdar eşi olarak</p>

  <p class="indentmetinitalik">Öveceğiniz buna lâyık olsun.</p>

  <p class="normal1">Bir tarihçiyse şöyle yazar:</p>

  <p class="normal1">“Vladimir, putperest tapınakları yerine kilise kurulmasını emretti. Şehirlerde kiliseler kurdurup papazlar göndermeye, şehir ve köylerde halkı Hıristiyanlaştırmaya başladı. Ve soylu kişilerin çocuklarını alıp okumaya yollamaları için adamlar gönderdi.”</p>

  <p class="normal1">Analar, çocuklarının ardından ölülere ağlar gibi ağlıyorlardı. Çünkü yeni dine inançları daha kuvvetlenmişti.</p>

  <p class="normal1">Rusya’da daha eskiden de okumuş insanlar vardı. Ama şimdi Kiev’de ilk Rus okulu açılmıştı. Burada okuma yazmadan başka, çeşitli bilimler de öğretiliyordu çocuklara. Rus devletine bilgili insanlar gerekti...</p>

  <p class="normal1">En eski Rus tarihini açalım. Orada Rus ülkesinin tarihi, basit ve şairane bir dille anlatılır. Tarihçi, bazı olaylara kendisi tanık olmuş, bazılarını yaşlılardan dinlemiş, eski kitaplardan, halk arasında dolaşan söylenti ve türkülerden almıştır. Bu tarih, Kiev devletini yükseltip sağlamlaştıran prenslere övgüyle doludur.</p>

  <h3 class="normal2" id="calibre_toc_110">Altın Kapılardaki Kitaplık</h3>

  <p class="normal1">Söz konusu tarihte, bir yılın olayları birkaç satıra sığdırılmış, bir kuşağın hayatı bir sayfada özetlenmişti.</p>

  <p class="normal1">Prens Vladimir ölmüştü. Kiev’de, oğlu Yaroslav hükmediyordu.</p>

  <p class="normal1">Tarihçiyi dinleyelim:</p>

  <p class="normal1">“Dünyanın yaratılışının 6545’inci yılı yazıydı (Miladi 1038).</p>

  <p class="normal1">Yaroslav, büyük bir şehrin temelini attı. Şehirde Altın Kapılar kurdurdu. Bir de kilise yaptırdı: Aziz Sofya Kilisesi... Yaroslav kitap meraklısıydı, gece gündüz okurdu. Yunanca’dan Slavca’ya birçok kitap çevirip hattatlara kopya ettirdi. Bunları okuyanlar, Tanrı dininden zevk alır. Yaroslav birçok kitap yazarak, bunları kendisinin yaptırıp altın ve gümüş yaldızla süslettiği kutsal kiliseye vakfetti...”</p>

  <p class="normal1">Böylece Kiev’de, Altın kapılar yanında çok kubbeli Aziz Sofya Kilisesi’nde ilk Rus kitaplığı kurulmuş oldu.</p>

  <p class="normal1">Ruslar kitap okumaya başladılar. Önceleri adını bile işitmedikleri uzak ülkeler, uzak denizler, sisler içinden çıkar gibi gözlerinin önüne seriliyordu.</p>

  <p class="normal1">Kitaplardan birinde şöyle bir hikâye vardı:</p>

  <p class="normal1">Bir “Tanrı adamı” olan ermiş Aleksey, gemiyle Roma’dan Suriye’ye gider. Burada bir kervana katılarak Edesa şehrine varır. Maceraları bununla bitmez. Edesa’dan, denizyoluyla kitabın “Kataliya” dediği Katalonya’ya hareket eder. “Ama gemi, Tanrı iradesiyle fırtınaya tutulur ve Roma’ya gelir...”</p>

  <p class="normal1">Başka bir kitap da, okurun hayalinde Kutsal toprakları canlandırıyordu. Irmağa yakın bir yoldan Arabistan’dan buğday yüklü deve kervanları geçiyor, bir ihtiyar rahip, ırmaktan manastıra su taşıyan eşeğini sürüyordu.</p>

  <p class="normal1">Kitaplar yalnız başka ülkelere değil, başka zamanlara da götürüyordu insanları.</p>

  <p class="normal1">Okur, Büyük İskender hakkındaki hikâyeden, Yunanistan’da çocuklara hangi bilimlerin okutulduğunu öğreniyordu. Bunlar “mırıldanma” (müzik), “yıldız kanunu” (astronomi), “yer ölçme” (geometri), “bilgece konuşma” (retorik), “bilgi sevgisi” (felsefe) idi.</p>

  <p class="normal1">Aynı kitapta filozof Aristoteles, Troyalıları anlatan Homeros, Delphi kâhini, Olympialı Zeus’un tapınağı, Memphis ve İskenderiye adlı Mısır şehirleri, Babil ve Pers devletleri, Brahmanların yaşadığı Hindistan’a dair bilgiler de vardı.</p>

  <p class="normal1">Kitap şöyle devam ediyordu:</p>

  <p class="normal1">“İskender birçok orman ve çeşitli meyveler veren harika ağaçlar gördü. Ve o dünyayı bir ırmak çepeçevre kuşatıyordu. Irmağın suyu dupduru, süt gibi beyazdı. Hurma boldu. Asmalardan binlerce iri salkım sarkıyordu...”</p>

  <p class="normal1">Kitap’ta İskender’in bulunduğu harika ülkeler, “it gibi havlayan yamyamlar”, göz ve ağızları göğüslerinde olan köpek kafalı yaratıklar, güneş olmadığı halde tan yerinin güneşsiz de ağardığı mutlular ülkesi hakkında anlatılanları Ruslar şaşarak okuyorlardı.</p>

  <p class="normal1">Fizyolog adlı kitapta ve başka tabiat kitaplarında, yabani hayvanlar ve kuşlar üstüne anlatılanlar daha da şaşırtıcıydı.</p>

  <p class="normal1">Bu kitaplarda da gerçekle uydurma karışmıştı. Fil ve aslanla yan yana, yarı öküz yarı fil, yarı deve yarı pars gibi, tabiatta bulunmayan hayvan resimleri de vardı.</p>

  <p class="normal1">Yunan masallarıyla birlikte, Yunan felsefesinden parçalar da geliyordu Rus okuyucusuna.</p>

  <p class="normal1">Pçela adlı derlemede, Pythagoras’ın, Sokrates’in, Diyojen’in, Aristoteles’in, Epikuros’un bazı cümlelerine rastlanabilirdi. Sestodnev aldı kitabı okuyan, Empedokles’in dört öğesini öğreniyordu. İlk önce yaratılmış her şey bu dört öğeden, yani ateş, hava, su ve topraktan meydana gelmişti. Aristoteles’in eklediği beşinci bir öğe daha vardı: Gökyüzü ya da eter. Eter, dünyaya her yerden aynı uzaklıkta olup onu “bir duman gibi” sarardı.</p>

  <p class="normal1">Ruslar, dünyanın yuvarlak olup bir yerinde geceyken, ters tarafında gündüz olduğunu şaşarak öğreniyorlardı. Kitaplar güneş tutulmalarının nedenlerini anlatıyordu: Ay, dünya ile güneş arasına girip “engel” olduğu zaman güneş tutulur, ay tutulmalarınaysa “güneşle ayın arasına giren dünya” sebep olurdu.</p>

  <p class="normal1">Georgi Amartol adlı Yunan rahibinin kitabını dikkatle okuyanlar, Demokritos’un atomları, yazarın deyimiyle, “parçalanmaz ve bölünmez cisimler” hakkında da birkaç söz bulabilirlerdi.</p>

  <p class="normal1">Kitap okuyanlar, evrenin büyüklüğünü daha açıkça düşünmeye başlamışlardı. O zamanlardan kalma bir kitabın diliyle: “Büyükte küçük, küçükte büyük” olan insan hakkında kafa yoruyordu okuyucu. Her şeyi Tanrı iradesiyle değil, zorunlulukla açıklayan filozofların var olduğunu öğreniyordu. Zenginliği, yoksulluğu, sağlığı, hastalığı, köleliği, özgürlüğü, barışı ve savaşı doğuran hep zorunluluktu. Her şey, gökteki değişmeler de, yıldızların hareketi de hep zorunluluktandı.</p>

  <p class="normal1">Ruslar, yurtlarının dünyadaki yerini daha iyi anlamaya başladılar. Kosmos İndikopleustes’in kitabından, dünyanın üç kısmını, yani Asya’yı, Avrupa’yı, Libya’yı ve “ipek ülkesi” Çin’i öğrendiler, yeryüzünde yaşayan halkları tanıdılar. Kozma’nın kitabını Rusçaya çeviren, şu notu eklemişti: “Batıda büyük bir ülke var: Adı Rusya.”</p>

  <p class="normal1">Rus kültürüne her taraftan, Tevrat’tan, Babil efsanelerinden, bir İskenderiye hikâyesinden ve herhangi bir Yunan filozofunun eserlerinden, sel gibi bilgi ve tecrübe akıyordu.</p>

  <p class="normal1">Gelişen bu kültür öylesine güçlüydü ki, yabancı kültürlerden aldıklarını sindirip kendi öz malı yapıyordu.</p>

  <p class="normal1">Altın kapılar kitaplığında Rus kitapları da gittikçe artıyordu. Bunlarda yabancı ülkelerden gelen şeyler, eski Rus halk efsaneleriyle, atasözleriyle, masallarla, yiğitlik destanlarıyla, akın ve savaş hikâyeleriyle karışıyordu.</p>

  <p class="normal1">İlarion’un tarihinde ve öğütlerinde, Boris’le Gleb’in biyografisinde ve Vladimir Monamak’ın öğütlerinde, Rus edebiyatı, Rus edebi dili doğuyordu.</p>

  <p class="normal1">Tarihte “iyi, bilgili ve inzivaya çekilmiş bir adam” olarak bilinen Kiev metropoliti İlarion, Yasa ve İyilik Destanı adlı eserinde, kendi deyişiyle: “İhtiyar İgor’un torunu, şanlı Svyatoslav’ın oğlu ve bir öğretmen ve veli olan, memleketimizin büyük prensi Vladimir”i överek: “Üçü de diyor, kötü ve bilinmez bir ülkeye değil, dünyanın her tarafına ün salmış Rus ülkesine hükmetmişlerdi.”</p>

  <p class="normal1">İlarion, Rus ülkesini bütün kalbiyle sever ve yurdundan hararetle bahseder. Prens Vladimir’e şöyle seslenir:</p>

  <p class="normal1">“Ey soylu kişi, kalk mezarından. Kalk, uykudan silkin, çünkü sen ölmedin, sadece mahşer gününe kadar uyursun...</p>

  <p class="normal1">Silkin uykudan gözlerini aç da bak, Tanrı seni gökte nasıl bir şerefe lâyık gördü ve oğulları arasında sana nasıl bir şeref verdi...</p>

  <p class="normal1">Heybetli şehre, pırıl pırıl kiliselere, gelişen Hıristiyanlığa bak, kutsal ikonlarla takdis edilen, buhur kovan, övgüler ve ilahilerle çınlayan şehre bir bak.</p>

  <p class="normal1">Ve bunları görüp sevince boğul...”</p>

  <p class="normal1">Yıllar geçiyordu. Her geçen yıl, Rusya’da “kitap zevkini doya doya tadanlar”ın sayısı artıyordu.</p>

  <p class="normal1">Tirof piskoposu Kiril:</p>

  <p class="normal1">“Bal suyu tatlıdır, şeker iyidir, ama kitabın tadı ikisinden de iyidir” der.</p>

  <p class="normal1">Kiliselerde bodrumlar kitap doluydu. Manastırların hücrelerinde, ikon ve kitaptan başka bir şey göze çarpmazdı. Her prens ya da boyarların evinde bulunan haç odasında, ikonların altındaki rahle, kitap doluydu. Her manastırda kütüphane vardı. Bazı keşişler kitap kopya eder, bazıları da bunları ciltlerdi.</p>

  <p class="normal1">Peçersk Manastırı’nda keşiş Nestor, Geçici Yılların Hikâyesi adlı eserini yazıyordu.</p>

  <p class="normal1">“Rostof ilinde doğmuş olan bu köylü”, hücresinden çok uzakları görüyordu. Nestor, artık bütün yurdunu bakışlarıyla kucaklıyor ve Kiev’den Varyag Denizi’ne oradan Roma’ya nasıl gidileceğini, Roma’dan da, Konstantinopolis yoluyla, yine Kiev’e nasıl dönüleceğini biliyordu. Bütün Slav halkları ailesini de görüyor, bunun ortak dili ve yazısı olan bir aile olduğunu anlıyordu. Kiev prenslerinin, Rus ülkesini kardeş kavgalarından nasıl çabalayıp kurtardıklarını düşünüyordu...</p>

  <p class="normal1">Bu, Rus eğitiminin başlangıcıydı. Büyük bir ırmağın kaynağındayız. Yüzyıllar geçtikçe bu ırmak daha da gürleşip genişleyecek, dünya kültür okyanusuna nice şeyler getirecekti.</p>

  <p class="normal1">“Biz bilgeliği kitaptan öğreniriz. Çünkü kitaplar evreni sulayan ırmaklardır” diyen tarihçi, acaba bunu demek istememiş miydi!</p>

  <h2 class="solbaslik" id="calibre_toc_23">3<br class="calibre3" />
  &nbsp;&nbsp;&nbsp;Doğunun Zenginliği</h2>

  <p class="normal1">Dünyanın bir yeri gündüzken başka bir yeri gece, bir yeri sabahken, başka bir yeri akşamdır.</p>

  <p class="normal1">Yeryuvarlağının bir tarafında ovalarla ormanlar, güneşin son ışınlarıyla vedalaşıp karanlığa gömülürken, öte yanda tanyeri ağarmaya başlar.</p>

  <p class="normal1">Kültür tarihinde de aynı şeye tanık oluruz.</p>

  <p class="normal1">Eskiçağ kültürünün ışığı İtalya’da, Bizans’ta sönmekteyken, Kiev’den çok uzaklarda, Arabistan’da yeni bir kültür doğuyordu.</p>

  <p class="normal1">Arabistan’dan öteden beri kervanlar geçerdi. Tüccarlar develerle Hindistan’dan değerli taşlar ve baharat, Çin’den ipekli kumaşlar, Şap Denizi’nin karşı yakasındaki sıcak Nubya’dan fildişi getirirlerdi.</p>

  <p class="normal1">Kervanlar kutsal bir şehir sayılan Mekke’ye uğrar ve Arap tüccarları kâbedeki kutsal kara taşa taparlardı. Gökten düştüğüne inanılan bu taş, bütün Arap kabilelerince kutsaldı. Arabistan çöllerinde insana, yalnız yıldızlarla taşlar yol gösterirdi. Yıldız gökten düşünce de, tanrı sayılmaya başlamıştı.</p>

  <p class="normal1">Mekke’ye her taraftan hacılar akın ederdi. Uzak vahalardan çiftçiler gelirdi. Bedeviler koyun sürüleriyle gelip şehrin hisarları önünde beyaz çadırlarını kurarlardı.</p>

  <p class="normal1">Çiftçiler, çöl halkına düşman gözüyle bakardı. Tüccarlar, ıssız çölde göçebelerle karşılaşmaktan hoşlanmazdı. Ama Mekke’de herkes kendini emniyette sayabilirdi.</p>

  <p class="normal1">Burada yılın on iki ayı bayramdı. Bayramsa panayırsız olmazdı.</p>

  <p class="normal1">Mekke’de kimse toprağı işlemez, zanaatla uğraşmazdı. Mekke bir ticaret şehriydi. Burada alışveriş edilir, gerekirse zenginlerden birkaç yüz altın Bizans dinarı ödünç alınabilirdi.</p>

  <p class="normal1">Güneşli pazarlar kalabalık ve gürültülü olurdu. Bir yanda eşekler anırır, ayaklı satıcılar avazları çıktığı kadar bağırır, öte yanda yaylana yaylana geçen develerin hörgüçleri görünürdü.</p>

  <p class="normal1">Dar sokaklardan, evlerin toprak duvarları arasından, alacalı baş örtülüler, sarıklılar, bornozlular seli akardı.</p>

  <p class="normal1">Mekke tüccarları zengin yaşarlardı. Hele altın sarrafları, hepsinden de zengindi.</p>

  <p class="normal1">İyi, ama kendilerini mutlu sayabilecek bu insanların yüzleri neden böyle asıktı? Neden misafir bir tüccar, borç taksidinin ertelenmesinden ya da faizin azaltılmasından gün geçtikçe daha zor söz açabiliyordu?</p>

  <p class="normal1">Mekke için kötü zamanlar gelmişti. Altın para, Bizans imparatorlarının elindeydi. Doğuya giden kervan yollarını da İranlılar tutuyordu.</p>

  <p class="normal1">Dünyanın sonu gelmişe benziyordu. Kervanlar uğramaz olunca, en zengin ticaret merkezlerinin bile söndüğü defalarca görülmüştü tarihte. Böyle bir şehir, suyu çekilmiş bir çeşmeye dönerdi. Mermer sarayları kumlar basardı. Ancak harabeler hatırlatırdı o eski zenginliği.</p>

  <p class="normal1">Mekke’ye de böyle bir tehlike çöküyordu. Kurtuluşu nerede aramalıydı?</p>

  <p class="normal1">Zengin tüccarların durumu, daha o kadar kötü değildi. Az servet birikmemişti ellerinde. Soydaşlarından iflas etmiş küçük tüccarlara, çiftçilere, bedevilere faizle borç verir geçinirlerdi. Asıl ağır durumda olanlar borçlulardı. Borç ilmiği boyunlarını sıktıkça sıkıyordu. Bunlar, verdikleri bir Bizans altınına karşılık, üç altın isteyen insafsız tefecilerden nefret ederlerdi.</p>

  <p class="normal1">Pazarlarda hamallar, kervan sürücüleri, yoksullar homurdanırdı.</p>

  <p class="normal1">İnsanlar, Kâbe duvarına gömülü olan kutsal taşa gittikçe artan bir şevkle dua ediyor, ama taş susuyordu. Kervansaraylarda, yabancı tüccarların anlattıklarını cankulağıyla dinliyorlardı. Yabancı mallarla birlikte yabancı inançlar da geliyordu. Museviler Mesih’ten, Hıristiyanlar Kurtarıcı’dan söz ediyorlardı.</p>

  <p class="normal1">Kalabalıkta falcılar ve peygamberler dolaşıyordu. Bunların konuşmalarında, yerli ve yabancı inançlar birbirine karışıyordu. Bunlar, zenginlerle soyluları tehdit ediyor, yaptıklarının cezasını bulacaklarını söylüyorlardı. Peygamberlerin arasında Muhammed adında biri de vardı. İslam dinini yayıyordu. Bu yeni din, kendisine birçok taraftar kazandırmıştı.</p>

  <p class="normal1">Mekkeli zengin tüccarlar, atalarının dininden dönen Muhammed’e karşıydılar. Bu yüzden 622 yılında Muhammed, Mekke’den Medine’ye göç etmek zorunda kaldı. Bu göç olayı, Müslümanlarca tarihin başı olarak kabul edilmiştir.</p>

  <p class="normal1">Uzun savaşlardan sonra Muhammed, düşmanlarını alt edebildi. Mekke, Müslümanlığı kabul etti. Daha dün birbirlerine düşman olanlar, zenginlerle yoksullar, Müslümanlığın bayrağı altında birleşip Doğu’ya giden kervan yollarının geçtiği ülkeleri fethetmeye gittiler.</p>

  <p class="normal1">Hıristiyanlık gibi Müslümanlık da herkese açıktı, herkes Müslüman olabilirdi. Yeni din, Allah’tan başka Tanrı tanımamakla birlikte kara taşı da reddetmiyordu. Müslümanlık, Muhammed’i hem Musevi peygamberlerin, hem de İsa’nın doğrudan doğruya halefi ilan ediyordu. İslam dini yoksullara gökte mutluluk vaat ediyor, dünyanın bütün nimetlerini de zenginlere bırakıyordu.</p>

  <p class="normal1">Müslümanlık, dünyayı fethetmek için insanları cihada, yani din uğruna kutsal savaşa çağırıyordu.</p>

  <p class="normal1">Ve dünyanın fethine başlanmıştı: Ama bu kez Batı’dan değil Doğu’dan.</p>

  <p class="normal1">Araplar, beş büyük devleti görüyorlardı çevrelerinde.</p>

  <p class="normal1">Batı’da Rum Kayzeri, yani “Muharipler Hükümdarı” denilen Bizans İmparatoru saltanat sürüyordu.</p>

  <p class="normal1">Bizans’ın yanı başında, “Şahlar Şahı”, “Değerli Taşlar Hükümdarı”nın toprakları, zengin İran Devleti bulunuyordu.</p>

  <p class="normal1">Kuzeydeki steplerde Türk süvarileri dolaşıyordu: Bunlar “Atlar Padişahı” denilen Türk hakanına bağlıydılar.</p>

  <p class="normal1">Doğu’da, “Sanat ve Devlet Hükümdarı” olarak bilinen Çin İmparatoru sayısız insanları idare ediyordu.</p>

  <p class="normal1">Güneydeki Hindistan’da, “Filler Padişahı”, “Bilgelik Padişahı” hükmediyordu.</p>

  <p class="normal1">Dünya Araplara Mekke’den işte böyle görünüyordu.</p>

  <p class="normal1">Derken Muhammed’in yerine geçenler, Arap aşiretlerini birleştirip dünyayı fethetmek üzere doğuya, batıya, kuzeye ve güneye yürüdüler.</p>

  <p class="normal1">İran fethedildi. Mısır, Bizans’tan alındı. Araplar birçok ülkeyi zapt etti. Bütün büyük hükümdarlarla, Bizans’la, Hindistan’la, göçebe Türklerle ve Orta Asya sınırlarında Çin ordularıyla savaştılar. İspanya’yı ele geçirip oraya yerleştiler. Ve bütün bunlar, VII. yy.’ın sonlarında ve VIII. yy.’ın başlarında, yarım yüzyıl gibi kısa bir süre içinde yapılmıştı.</p>

  <p class="normal1">Araplar zapt ettikleri ülkelerde asker kampları ve kaleler kuruyorlardı. Bu kamplar yavaş yavaş şehirler haline geliyordu.</p>

  <p class="normal1">Arap ordularının ardından tüccarlar yürüyordu. Akdeniz adalarına ve İskenderiye’ye sağlamca yerleşen Arap tüccarları, Bizans gemicilerine dehşet saçıyorlardı.</p>

  <p class="normal1">Arap tüccarlarının kervanlarına, dünyanın bütün yollarında rastlanabilirdi. Ermenistan’la Gürcistan’dan ipekli, yünlü kumaşlar, halı ve kürk getiriyor, at ve koyun alıyorlardı. Yanar gülleler atan mancınıklara, yani o zamanın topçusuna, Hazar Denizi kıyılarından petrol taşıyorlardı.</p>

  <p class="normal1">Volga yoluyla, Hazarlarla Bulgarların ülkesine, Dinyeper yoluyla, “Kuyaba”ya (Kiev) gidiyorlardı. “Slaviya”dan (Novgorod) “Rus ipeği” denilen keten getiriyorlardı. Arap kervanlarını Baltık Denizi kıyılarında, hatta ötelerde, Gotland Adası’nda bile görmek mümkündü.</p>

  <p class="normal1">Arap tüccarları, Asya’da Seylan’a, Çin’e, Afrika’da Sudan’a kadar kervanlar gönderiyorlardı.</p>

  <p class="normal1">Haritalar, Arap gezginlerinin izlerini uzun zaman korudu.</p>

  <p class="normal1">“Sahra”, Arapça bir sözdü, “step”, “bozkır” demekti. “Sudan”, “karalar”, “zenciler”, anlamına gelir. Cava da Arapça bir sözdür.</p>

  <p class="normal1">Arapların bildikleri dünyanın sınırları genişlemişti.</p>

  <p class="normal1">Bu dünyanın bir ucunda “Slaviya”nın, yani Novgorod ülkesinin karlı ormanları, ahşap şehirleri kuşatan çit duvarlar, sivri damlı prens konakları, kürklü ve kalpaklı sarışın insanlar, öbür ucunda da toprak ormanlar ve çengeller, sıcaktan suda saklanan su aygırları, palmiye yapraklarından yapılmış kulübeler, vücutları dövme resimlerle kaplı kara derili insanlar vardı.</p>

  <p class="normal1">Arap tüccarları, neyle seyahat etmezlerdi ki! Karda kızaklarla, sahrada deve sırtında, denizde yüksek pupalı gemilerle, Hindistan cangıllarında fil sırtında...</p>

  <p class="normal1">Yeryüzünde insanlarla birlikte eşyalar da dolaşırdı: İpekli kumaşlar, üzerinde Muhammed’in hadisleri yazılı çelik kılıçlar, karabiber, şeker, karanfil dolu çuvallar...</p>

  <p class="normal1">Gümüş Arap dirhemi, dünyada başlıca geçer akçe olmuştu. Rus, Alman, Fransız ve İngiliz dillerine Arapça sözler giriyordu.</p>

  <p class="normal1">Kervan, ambar, saray, mağaza, dara, amiral sözcükleri, Arap tüccarlarının karabiber, karanfil ve zencefille birlikte Avrupa’ya getirdikleri sözcüklerdi...</p>

  <p class="normal1">Karabiber, bir İngiliz lordunun ya da bir Alman baronunun şatosunda, meşe ağacından yapılmış masanın üzerindeki biberliğe dolduruluncaya kadar uzun bir yol katederdi.</p>

  <p class="normal1">Senyör, öz çiftliğinden her şeyi tedarik edebilirdi. Toprak köleleri kendisini besler, giydirirlerdi. Ama çiftliğinde karabiber yetişmezdi. İştah açıcı, yakıcı, acı baharat uzaklarda, Doğu’daki bilinmeyen ülkelerde yetişirdi. Bunun için de çok pahalıydı. Fakat baharatsız yemek de yenir miydi ya! Baharatsız bir domuz budu ya da kocaman bir tavada kızartılmış kuğu kuşu, tatsız ve yavan olurdu. Üstelik hekimler de, baharatın sağlığa faydalı olduğunu söylerlerdi.</p>

  <p class="normal1">Karabiber nasıl gezerdi?</p>

  <p class="normal1">Hindistan’dan, denizyoluyla Arabistan kıyılarına getirilir, oradan da Mekke’ye giden hacıların develerine yüklenirdi. Peygamber’in mezarını ziyaret etmek, sevap olmasına sevaptı, ama ticaret de günah değildi. Yani hem ziyaret, hem ticaretti hacılarınki. Müslümanlığın kabulünden sonraki yıllarda Mekke daha da zenginleşmiş, nüfusu artmıştı. Mekke’de, dünyanın dört bucağından tüccarlara, farklı deri renginden insanlara rastlanabilirdi.</p>

  <p class="normal1">Karabiber, Mekke’den Batı’ya, Asya’yı Avrupa’dan dar bir boğazın ayırdığı yere götürülürdü. Burada, Bosphoros kıyılarındaki Konstantinopolis’te Hint malları Bizans İmparatoru’nun eline geçerdi. İmparatorun sarayı, dünyanın en muhteşem sarayıydı. Bizans kiliselerindeki ikonalar som altındandı ve bunları süsleyen değerli taşlarla altın kandillerin ışıkları yansırdı.</p>

  <p class="normal1">Bunda şaşılacak bir şey yoktu. Bizans İmparatoru, dünyanın en zengin tüccarıydı. Depoları tıklım tıklım tahıl, ipek, şarap, zeytinyağı, baharat doluydu. Karabiber de az değildi.</p>

  <p class="normal1">Doğu malları buradan, deniz ve karayoluyla, dağlardan ve ovalardan geçerek daha ötelere, Marsilya’ya, Sen Deni’ye, Ren ve Flandriya’ya götürülürdü.</p>

  <h3 class="normal2" id="calibre_toc_111">Kitapçı Nedim’in Dükkânı</h3>

  <p class="normal1">Dünyanın en ünlü şehirlerinin uzun listesinde bir ad daha belirmişti: Bağdat.</p>

  <p class="normal1">Binbir Gece Masalları’nı okumayan, halife saraylarının ününü duymayan var mıydı?</p>

  <p class="normal1">Bağdat’ta hafif yapılı kemerler, çöldeki serap gibi iç açıcıdır. Orada sanatçının eli, duvarların ağırlığını, hantallığını kaldırmıştır. Şadırvanların suları, beyaz mermer kaplara akar ve insan, akanın su mu, yoksa mermer mi olduğunu birden anlayamaz. Tüm duvarlar, tüm tavanlar, cümlelerin acayip nakışlarla çizilmiş ve yazılmış olduğu kabartma bir halı gibidir. Arap yazısı, Arap nakışları gibi karışıktır, girintili çıkıntılıdır. Yazıların yanında nakışlar, bilinmeyen bir dilde başka bir yazı gibidir.</p>

  <p class="normal1">Yazılarda Tanrı ve Muhammed övülür, halifelerin sarayı göklere çıkarılır ve insanların yaşadığı konutların en güzeli olduğu söylenir.</p>

  <p class="normal1">Dünyada bundan daha büyük bir mucize olabilir mi?</p>

  <p class="normal1">Saraydan Bağdat sokaklarına çıkarsanız, kitapçı Nedim’in dükkânını bulursunuz. Dipte, yerdeki yığın yığın kitaplar arasında oturan dükkân sahibini hayal meyal görürsünüz. İlk bakışta burada değerli hiçbir şey yok gibidir. Kitaplar, ne pahalı parşömenden, ne de Mısır papirüsündendir: Çin icadı ucuz kâğıtlara yazılmışlardır.</p>

  <p class="normal1">Ama kâğıt ve tozun bol olduğu bu dükkânda, yine de halife sarayından çok mucize vardı.</p>

  <p class="normal1">Kitapçı, hangi kitabı aradığınızı nezaketle sorup kendisinin tertip ettiği “Fihrist”e şöyle bir göz atmanızı teklif ederdi. Bu, Arapça kitapların uzunca bir listesiydi: İran destanları, Yunan filozoflarının kitapları, Hintli bilim adamlarının eserleri toplanmıştı.</p>

  <p class="normal1">Sizi ne ilgilendiriyor? Hindistan’da doğan matematik mi? Halklardan ülkelerden bahseden coğrafya mı? Yoksa peygamberlerle hükümdarların tarihi mi?</p>

  <p class="normal1">İşte Taberi’nin dünya tarihi. Bu büyük eserde bütün halklarla ülkelerin seçkin adamları hakkında, Musevilerin peygamberi Musa, Cihangir Büyük İskender, hükümdar Keyhüsrev ve imparator Augustus hakkında bilgi bulabilirsiniz.</p>

  <p class="normal1">Şu tarih kitapları da olayları olduğu gibi anlatıyor. Yazar, kitabında anlattıklarını kimden öğrendiğini bildirmeden geçmemiş ve kitabına: “Bana filan anlattı. Dedi ki: Ben bunu filan oğlu filandan işittim. O dedi ki: Ben...” sözleriyle başlamış, sonra olay tanığın ağzından anlatılmış.</p>

  <p class="normal1">Yerle göğün kuruluşunu bilmek isterseniz, Ptolemaios’un Arapça’ya çevrilmiş olan altı ciltlik Almagest adlı eserini okuyun.</p>

  <p class="normal1">Halife’nin sarayında, ancak orada olanı görebilirsiniz. Kitapçı Nedim’in loş, tozlu dükkânındaysa, uzaktaki yıldızlardan, denizin derinliklerine kadar dünyada ne varsa, her şeyi bulabilirsiniz. Burada birçok yüzyılda kuşakların aklı, tecrübesi toplanmıştır. Bu zenginliği biriktirmek, mermer çıkarmaktan, inci avlamaktan güçtür.</p>

  <p class="normal1">Bu hadiste şu sözler boşuna yazılmamıştı: Bilginlerin sarf ettikleri mürekkeple, şehitlerin dökülen kanları tartıldı, bilginlerin mürekkepleri ağır geldi...</p>

  <p class="normal1">Gerçi kitabın değerini bütün halifeler anlamıştı denemez. Söylentiye göre, Ömer zamanında zapt edilen İran’da pek çok kitap ele geçirilmiş. Kumandanlardan biri Ömer’e: Kitapları ne yapalım, ganimet olarak alınan öbür eşyalarla birlikte Müslümanlara mı dağıtalım? diye sormuş. Ömer de, “Kitaplar, Kuran’dakilerden bahsederse, faydasız demektir. Yok, söz konusu başka bir şeyse, o halde zararlıdır. Bunun için her iki halde de kitapları yakmalı” demiş.</p>

  <p class="normal1">Bu olayın İran’da değil, İskenderiye’de geçtiğini söyleyenler de vardır. İskenderiye kitaplıkları, kimi zaman Caesar’ın lejyonerleri, kimi zaman da patrik Teofil’in kışkırttığı Hıristiyanlar tarafından defalarca yakılmıştı. İskenderiye’yi zapt ettikleri zaman, artakalanları da Araplar yakmıştı.</p>

  <p class="normal1">Eskiden böyle olmuş olabilir. Fakat Arapların kitap yaktığı zamanlar çoktan geçmişti. Artık bilime saygıları vardı ve herkesin, dilediği gibi inanıp düşünmesine izin veriliyordu. Şam’da, Bağdat’ta, Buhara’da, Ürgenç’te, aralarında Araplar, İranlılar, Museviler bulunan bilim adamları, doğayı serbestçe inceliyor, evrenin doğuşu ve kuruluşuyla ilgili sorunları serbestçe tartışıyorlardı.</p>

  <p class="normal1">Yüzyıllar birbirini izliyordu: Dokuzuncu, onuncu, on birinci...</p>

  <p class="normal1">Geniş Arap devleti, birçok küçük devlete bölünmüştü. Ama bu bilim adamlarının çalışmalarını engellemedi. Bunlar Cordoba’da, Buhara’da, Bağdat ya da Ürgenç’te, nerede olurlarsa olsunlar her yerde kendilerini dünyanın vatandaşı sayarlardı. Her hükümdar, her emir ünlü bilgin ve şairleri sarayına çekmeye çalışırdı. Medreseler, kitaplıklar, gözlemevleri bir şehir için muhteşem saraylardan da önemli sayılırdı. Bizans imparatorları bile, Arap halifelerinin sarayında ün kazanmış bilim adamlarını Konstantinopolis’e davet ederlerdi.</p>

  <p class="normal1">Orta Asya çöllerinde bulunan Ürgenç’te, yıldızları inceleyen evren üstüne yazılmış kitapları okuyan bilim adamları vardı.</p>

  <p class="normal1">Ürgenç’te Şehristani adında bir filozof yaşardı. Bütün dinler, bütün doktrinler üstüne kendi deyişiyle, “birinden nefret edip diğerine sempati göstermeden” bir kitap yazmıştı. Yerli bilim adamlarından biri, hatıralarında şöyle yazar: “Komşum ve arkadaşım olan Şehristani, filozofların görüşlerinin doğru olduğunu ispat etmek ve onlara karşı yapılan suçlamaları çürütmek için çok uğraşmıştı. Onun konuştuğu birkaç mecliste bulundum. Bir kez olsun: ‘Tanrı böyle buyurdu’ ya da ‘Tanrı’nın resulü böyle buyurdular’ demedi, hiçbir ilahiyat sorununu çözümlemedi. Şehristani’nin nasıl görüşleri olduğunu en iyi Tanrı bilir.”</p>

  <p class="normal1">O zamanların Ürgenç’inde kala kala, ıssız çölde göklere yükselen bir tek minare kalmıştır. Oysa eski Ürgenç, dört başı mamur büyük bir şehirdi ve Orta Asya’yla İran’da saltanat süren Harzemşahların başkentiydi.</p>

  <p class="normal1">El-Biruni, bir sırlar ülkesi olan Hindistan’ı ziyaret etmek üzere Harzem’den yola çıkmıştı.</p>

  <p class="normal1">Biruni bir yabancıydı, Hindistan’ın kuzey bölgelerini zapt eden düşmanların dinindendi. “Tanrı’dan başka bir tanrı olmadığına” inanırdı. Hindistan’daysa tanrılar insanlardan çoktu. Biruni putlara tapmayı günah sayardı... Hindistan’daysa kocaman kayalar yontulup Buda heykelleri haline getirilmişti, yüzlerce dansöz, tapınaklarda raks eder pozda duran dört elli Şiva’nın çevresinde gece gündüz dans ederlerdi.</p>

  <p class="normal1">Yine de Hintliler, El-Biruni’yi saygıyla karşıladılar. Brahmanlar kendisine, bir meslektaş olarak öğretilerinin sırlarını açtılar.</p>

  <p class="normal1">Biruni de yurduna döndüğünde bir kitap yazıp yabancı töreleri, kendisine tuhaf gelen Hint inanç ve anlayışlarını hor görmeden anlatmıştı.</p>

  <p class="normal1">Batı’dan kovulmuş olan bilim, Doğu’da zaferden zafere koşuyordu. Yunan bilginlerinin eserleri kopya edilip çoğaltılıyor, bir dilden diğerine çevriliyordu.</p>

  <p class="normal1">Aristoteles Doğu’yu fethediyordu, Büyük İskender gibi kılıçla değil, kalemle.</p>

  <p class="normal1">Doğu’da Batlamyus adı altında bilinen Ptolemaios’un Almagest adlı eseri, Suriye, İran ve Harzem yoluyla Hindistan’a varmıştı. Mısırlı bilim adamlarından İbn-el-Hotayma’nın bir eserinde, Yunan geometrisi Hint cebiriyle karşılaşmıştı. Arap matematikçileri, Yunanlı Arşimet’i de, Hintli Aryabhatta’yı da biliyorlardı.</p>

  <p class="normal1">Doğu’dan Batı’ya ters yönde bir akım başlamıştı. Hint rakamları, Arabistan yoluyla Avrupa’ya gelmiş, yolda adları değişerek Arap rakamları denilmeye başlamıştı. Bir bilim adamı olan keşiş Herbest, Avrupa’da ilk olarak sayıları Hint usulüyle yazıp Hint hesap tahtasında hesap yapmaya başlamıştı.</p>

  <p class="normal1">Mıknatıs iğnesi, kâğıt gibi icatlar, Çinlilerden Araplara, Araplardan da Avrupalılara geçiyordu. İtalyan gemicileri denizde yolu pusulanın yardımıyla buluyorlardı. Bunun için mıknatıs su dolu bir bardağa bırakılıyor, kendiliğinden dönerek güneyi ve kuzeyi gösteriyordu.</p>

  <p class="normal1">İtalyan hattatları, ilk kez kitapları parşömene değil, Suriye’den getirtilen kâğıda yazmaya başladılar.</p>

  <p class="normal1">Birçok engel vardı düşünüşün karşısında: İnsanların başka başka dillerde konuşması, töre ve anlayış farkı gibi. Bunlar doğal engellerdi. Bir de hoşgörüsüzlüğün, bağnazlığın yarattığı yapay engeller de vardı.</p>

  <p class="normal1">İnsan düşünüşü, cesur koruyucuları olduğu sürece bütün engelleri aşıyor ya da okyanusa doğru akan bir ırmak gibi onları yıkıp geçiyordu.</p>

  <p class="normal1">İnsan büyük icatların ve keşiflerin eşiğindeydi yine.</p>

  <p class="normal1">Macellan’dan çok daha önce Suriyeli Ebü-l-Fida, dünyayı dolaşan bir yolcunun, gittiği yöne doğru, takvimden bir gün geri kalacağını ya da bir gün ileride olacağını ispat etmişti.</p>

  <p class="normal1">Kopernik’ten çok daha önce Harzemli El-Biruni, dünyanın kendi ekseni çevresinde dönüşünün, ‘zic’lere* aykırı olmadığını söylemişti.</p>

  <p class="normal1">Söylentiye göre sultan, Biruni’ye yaptığı zicler için ödül olarak, bir fil yükü gümüş göndermiş. Biruni armağanı kabul etmemiş, geri çevirmiş. Kendisine gümüş gerekli değildi. Çünkü servetin en büyüğüne sahipti: Bilgi.</p>

  <p class="normal1">El-Gazen adında büyük bir bilim adamı da, hava okyanusunun yüksekliğini, alacakaranlığın sınırlarına kadar ölçmüştü. El-Gazen, ufkun ötesinde güneşin nasıl indiğini gözetliyordu. Güneş artık batmıştı, ama ışınları yeryüzü üzerindeki havayı aydınlatmaya devam ediyordu.</p>

  <p class="normal1">El-Gazen, kum saatleriyle zamanı ölçüyor, astronomi aletlerinin yardımıyla, güneşin yolunu belli ediyordu. Yaptığı uzun hesaplamadan sonra, alacakaranlığın sınırlarına kadarki mesafenin 52 bin adım olduğunu anlamıştı. Bu, çağdaş bilim adamlarının tespit ettikleri mesafeden biraz azdır.</p>

  <p class="normal1">Bazı bilim adamları, hava okyanusunun yüksekliğini ölçüp gezegenlerin yolunu tespit ederken, bazıları da küçük zerrecikler âlemini inceliyordu.</p>

  <p class="normal1">Bunlar Aristoteles’i iyice biliyorlardı. İskenderiyeli bilim adamlarının kitaplarını da okumuşlardı. Dünyadaki bütün cisimlerin birbirine dönüştüğünü de biliyorlardı. Peki, o halde bakır altına çevrilemez miydi? Toprakta altın meydana gelebilmesi için yüzyıllar gerekirdi. İnsan, bilgi sayesinde birkaç saatte altın elde edemez miydi?</p>

  <p class="normal1">Arap simyacıları, bu sorunun cevabını İskenderiyeli bilim adamlarının papirüslerinde arıyorlardı. Bu kitapların, ölümlü bir insan tarafından değil, Yunanlıların “Üç Kere En Yüce Hermes” dedikleri Mısır tanrısı Tot tarafından yazıldığı söyleniyordu. Hermes’in adına dayanarak bu kitaplara “hermetik” denirdi. Çünkü sıradan insanlara sımsıkı kapalıydılar, onlar bu kitaplardan bir şey anlamazlardı.</p>

  <p class="normal1">İşte, bu kitaplardan birinin adı: Güneş Nasıl Yapılır.</p>

  <p class="normal1">“Babası Güneş, anası Ay, Rüzgâr onu karnında taşıdı. Yer besledi. Toprağı ateşten, dumansıyı katı cisimden ayır, dünyada en değerli şeyi elde edeceksin.”</p>

  <p class="normal1">Bilgisiz insanlar, bu bilmece üzerinde kafalarını boşuna yorarlardı. İşin özünü anlamış olanlar Güneş’in altın, Ay’ın gümüş, Satürn’ün kurşun, Merkür’ün de cıva demek olduğunu bilirlerdi.</p>

  <p class="normal1">Arap bilginleri, eski İskenderiyeli simyacıların yaptıkları denemeleri tekrar ediyorlardı. Güneş, yani altın elde etmek için bir şeyler eritiyor, yakıyor, imbikten geçiriyorlardı.</p>

  <p class="normal1">Bakırı çeşitli maddelerle karıştırıyorlardı. Alaşımların bazısı beyaz, bazısı da sarı oluyordu. Ve biraz daha gayret edilirse bakır gümüşe ya da madenlerin şahı olan altına dönüşür sanıyorlardı.</p>

  <p class="normal1">Böylece, bilim adamları küçük zerrecikler âleminin karanlıklarında ham hayaller peşinde koşup duruyorlardı. Gerçek defineler buldukları da oluyordu. Her şeyi her şeyle karıştırıp alaşımlar yaparken azot asidini, asit sülfüriği, madenleri eritme ve tuz ruhu elde etme usullerini buldular, kükürtün, cıvanın, arseniğin özelliklerini incelediler.</p>

  <p class="normal1">Dumanlı, karanlık laboratuvarlarda, iki boğazlı kaşıkçı kuşlarını andıran acayip kaplarla uzun boyunlu imbiklerin arasında gerçek bir bilim, kimya doğuyordu.</p>

  <p class="normal1">İnsan, ufacık zerrecikleri idare etmeyi öğreniyordu. Çoğu hallerde gözle görülemeyen bu zerreciklere, önüne filtreler koyup kurnazca tuzaklar kuruyor, sonra da onları bir av gibi kovalayıp eğri büğrü borulardan geçirterek eriyikten ayırıyor ve billurlar halinde kabın dibine çöktürüyordu.</p>

  <p class="normal1">İnsan yine büyük adımlarla ilerliyordu.</p>

  <p class="normal1">Hani biraz daha çabalamakla amaca erişebilecek gibiydi...</p>

  <p class="normal1">Ama Doğu’da da kültür ışığı sönmeye başlamıştı. Düşman sürüleri, kara bulutlar gibi her yandan yaklaşmaktaydılar.</p>

  <p class="normal1">Doğu’ya koyu bir karanlık çöküyordu. Şehirlerin meydanlarında ikide bir alevler görülmeye başlamıştı: Yine kitaplar yakılıyordu.</p>

  <p class="normal1">Bağdat’tan kovulan bilim, İspanya’daki Cordoba’da barınak buldu. Bilim nerede saygı görse, orası evi olmuştur hep.</p>

  <p class="normal1">Cordoba tüccarları, halifelerin bir yazma kitap için bin altın dinar ödedikleri zamanları daha unutmamışlardı.</p>

  <p class="normal1">Bağdat’ta, insanlardan uzak yaşayan filozof El-Gazali, bilginin gereksiz, aklın güçsüz olduğunu söylerken, Cordoba’da, aynı XII. yy.’da, bir Aristoteles hayranı olan filozof İbni Rüşt, bilimi cesaretle savunuyordu.</p>

  <p class="normal1">İbni Rüşt en büyük mutluluğun bilinmeyenin önünde eğilmede değil, her şeyi öğrenmeye can atmada olduğunu ispat ediyordu.</p>

  <p class="normal1">İbni Rüşt, insanlığın ortaklaşa düşünüşünden söz ediyordu. İnsan ölür, insanlık kalır. İnsan, şu kısa ömründe çok şey öğrenemez. İnsanlık ölümsüz, düşünüşü de ebedidir. İşte bu ortaklaşa düşünüşün ulaşamayacağı sınır yoktur.</p>

  <p class="normal1">Böylece, insan kendisini okyanusta bir damla, büyük bir bütünün parçası olarak duymaya, tanımaya, aynı zamanda bir dev olduğunu, yani İNSAN olduğunu anlamaya başlamıştı artık.</p>

  <p class="normal1">Bir zamanlar insanın ruhu, küçük kabile “ben”inin dar duvarları arasında kapanıp sıkışmıştı. “İnsan”, Mısırlı anlamında kullanılıyordu, çünkü Mısırlı olmayan insan sayılmazdı. Yüzyılların geçmesiyle insan, bu dar “ben” duvarlarını zorlayıp genişletmeye başladı. Bütün insanların ayrı ayrı insan oldukları, hep birlikte de insanlığı meydana getirdikleri anlaşılmaya başladı. İbni Rüşt, yalnız Cordobalı bir İspanyol Arabı değil bir insan olduğunu anlamıştı.</p>

  <p class="normal1">İspanyol Araplarının egemenliği de sona ermek üzereydi. Hıristiyan şövalyeleri, Araplara baskı yapıp onları İspanya’ dan kovuyorlardı.</p>

  <p class="normal1">Eskiçağ bilimi yine tehlikedeydi. Yunan filozoflarının kitapları yine yakılıp kül ediliyordu. Ama bu kez de koruyucuları bulundu kitabın...</p>

  <p class="normal1">İspanya’da, Provans’ta, güney İtalya’da Musevi doktorlar, astronomlar, filozoflar, Aristoteles’in, İbn Rüşt’ün, Euklides’in, Ptolemaios’un eserlerini Arapça’dan İbranice’ye ve Latince’ye çeviriyorlardı.</p>

  <p class="normal1">Musevi bilim adamı Yehuda ben Tibbon’a “tercümanların piri” deniyordu.</p>

  <p class="normal1">Doktor ve filozof olan oğlu Samuil, Aristoteles’in Meteorologia adlı eserini, yine doktor ve yazar olan torunu Moysey, Euklides’in Unsurlar eserini, İbn Rüşt’ün ve İbn Sina’nın kitaplarını çevirmişti. Hıristiyanların Don Profiyat Tibbon dedikleri torununun torunu Yakof, hem Monpelye Tıp Fakültesi’nde astronomi konferansları veriyor hem de Euklides’i çeviriyordu.</p>

  <p class="normal1">Tercümanlığın babadan oğula geçtiği bu aile için, kitaptan daha elverişli bir şey yoktu. Elle yazılmış eski bir kitap arayıp bulmak için en uzak yolculukları bile göze almaya hazırdılar. Moysey ben Tibbon, Marsilya’dan gemiyle İskenderiye’ye gitmişti. Orada eski papirüsler bulunabileceğini işitmişti. Yolda zamanını boş geçirmemiş, bir felsefe sözlüğü hazırlamıştı.</p>

  <p class="normal1">Aile reisi Yehuda ben Tibbon, oğluna sandıklar dolusu altın bırakmamıştı; kitap bırakmıştı yalnız.</p>

  <p class="normal1">Yehuda ben Tibbon, oğlu Samuil’e vasiyetnamesinde şöyle der:</p>

  <p class="normal1">“Sana büyük bir kitaplık bırakıyorum. Onu düzgün tut. Dolaplardaki kitapların bir listesini yap, her kitabı gerekli dolaba koy. Rafları güzelce perdele, kitapları tavandan akan sulardan, farelerden ve her çeşit zararlı şeylerden koru, çünkü kitap en büyük servetin, en iyi dostundur. Kitap dolu bir kitaplık, bir bilim adamı için en güzel bir bahçeden daha güzeldir.”</p>

  <p class="normal1">Bu kitaplığın sonu ne oldu, belli değil.</p>

  <p class="normal1">Sahibinin, gözbebeği gibi korunmalarını tembih ettiği kitaplar belki çoktan yok olmuştur.</p>

  <p class="normal1">Ben Tibbon gibi insanlar, görevini yapmış, eskiçağ bilimini korumuş, sonraki kuşaklara miras bırakmışlardı.</p>

  <p class="normal1">Bilim, papirüsten parşömene, Yunanca’dan Arapça’ya, Arapça’dan İbranice’ye, İbranice’den de Latince’ye geçerek, dolambaçlı yollardan yine Batı’ya dönüyordu.</p>

  <p class="normal1">Yunan bilginlerini Batı’da Arap zannettikleri bile olurdu: Arşimet’e, Arap usulü, Arhimedin diyorlardı. Çünkü kitapları, Avrupa’ya, doğrudan doğuya Yunanistan’dan değil, dönüp dolaşıp Arap ülkelerinden gelmişti.</p>

  <p class="normal1">İşte böyle, insanlar bilimi en değerli şey sayıp elden ele vererek kurtarabiliyorlardı.</p>

  <h3 class="normal2" id="calibre_toc_112">Köylünün İsyanı</h3>

  <p class="normal1">Bu zaman içinde insan Batı’da yerinde saymamıştı. Yüzyıllar geçtikçe adımlarını sıklaştırıyordu.</p>

  <p class="normal1">Eskiden malikâneler, orman denizinde birer küçük ada gibiydi. Burada insanlar birer Robinson gibi yaşardı. Toprak köleleri, senyöre ve kendilerine gerekli her şeyi kendileri yaparlardı.</p>

  <p class="normal1">Toprak kölesi, işten kaytarmaya çalışan o eski köle değildi. Durup dinlenmeden çalışırdı. Kök söker, bataklık kurutur, boş toprakları tarıma elverişli hale getirirdi. Döktüğü alınteri de meyvelerini verirdi. Ürün gittikçe bollaşıyordu. Gerçi köylünün elinde ürünün ancak küçük bir kısmı kalırdı. Damı saman kaplı isli kulübesi yoksulluktan kurtulamazdı.</p>

  <p class="normal1">Senyörün şatosundaysa, büyük bir sofra hep hazırdı. Ev sahibi cömert ve konukseverdi. Kendisi yemesini sevdiği gibi, misafirlerini de tıka basa doyurur, sarhoş olana kadar içirirdi. Uşaklar da efendilerinden pek geri kalmazlardı.</p>

  <p class="normal1">Şatoda kimler yoktu? Züğürt şövalyeler, silahşörler, seyisler, şarap sunucular, köpek bakıcıları, kapıcılar, aşçılar ve belli bir işi olmayan halayık takımı vb.</p>

  <p class="normal1">Bazıları sofrada yemek yerken, öbürleri onlara hizmet ederdi. Kocaman domuz butları, yağlı kuğular, etli ya da balıklı börekler, kaşla göz arasında yenilip yutulurdu.</p>

  <p class="normal1">Bütün yemekler baharatlıydı. Şaraba bile baharat katılmıştı. İnsan tok bile olsa iştahı açılırdı.</p>

  <p class="normal1">Senyörü ve şatodaki halkı kim besliyordu?</p>

  <p class="normal1">Toprak kölesi köylü.</p>

  <p class="normal1">Ya giydirip kuşatan kimdi.</p>

  <p class="normal1">Önceleri senyör de, hanımı da, elbiselerini malikânede dokunmuş abadan diktirirken artık senyör kadife mintan, karısı da samur kürklü ipek pelerin istiyordu.</p>

  <p class="normal1">Bunlar nereden alınırdı?</p>

  <p class="normal1">Panayırdan, şehirden. İpek kumaşlar, kadifeler, inci ve mücevherat uzak ülkelerden getirtilir ve peşin parayla ödenirdi.</p>

  <p class="normal1">Senyör parayı kimden alırdı?</p>

  <p class="normal1">Kulübesi saman kaplı köylüden.</p>

  <p class="normal1">Önceleri köylü angaryadan bıkmış usanmıştı, şimdiyse çeşitli vergiler onlara göz açtırmıyordu. Gece gündüz demeden çalışmalı, son ineği satmalı, gerekirse gurbete gidip marangozluk, kunduracılık etmeli, vadesi geldiğinde, para bulup senyöre borcunu ödemeliydi.</p>

  <p class="normal1">Senyörün hep paraya ihtiyacı vardı. Sefere çıkacak olsa, kılıç ve miğfer satın almak, seferde gerekli şeyleri sağlamak için para lazımdı. Evdeki eğlenceler için, baharat ve elbise satın almak için yine para gerekti.</p>

  <p class="normal1">Şarap, mum yapmak için balmumu, ipekli ve kadife kumaşlar satın almak için, şatodan şehre ikide bir adam gönderilmeye başlandı...</p>

  <p class="normal1">Şehirler, 30-40 yılda ne kadar büyümüşlerdi! Oysaki, eskiden çevresi çitten duvarla sarılı bir köyden farksızdılar. Tüm şehir pis bir meydandan, kiliseyle pazar etrafındaki birkaç viran evden, bostanla otlardan ibaretti. Ya şimdi? Tüccarlar, dokumacılar, silah ustaları, şehirde ne evler yaptırmışlardı!</p>

  <p class="normal1">Eskiden tüccar, sırtında ağır bir sandıkla malikâne malikâne dolaşırdı. Seyyar bir terzi şatoya gelir, iki üç ay kalıp paskalya yortusu ya da düğün münasebetiyle büyüklü küçüklü herkese elbise dikerdi.</p>

  <p class="normal1">Artık tüccarlar, dokumacılar, terziler, şehirlere yerleşmiş, hısım akrabalarını da getirip başlı başına mahalleler kurmuşlardı: Çömlekçi mahallesi, boyacı mahallesi vb.</p>

  <p class="normal1">Bazılarının babaları herhangi bir malikânede daha doğramacıyken, kendileri toprak köleliğinden ve doğramacı olmaktan kurtulmuş, lonca başkanı birer usta olmuşlardı.</p>

  <p class="normal1">Sözü geçen tüccarların elbisesi yeniydi, ayaklarındaki çizmelerin tokaları güzeldi, bellerindeki bıçaklar, eskiden olduğu gibi bakır değil, gümüş saplıydı.</p>

  <p class="normal1">Hele kunduz kürkünden kalpak, kurşuni çuhadan kaftan giymiş bir tüccarı at üzerinde giderken görmeliydi!</p>

  <p class="normal1">Böyle bir tüccarın borcu neden olacaktı? Her aldığını peşin parayla tıkır tıkır öderdi.</p>

  <p class="normal1">Herkes iyi yaşıyordu. Yalnız köylünün durumu kötüydü.</p>

  <p class="normal1">Savaşta şehir halkını kale duvarları korurdu.</p>

  <p class="normal1">Şövalyeler şatoların kapılarını sürmelerdi. Köylülerin tarlalarıysa açıktı. Silahlı eşkiyalar ekinleri çiğner, hayvanları aşırıp götürürlerdi.</p>

  <p class="normal1">Senyörler dövüşür, kabak toprak kölesinin başında patlardı.</p>

  <p class="normal1">Tarlaları yaban otları basardı. Zamanı gelip hasat başlayınca da köylü, toprağa saçtığı tohumu bile toplayamazdı.</p>

  <p class="normal1">Köylü daha çocukken, annesinden bir dilim ekmek istediği zaman annesi, “Ekmeği senyör aldı” derdi.</p>

  <p class="normal1">Babasına yardım etmeye başladığında, yorulup da sabanın sapını tutacak mecali kalmayınca babası, “Senyör tarlayı sürmemizi emretti” derdi.</p>

  <p class="normal1">Pazar günleri kilisede vaaz veren papaz, “Sabredin, İsa da sabretmişti” derdi.</p>

  <p class="normal1">Sabır, sabır, hep sabır. İyi, ama sabrı hangi pazardan almalıydı? Ve niçin sabretmeliydi?</p>

  <p class="normal1">Herkesin umudu çocuklarındaydı. Belki onların kısmeti daha iyi olur, diyorlardı. Mezarlıkta mezarlar gittikçe artıyordu. Artık çocuklarının çocukları mezarda yatıyordu. Yaşamaksa hep ağırdı.</p>

  <p class="normal1">Bir tek çare kalmıştı: Doğdukları yerleri bırakmak, bir gece, karanlıklar içinde kaybolmuş köye dönüp bakmadan evden çıkıp gitmek.</p>

  <p class="normal1">Ama nereye?</p>

  <p class="normal1">Şehre!</p>

  <p class="normal1">“Şehirde hava bile insanı özgür yapar” sözü boşuna söylenmemişti.</p>

  <p class="normal1">Ama kürek cezasına mahkûm olup hapisane duvarına zincirle bağlı bir mahpus gibi toprağa bağlı bir kimsenin, başını alıp gitmesi öyle pek kolay değildi. Çünkü toprak kölesi, derebeyinin malıydı.</p>

  <p class="normal1">Yaşamak günden güne ağırlaşıyordu. Vergiler artıyordu. Vergilere ve artan zulme dayanmak zorlaşıyordu.</p>

  <p class="normal1">Ve bir gün gelip insanların sabrı tükendi.</p>

  <p class="normal1">Ayaklanan köylülerin her yandan kundakladıkları şatolar yanıyor, dişli, yüksek surları kara dumanlar sarıyordu.</p>

  <p class="normal1">Yakılıp yıkılmış İtalya’dan Provans’a, Provans’tan Burgundiya’ya savaşların peşinden açlık yürüyordu.</p>

  <p class="normal1">Bir ölçek hububat, avuç dolusu altın ediyordu. Açlığın arkasından da hastalıklar geliyordu.</p>

  <p class="normal1">Ölüm köy köy dolaşıyordu. Mezarlıklar doldukça köyler boşalıyordu.</p>

  <p class="normal1">Birçoğu yeniden, korkuyla dünyanın sonunu bekliyordu. Bazıları da Tanrı’ya verip veriştiriyor, dünyanın kötü bir ruh tarafından yaratıldığını, yoksa bu kadar kötü olamayacağını söylüyorlardı.</p>

  <p class="normal1">Çeşitli tarikatlar baş gösterdi, dinden sapmalar aldı yürüdü. Bunların kökü ateş ve kılıçla kazınıyordu. Ama bunalımın, çaresizliğin kökü kolay kolay kazınabilir miydi?</p>

  <p class="normal1">Bunun bir çıkar yolu var mıydı? Varsa neredeydi?</p>

  <p class="normal1">Çıkar yolu yurtlarında bulamayacaklarını anlayanlar, grup grup, sürü sürü yollara döküldüler.</p>

  <p class="normal1">Kendi yaptıkları kılıç ve mızraklarla silahlı köylüler, çamurlu yollardan ilerliyorlardı. Parlak zırhlar giymiş haçlı şövalyeler, köylülerin yanından geçip gidiyordu.</p>

  <p class="normal1">Gıcırdayan iki tekerlekli arabalarda köylü çocukları ağlaşıyor, öküzler böğürüyor, atlar kişniyordu.</p>

  <p class="normal1">İnsanlar götürebilecekleri her şeyi almışlardı; bir daha yurtlarına dönmeye niyetleri yok gibiydi.</p>

  <p class="normal1">Baronlar maiyetiyle gidiyordu. Toprak kölelerini, uşaklarını, soytarı ve şarkıcılarını bile beraber götürüyorlardı.</p>

  <p class="normal1">Avda kullanılan doğanlar bile doğancının sağ kolunda yola düşmüşlerdi.</p>

  <p class="normal1">Pazarlarda, yollarda gürültü ve izdihamdan geçilmiyordu. Alışveriş, eskiden görülmemiş boyutlara varmıştı. Birçoğu yola çıkarken, götüremediklerini satmıştı. Paralar tüccarların kasalarına akmaya başladı. Tüccarlar, fahiş fiyatlarla satıp kâr etmek umuduyla sakladıkları malları pazara çıkarmışlardı.</p>

  <p class="normal1">Çocuklar da uzun kafileler halinde yollara düşmüştü.</p>

  <p class="normal1">Nereye gidiyorlardı? Ve ne olsun istiyorlardı?</p>

  <p class="normal1">Mucize umarak Doğu’ya gidiyorlardı: Müslümanlardan “kutsal toprağı” almaya ve Filistin’le birlikte doğu masallarındaki tüm zenginlikleri ele geçirmeye...</p>

  <h3 class="normal2" id="calibre_toc_113">Dünya Yeniden Genişliyor</h3>

  <p class="normal1">Haçlılar Filistin’i zapt etmiş, Kudüs Krallığı’nı kurmuşlardı. Burada Fransızlar, İngilizler, İtalyanlar, Almanlar, Suriyeliler, Yunanlılar, Ermeniler yan yana yaşıyordu. Zeytinlikler arasında şövalye şatolarının dişli surları ve kuleleri görünüyordu. Kudüs Kralı’nın sarayında en garip unvanlı baronlara rastlanabilirdi. Aralarında Galile prensleri, Yafa kontları, Sidon senyörleri vardı. Bunların büyük çiftliklerinde Suriyeli toprak köleleri çalışırdı.</p>

  <p class="normal1">Tir adlı eski Fenike şehrinde ustalar, bin yıl önce olduğu gibi, salyangozdan erguvani boya elde ediyor, değerli cam bardaklar yapıyorlardı. Fakat Tir sokaklarındaki o acayip çehre, ad ve lehçeler karışımı neydi! Şehrin hemen hemen üçte biri Venediklilerindi. Kendi mahalleleri, pazarları, kiliseleri, depoları, hatta kendi hamamları ve fırınları vardı Venediklilerin.</p>

  <p class="normal1">Venedikliler de, Fransızlar da, İngilizler de Doğu’da, yurtlarında olduğu gibi, yani komşularından ayrı yaşamak istiyorlardı. Fakat burada bunu yapmak dile kolaydı. Müslümanlara, Hıristiyan olmayanlara karşı besledikleri nefret getirmişti onları buraya. Oysa Müslümanlarla kavgasız yaşıyor, Suriyeli Müslüman kadınlarla evleniyorlardı. Kaftan, bornoz, muslin, fıstık, limon gibi yerli sözleri, konuşmalarında gittikçe daha çok kullanıyorlardı. Hıristiyan senyörler, üzerinde Kuran’dan ayetler yazılı altın paralar bastırıyorlardı. Müslümanlarla ticarette “Müslüman bezantı” denilen bu paralar gerekti.</p>

  <p class="normal1">Mısır Sultanı, Hıristiyan dünyasının düşmanı olduğu halde, İtalyan gemileri ona esir ve silah taşıyordu.</p>

  <p class="normal1">Roma Papazı, Müslümanlarla ticareti yasaklayan sert bir emir çıkarmış, ama fayda etmemişti. Suriye’den denize açılıp Cenova’ya giden yüzlerce gemi bir emirle nasıl durdurulabilirdi? Suriye çöllerini aşan kervanların yoluna, parşömen rulosuna yazılı bir Papa kararıyla nasıl engel olunabilirdi? Alp Dağları’nı aşıp Doğu malları almak için İtalya’ya giden Alman tüccarları nasıl geri çevrilebilirdi?</p>

  <p class="normal1">Tarihin dev sarkacı, iki kez daha gidip gelmişti, bir sağa, bir sola.</p>

  <p class="normal1">Araplar VIII. yy.’da Doğu’dan kalkarak Batı’ya doğru gidip Pirene Dağları’na dayanmışlardı. Haçlılar da XI. yy.’da Batı’dan Doğu’ya, Kudüs’e gitmişlerdi.</p>

  <p class="normal1">Sarkaç ancak iki kere sallanmıştı dedik. Ama ne kadar değişmişti her şey. Denizlerle çöllerin, âdetlerin, inançların ayırdığı halklar birbirlerine daha yakınlaşmışlardı.</p>

  <p class="normal1">Bir Fransız ya da Alman şövalyesi, önceleri şatosunda, ayı ininde yaşar gibi yaşardı.</p>

  <p class="normal1">Dünya ve başka ülkeler hakkında ne bilirdi bunlar?</p>

  <p class="normal1">Ancak Kudüs adında bir şehir olduğunu, bunun dünyanın tam ortasında bulunduğunu işitmişlerdi. Bundan başka iki büyük şehir daha vardı: Roma ve Konstantinopolis. Bunlar nasıl şehirlerdi, orada kimler yaşardı? Bunu hayal meyal bilirlerdi. Dünyanın bir ucunda aysız ve güneşsiz bir ülke olduğuna, orada başları boynuzlu, elleri aslan tırnaklı insanların yaşadığına inanırlardı.</p>

  <p class="normal1">Şatoya kırk yılda bir gezgin bir tüccar ya da hacdan dönen bir rahip uğrar, görüp işittiklerini yağlandıra ballandıra anlatırdı. Söylediklerinin arasında, gezgin âşıklarla hokkabazların şarkılarındaki uydurmalar daha çoktu.</p>

  <p class="normal1">Bir şövalye dünyayı düşünürken, yollarında devlerin dolaştığı ve ejderlerin yolculara saldırdığı harikalar diyarına varmak için yüz mil kadar bir yol geçmek yeter sanırdı.</p>

  <p class="normal1">Derken işte bu cahil şövalyeler Konstantinopolis’i, Antakya’yı, Kudüs’ü gidip görmüş ve dünyanın, şato penceresinden gördüklerinden ibaret olmadığını anlamışlardı.</p>

  <p class="normal1">Bizans’ın muhteşem tapınaklarını, Doğu’nun cami ve saraylarını görmüşlerdi. Kendi yurtlarında hayat, Yunanistan’da ve Suriye’de gördüklerinin yanında çok sefil, sönük ve can sıkıcıydı.</p>

  <p class="normal1">Doğu’da toprak bile, o parlak eskiçağın anısını saklıyordu; orada hâlâ Arap bilginleri Aristoteles’le, Ptolemaios’u okuyorlardı, coğrafyacılar kitaplarında Çin’le Hindistan’daki harikaları anlatıyorlardı. Her yerde eski yapıların harabeleri göze çarpıyor, eski devirler üstüne efsaneler yaşıyordu.</p>

  <p class="normal1">Fenike şehirlerinden Tir’de Vilhelm adında bir Hıristiyan piskoposu, Kuran’ı ve Arap tarihçilerinin eserlerini inceleyip Denizaşırı Olaylar Tarihi başlıklı bir kitap yazmıştı. Bu kitapta Müslümanlığa, yabancı âdet ve inanışlara karşı bir nefret yoktu.</p>

  <p class="normal1">Böylece, savaş ve düşmanlıklar arasında, insan kültürünün gelecekteki birliği olgunlaşıyordu.</p>

  <p class="normal1">Halifelik dağılmış, Kudüs krallığı çökmüştü.</p>

  <p class="normal1">Ortak çalışmaların perçinlediğini yıkmak kolay değildi. Gerek Batı’da, gerek Doğu’da milyonlarca insan çalışıyor, tarla ve bağları işliyor, dut ağaçları dikiyor, ipekböceği besliyor, salyangozdan boya, zeytinden yağ çıkarıyor, şeker kamışından pekmez kaynatıyor, pamuk topluyor, koyun kırkıyor, demir dövüyor, çuha dokuyordu.</p>

  <p class="normal1">İnsanlar çalıştıkları için, gerek Batı’da, gerek Doğu’da gittikçe daha çok servet birikiyordu.</p>

  <p class="normal1">Batı Doğu’ya, Doğu da Batı’ya muhtaçtı. Ve Batı’yla Doğu, denizlerle çölleri, düşmanlığın diktiği bütün engelleri aşarak ellerini birbirlerine uzatmışlardı.</p>

  <p class="normal1">Ama düşmanlık uzun bir zaman duyulacaktı daha.</p>

  <p class="normal1">Akdeniz’de, yüksek bordalı, yüzlerce kürekli İtalyan ticaret gemileri dolaşıyordu. İtalyanlar bir Müslüman gemisi görünce hemen saldırırlardı. Uzun çengeller takılıp düşman gemisine yanaşılır, silahlı adamlar güverteye sıçrardı.</p>

  <p class="normal1">Kim üstün gelecek, gemilere kimin bandırası çekilecekti? Ceneviz haçı mı, Müslüman hilali mi?</p>

  <p class="normal1">İtalyanlar da, Müslümanlar da kendilerini denizin efendisi sayıyor, başkalarına korsan gözüyle bakıyorlardı...</p>

  <p class="normal1">Öte yandan bir limana yanaşan gemilerden kıyıya, bölük bölük tüccar ve hacılar çıkardı.</p>

  <p class="normal1">Yakın Doğu şehirlerinden Yafa’da, Antakya’da, Caesareia’da Avrupa dilleri gittikçe daha çok işitilir olmuştu.</p>

  <p class="normal1">Suriye’de minarelerin yanı başında kiliseler yükseliyor, çan seslerine karışıyordu...</p>

  <p class="normal1">Aynı zamanda, kuzeydeki özgür Lübek şehrinde, topuklarına kadar sarkan kürkler ve sivri kalpaklar giymiş Novgorodlu misafir tüccarlar, kendi kiliselerine giderlerdi. Bunlar yabancı bir ülkede, evlerindeymiş gibi kendi töreleri uyarınca yaşarlardı.</p>

  <p class="normal1">Dünya hem güneye, hem kuzeye doğru genişliyordu.</p>

  <p class="normal1">Novgorodlular kayıklarla kuzey ırmaklarında seferlere çıkıyorlardı. İlk kutup kâşifleri olan bunların şarkıları uzaklara yayılıyordu:</p>

  <p class="indentmetinitalik">Binelim kardeşler söğüt ağacından kayıklara,</p>

  <p class="indentmetinitalik">Asılalım kardeşler küreklere.</p>

  <p class="normal1">Novgorodlular, fakir bir diyar sayılan kuzeyin, yalnız görünüşte fakir olduğunu biliyorlardı. Kürkleri altından da değerli olan samur ve zerdevalar, sık kuzey ormanlarında yaşıyordu.</p>

  <p class="normal1">Novgorod’da, boyarların depoları ve tüccarların dükkânları, değerli kürklerle tıklım tıklım doluydu. Kürklerin yanında, Felemenk’in İpr şehrinden getirtilen çuha topları yatardı...</p>

  <p class="normal1">Dünya genişledikçe genişliyordu.</p>

  <p class="normal1">İngiltere’de açılan bir panayırda Fransa’dan, İtalya’dan, Almanya’dan tüccarlar buluşuyordu.</p>

  <h3 class="normal2" id="calibre_toc_114">Panayırdan Panayıra</h3>

  <p class="normal1">Bir tepenin eteklerinde bir panayır kurulmuştu. Tepedeki bir göndere çekilmiş bayrak, panayırın kralın himayesinde bulunduğuna delildi, yani kralın idare ettiği memleketin yollarında, kralın uyruğu olan bir tüccarı soyanlar kralın mahkemesi tarafından cezalandırılır demekti.</p>

  <p class="normal1">Bayrağın bulunduğu yerde, panayır yargıçlarının büyükçe bir çadırı vardı. Yargıçlar, tartı ve ölçü aletlerini kontrol eder, paraların eksiksiz ve değerine uygun, malların kaliteli olup olmadıklarına bakarlardı. Panayırda sahtekârlar için, ekmeği, şarabı, birayı ateş pahasına satanlar için bir de utanç direği vardı.</p>

  <p class="normal1">Yargıçlar çadırını, tahta baraka ve dükkânlardan başlı başına bir şehir kuşatıyordu. Her şehirde olduğu gibi, burada da sokaklar vardı. Bir yanda bakkallar hindistancevizi, karabiber ve karanfil satışa çıkarmış, öte yanda kumaş tüccarları tezgâhlara Brüge, Gent ve Champeux (Şampo) şehirlerinde dokunmuş yeşil ve kırmızı renkli ağır çuha toplarını yaymışlardı. Yabancı tüccarlar ayrı gruplar halinde duruyorlardı. Bir yanda Felemenkliler, bir yanda Almanlar vb...</p>

  <p class="normal1">Panayır sitesi, tahtadan bir duvarla kuşatılmıştı. Duvarda kapılar açılmış, kapılara bekçiler konmuştu, bunlar kimse gümrük ödemeden geçmesin diye gözlerini dört açardı.</p>

  <p class="normal1">Panayırın açılış töreni başladığı zaman, sırmalı bir mintan giymiş, eli asalı bir tellal, yüksek sesle panayırın kapılarının anahtarlarını teslim alıp panayırda dolaşmaya başlardı.</p>

  <p class="normal1">Bundan sonra panayırda bir gürültü, bir cümbüştür başlardı ki, görmeye değerdi! Bir yanda, pazarlık ettiği dükkândan defalarca çıkıp sonra taze kuvvetlerle pazarlığa yeniden başlamak üzere dönen müşteriler, öte yanda ilahi okuyan körler, fal açanlar, diş çekenler, sakal tıraş edenler, açık sahnelerde takla atan yüzleri boyalı palyaçolar görülürdü. Burada yenir içilir, türkü söylenir, dövüşülür ve dans edilirdi.</p>

  <p class="normal1">İşte bir derebeyi. Şatosu yakın bir yerde. Dükkândan dükkâna çakırkeyif dolaşıyor. Her alışverişten sonra kesesi hafifliyor, köylülerden aldığı paralar, sonbahar yaprakları gibi uçup gidiyor.</p>

  <p class="normal1">İhtiyarlar dişlerini sıkıp dayanıyor, panayırın insanı baştan çıkaran eğlencelerinden uzak durmaya çalışıyorlardı. Ama gençlere dur denilebilir miydi!</p>

  <p class="normal1">Babanın yıllarca biriktirdiğini, mirasyedi oğlu birkaç günde üstüne başına ve eğlenceye yatırırdı.</p>

  <p class="normal1">Şatonun karanlık bodrumlarındaki demir sandıklar boşalır, ağır gümüş paralar ve üzerlerinde Venedik düklerinin başları bulunan altın dukalar suyunu çekerdi.</p>

  <p class="normal1">Panayır münasebetiyle basılmış olan paraları, gizli bir kuvvet panayıra itiyor gibiydi.</p>

  <p class="normal1">Paralar bir panayırdan diğerine, güneye, doğuya akıp dururdu. Yolda bu paraların birçoğu, içinde altın bulunan kum gibi, İtalyan tüccarlarıyla bankerlerinin kasalarına çöküp kalırdı. Kalan kısmı daha uzaklara, Konstantinopolis’e, İskenderiye’ye doğru akarken gümrüklerde, sınırlarda kalır, Bizans İmparatoru’nun ve Mısır Sultanı’nın hazinelerini doldururdu.</p>

  <p class="normal1">Altın seli burada da durmaz, daha uzaklara, Batı’nın ipek, mücevherat ve baharat aldığı bilinmeyen ülkelere akardı.</p>

  <p class="normal1">Bunun için bu malların on misli pahalıya satılmasına şaşılmamalıydı. Hindistan’da bire alınan İskenderiye’de beşe, Champeux panayırındaysa ona satılırdı. Doğu mallarının yolunda birçok engel vardı: Bir gemiden diğerine, deveden ata yüklenerek uzun ve zahmetli bir yol geçerlerdi. Fakat hiçbir engel, bu para ve mal selini durduramaz, hiçbir tehlike, tüccarları uzak gezilerden vazgeçiremezdi...</p>

  <p class="normal1">Dünyanın sınırları genişledikçe genişliyordu.</p>

  <p class="normal1">Dünyaya bir göz gezdirenler, Varyag (Baltık) Denizi’nden Novgorod’a, Novgorod’dan Kiev’e, oradan Bizans’tan Doğu ülkelerine kadar uzanan uçsuz bucaksız ormanlar, ovalar, dağlar, vadiler, deniz ve kıtalar görürlerdi.</p>

  <p class="normal1">Bu dünya, binlerce sınır ve karakolla parçalara bölünmüştü. Her parça öbürleriyle kavgadaydı. Yalnız yabancılar değil, kardeş ve komşu halklar da birbiriyle savaşıyordu.</p>

  <p class="normal1">Fakat o zaman bile, halklar arasında birliğin ne olduğunu anlayanlar yok değildi.</p>

  <h3 class="normal2" id="calibre_toc_115">“Kalbimiz Bir Olsun”</h3>

  <p class="normal1">Eski tarih kitaplarının parşömen sayfalarını çevirmeye devam edelim.</p>

  <p class="normal1">Sayfalar baştan başa kanlı kavga ve savaşların tasvirleriyle dolu. Kim kime düşman? Bunu kestirmek zor. Çünkü dünkü düşmanlar bugün dost olur, yarın bakarsınız yine düşman kesilirlerdi.</p>

  <p class="normal1">İşte, Alman rahibi Lambert’in yazdığı tarih. Lambert, kralların, baronların, piskoposların birbirleriyle nasıl savaştıklarını sakin bir dille ve taraf tutmadan anlatıyor. Aynı dine ve aynı kiliseye mensup olmaları bile onları barıştıramamıştı.</p>

  <p class="normal1">Lambert, Gildeshaym Piskoposu’yla Fuld Papazı’nın adamları arasında geçen bir çarpışmayı, olağan bir şey gibi anlatır. Olay üç kutsallar yortusunda geçer. Kilise, dua edenlerle tıklım tıklım doludur. Törenin tam zirvesinde bulunduğu bir sırada kiliseye yalın kılıçlı insanlar girer. Piskopos yüksekçe bir yerden taraftarlarını savaşa iteler. Dua ve ilahiler yerine, dövüşenlerin naraları ve ölenlerin feryatları işitilir.</p>

  <p class="normal1">Papazla piskopos, hesaplaşmak için daha uygun bir yer ve zaman bulamamış olsalar gerek.</p>

  <p class="normal1">Bunların alıp veremediği nedir? Meğer papaz, başpiskoposun yanına oturmaya cesaret etmiş, piskopos da bu şerefli yerin kendisine ait olduğunu ona göstermeye kalkışmış...</p>

  <p class="normal1">İşte bir başka tarih daha: Rus tarihinden bir sayfa. Aynı yılların yani XI. yy.’ın ikinci yarısındaki olayları anlatan bir sayfa.</p>

  <p class="normal1">Burada da herkes herkesle savaşıyor: Kiev Prensi, Çernigov şehrini kuşatıyor, Novgorod Prensi, Suzdal ve Muroma şehirlerine saldırıyor.</p>

  <p class="normal1">Hatta Rus prenslerinin, steplerde yaşayan göçebe Poloveçlileri yardıma çağırarak bunlarla birlikte Rus şehirlerini yakıp yıktıkları bile oluyor.</p>

  <p class="normal1">Peki, tarihçinin kendisi kimden yana? Çernigov’dan mı, Kiev’den mi?</p>

  <p class="normal1">Ne birinden, ne diğerinden: Rus ülkesinden yana.</p>

  <p class="normal1">Bunun için tarihçi, prenslerin Lubeç Kurultayı’ndaki konuşmalarını pek memnun olarak şöyle anlatıyor:</p>

  <p class="normal1">“Ne diye mahvediyoruz, Rus yurdunu? Poloveçliler zaten yurdumuzu parçalıyor ve biz aramızda savaşırken seviniyorlar. Bundan böyle “kalbimiz bir olsun.”</p>

  <p class="normal1">Tarihçi, yaşadığı çağın yüzyıllarca ilerisini görerek halkın “kalbinin bir olmasından” söz ediyor.</p>

  <p class="normal1">Olay XI. yy.’da, derebeylerin birbirleriyle kavga ettikleri zamanlarda geçiyor. Kimse “Rus halkı” demiyordu daha, bunun yerine “Rus yurdu” diyorlardı. Tarihçiyse daha o zaman, ileride şehirlerin birbirleriyle kavga etmekten vazgeçecekleri, Rus halkının birleşeceği günleri görüyordu. Çernikov da, Kiev de, Novgorod da aynı derecede azizdi onun için. Binlerce insanın “kalbinin bir” olabileceğine inanıyordu. Çağının çok ilerisindeydi tarihçi.</p>

  <p class="normal1">Ama zaman bildiğinden şaşmıyordu.</p>

  <p class="normal1">Prensler Lübec Kurultayı’ndan dönerlerken sinsi planlar kuruyorlardı. Monomach’ın kardeşleri, kuzenleri olan Rostislavoğullarının topraklarını zapt etme yollarını arıyorlardı.</p>

  <p class="normal1">Vladimir Monomach Öğüt adlı eserinde şunları anlatır:</p>

  <p class="normal1">“Volga boyunda beylik eden kardeşlerimin elçileri gelip bana dediler ki: Bizimle beraber ol. Rostislavoğullarını kovup topraklarını ellerinden alalım. Bizimle olmazsan bildiğimizi yapacağız, sen de bildiğini yap. Onlara: Bana gücenseniz bile, sizinle birlik olup haç üstüne içtiğim andı bozamam, dedim. Elçileri geçirdikten sonra kutsal kitabı alıp yürek acısıyla fal açtım, şu beyit çıktı:</p>

  <p class="indentmetinitalik">Ey ruh neden kederlisin?</p>

  <p class="indentmetinitalik">Niçin beni üzüyorsun?..</p>

  <p class="normal1">Kardeşleri, Vladimir’in kendileriyle beraber olacağını ummuş, ama yanılmışlardı. Vladimir umdukları adam değildi. Kardeşleriyle kavga etmeyi değil, Poloveçlilere karşı savaşta Rus yurdunu birleştirmeyi düşünüyordu. Rus yurdu için, herkesin yapamayacağı bir fedakârlıkta bulunmuştu.</p>

  <p class="normal1">Lübeç Kurultayı öncesinde Monomach’ın başına büyük bir felaket geldi. Oğlu, Murom önlerinde, Çernigov Prensi Oleg’le savaşırken öldürüldü.</p>

  <p class="normal1">Monomach’ın yerine başka biri olsaydı, oğlunun öcünü almaya kalkardı. O zaman öyleydi âdet. Monomach’sa Oleg’e şunları yazdı: “Sana düşmanlık beslemiyorum, senden öç alacak değilim... Bunu Tanrı’ya bırakalım... Bizlerse Rus yurdunu çökertmemeye bakalım...”</p>

  <p class="normal1">Düşmana elini uzatmak, Monomach için kolay değildi. Fakat o, ilerisini düşünüyordu. Yalnız kendi beyliğini, kendi sarayını, kendi mülkünü değil, bütün Rus ülkesini görüyordu. Çocuklarına yabancı dil öğrenmeyi tavsiye ediyordu. Çünkü hep, “Yabancı dil bilene başka ülkelerde saygı duyulur” der ve babasının beş yabancı dil bildiğini söylerdi.</p>

  <p class="normal1">Yabancı ülkelerin ötesindeyse, Monomach’ın gözleri önüne bütün uçsuz bucaksız dünya serilirdi.</p>

  <p class="normal1">Monomach, Öğüt’ünde dünyanın büyük harikalarını över. Göğün kuruluşuna, yerin sular arasına, denizlere yerleştirilişine hayrandır. Güneşten, yıldızlardan, yaban hayvanlarından, kuşlardan, kuşların sıcak ülkelerden gelip bütün yeryüzü ormanlarıyla ovalarını doldurduklarından söz eder.</p>

  <p class="normal1">Anlaşılan Monomach, çok kitap okumuş ve eli kaleme iyice alışmıştı.</p>

  <p class="normal1">Yabani atları eğiten ve sık ormanlarda ayı avlayan bu güçlü insan aynı zamanda bir düşünür ve şair kişiydi.</p>

  <p class="normal1">Göçebe Poloveçlilerle savaşta Rus ülkesini birleştirebilmek için büyük bir güç ve büyük bir akıl gerekti zaten.</p>

  <p class="normal1">Monomach da zamanının ilerisindeydi. O öldükten sonra kardeş kavgaları yeniden şiddetle patlak vermiş ve göçebeler Rus ülkesini yine çiğnemeye başlamışlardı.</p>

  <p class="normal1">İnsanların en uzağı görenleriyse, halkın kalbinin bir olması gerektiğine inanmaya devam ediyorlardı.</p>

  <p class="normal1">İgor Alayı Destanı’nda ozan, prensleri öfkeyle kınar: “Siz kavgalarınızla imansızları Rus ülkesine, Vseslav’ın mülküne çektiniz. Aranızdaki geçimsizlik yüzünden, Poloveç ülkesinden zulüm geldi.”</p>

  <p class="normal1">İgor Alayı Destanı’nı yazan büyük ozanın adını bilmiyoruz; ama destanı bize kadar gelmiştir.</p>

  <p class="normal1">Destan yaşıyor ve ozanın parmakları altında dile gelen bir sazın telleri gibi ses vermeye devam ediyor.</p>

  <p class="normal1">“Tan yeri ağarmadan, uzaklardan sesleri gelen kimlerdir?”</p>

  <p class="normal1">Gelenler “boru sesleri altında kundaklara sarılmış, başlarına daha çocukken tolga geçirilmiş, mamalarını mızrak uçlarıyla almış ‘Rus’ bahadırlarıydı. Yolları, dereleri bilen bu bahadırların yayları hep gerilmiş, ok torbaları hep açık, kılıçları hep bilenmiş olurdu. Bozkurtlar gibi ovalarda koşuşur, kendilerine şeref, prense de şan ararlardı.”</p>

  <p class="normal1">Ozan çoktan ölmüş, adı bile unutulmuştu. Ama ozanın sesi gürlemeye devam ediyor ve Destan’da tarih canlanıyordu.</p>

  <p class="normal1">Bütün eski kitaplar kaybolup eski türküler unutulsaydı ve kala kala yalnız İgor Alayı Destanı kalmış olsaydı, eski Rusya bu kitapta yaşamaya devam ederdi. Eski Rusya’yı bu destan sayesinde görüyor, işitiyoruz.</p>

  <p class="normal1">İşte bu tepede kuleleri yaldızlı prens konakları duruyor. Boru sesleri işitiliyor, bayraklar dalgalanıyor. Etrafta göz alabildiğine dereler, tepeler, ırmaklar, göller, bataklıklar uzanıyor.</p>

  <p class="normal1">Tarlalarda çiftçiler birbirlerine sesleniyor. Ilık bir sis çökmüş ırmaklarda martılar yüzüyor, dalgalarda kayıklar sallanıyor.</p>

  <p class="normal1">Prens kırlarda avlanıyor. Doğanlar yükseklerde uçarak yaban kazları ve kuğu kuşları avlıyor.</p>

  <p class="normal1">Ozanımızın, hangi prensin sarayında bulunduğunu bilmiyoruz. Zaten ozan, herhangi bir prensi değil, bütün Rus ülkesini övmüştür. Poloveçlilerin, “ortalığı çığlıklara boğarak” Rus alaylarını kuşattıklarını görüyor ve güçlü Rus prenslerini, yani Galiç Prensi Yaroslav Osmomisl’i, Suzdal Prensi Vsevolod’u, “altın eyerli atlarına binip, sivri oklarını Rus ülkesine siper etmeye” çağırıyordu.</p>

  <p class="normal1">Ozan, ihtiyar Vladimir Monomach’ı hatırlayarak, “İhtiyar Vladimir’i Kiev tepelerine kapamak imkânsızdı” diyor.</p>

  <p class="normal1">Monomach, yalnız Kiev’i değil, bütün Rus yurdunu sever ve korurdu.</p>

  <p class="normal1">İgor Alayı Destanı, yalnız İgor Alayı hakkında değil, tüm Rus yurdu ülkesi hakkında bir destandı.</p>

  <p class="normal1">Kiev, Novgorod, “demir alaylarıyla Karpat Dağları’nı koruyan” Galiç ülkesi, ozan için hep aynı derecede azizdi.</p>

  <p class="normal1">Ozanın görüş ufukları genişti. Uzaklardaki başka ülkeleri de görüyordu.</p>

  <p class="normal1">Prens İgor, Poloveçlilere esir düştüğü zaman, ona Yunanlılar, Moravyalılar, Venedikliler acır. İgor, yurdu Kiev’e döndüğü zaman, ozanın deyimiyle “ülkeler sevinir, şehirler şenlenir.” Destan’ın yazarı, tüm halkların ortaklaşa bir hayat yaşadıklarını anlamıştı.</p>

  <p class="normal1">Peçersk Manastırı’nın başpapazı Teodosiy, Prens İzyaslav’a yazdığı bir mektupta şöyle diyordu:</p>

  <p class="normal1">“Yalnız kendi dinine değil, yabancı dinlere de saygı göster. Çıplak ya da aç birine rastlar, üşüyen ya da dertli birini görürsen, kim olursa olsun: Musevi, Müslüman, Bulgar, dinden sapmış biri, Hıristiyan ya da putperest, elinden gelirse, hepsine acı ve felaketten kurtar.”</p>

  <p class="normal1">Bu basit sözlerde halkların dostluğu gibi yüce bir fikir iade edilmiştir.</p>

  <p class="normal1">Yüzyıllar geçecek, insanın gücünü halkların dostluğunda bulanların sayısı gittikçe artacaktı. İnsanlar, etraflarını kuşatan duvarları gerilere itip dünyalarını daha da genişletecek ve yalnız kendi özyurtlarını değil, bütün dünyayı, bir tüm olarak gezegenimizi koruyup seveceklerdi...</p>

  <p class="normal1">Daha ilerilere gitmeyelim. Dönelim yine derebeylik düzeninin sürdüğü zamanlara, insanları birbirinden ayıran birçok duvar bulunduğu zamanlara.</p>

  <p class="normal1">Evet, dünya hâlâ bölük pörçük bir durumda idiyse de, artık birbirinden habersiz, ayrı ayrı dünyacıklar değil, bir bütün olmuştu.</p>

  <p class="normal1">Galiç ülkesinde Ortodoks kiliseleri, Fransa’daki Katolik katedrallerine benziyordu: Din ulularının heykellerine renkli camlardan, mavi ve kırmızı ışıklar süzülüyordu.</p>

  <p class="normal1">Kiev’in ihtişamına hayran olan yabancılar, onun güzellikte Konstantinopolis’le yarışabileceğini söylüyorlardı.</p>

  <p class="normal1">Rostof-Suzdal Beyliği’nde ormanlar ortasında Vladimir şehri kuruldu. Klazma Irmağı’nın yüksek kıyılarında, ormanlar içinde, sülün gibi kiliseler yükseliyordu.</p>

  <p class="normal1">Dimitrov Kilisesi’nin duvarlarındaki oyma taş nakışları gören yabancılar, insan, kuş ve yabani hayvan şekillerini yaratanların sanatına hayran olurlardı: Şu kanatlı hayvanlar, Paris’teki Notre Dame Kilisesi’nin damında duran şimerleri andırıyor. Ötekiler, Makedonya kralı Büyük İskender’i göğe kaldıran kartallar...</p>

  <p class="normal1">Vladimir şehri yakınlarından geçen Nerl Irmağı’nın kenarındaki belki hepsinden güzeldi. Bu kilise 1165’de yeni Prens İgor Svatoslaviç’in seferinden yirmi yıl önce kurulmuştu. Bu dört başı mamur beyaz taş kilise kadar güzel bir bina dünyada zor bulunurdu. Yine XII. yy.’da Gürcistan’da, Şota Rustaveli adında büyük bir şair, ‘batı bilgeliğinin doğu şiirleriyle birleştiği’ bir şiir yazıyordu. Bizanslılar, Gürcüler hakkında: “Siz doğuştan Gürcü olsanız da, kültür bakımından gerçek Yunanlısınız” diyorlardı.</p>

  <p class="normal1">Kiev’de, Paris’te, Konstantinopolis’de ve Londra’da manastır kitaplıklarında kitap okuyanların sayısı artıyordu. Masal ve efsaneler yazıya geçiriliyor, el yazması kitaplar renkli başlıklarla özene bezene süslenip yaldızlanıyordu.</p>

  <p class="normal1">Çocuklar okullarda okuma yazma öğreniyordu. Ve her kitap, dünyaya açılmış bir pencereydi çocuklar için.</p>

  <h3 class="normal2" id="calibre_toc_116">Düşünen İnsan</h3>

  <p class="normal1">Okul bir arı kovanı gibi uğulduyordu. Uzun bir masanın arkasında büyüklü küçüklü çocuklar oturuyordu. Bütün sınıflar bir odadaydı.</p>

  <p class="normal1">En küçükler hep bir ağızdan dua okuyor, daha büyükçeleri heceleye heceleye alfabeyi söküyor, en büyükler de dua kitabını çözmeye uğraşıyorlardı. Sınıfta öyle bir gürültü vardı ki, yanılmak işten değildi.</p>

  <p class="normal1">Az buçuk okuma bilenler hocaya daha yakın oturur, o okurken her sözü kitapta parmakla göstere göstere tekrarlarlardı. Çocuklar, gözlerinden çok kulaklarına güvenir ve hoca gibi okumaya çalışırlardı.</p>

  <p class="normal1">Çocukların aklı dersten başka her şeyle meşguldü. Sözgelimi, karşıdaki kilisenin üzerinde uçuşan güvercinlerle ya da bir çobanın tozlu yoldan sürdüğü sürüyle. Kafanın kendi işleri, kendi dertleri vardı, öyle ki ağızdan çıkanlar üzerinde düşünmüyordu. Düşünse bile bir şey anlamazdı kitaplardan. Rusya’da çocuklar, eski Slavca okuma yazmayı güç belâ becerebiliyordu. Batı’da okumak daha da güçtü. Kitaplar Latin dilindeydi. Papazdan ve hocadan başka kimse Latince anlamazdı. Bunun için hocanın her sözünü tekrarlamak gerekirdi. Bir kitap okumakla, okuma öğrenilmiş sayılmazdı. Her kitabı ayrı ayrı okumayı öğrenmek gerekiyordu. Hoca, okunan kitap başına alırdı ücretini: Bir baba hocayla ücret meselesini konuşurken, yeni bir mintan ısmarlıyormuş gibi pazarlık edilirdi. Hocaya da, bir dokumacı ya da terzi gibi “usta” derlerdi.</p>

  <p class="normal1">Hocada okuyan, pek fazla bir şeyler öğrenemeyip ufak bir kilise memurluğundan öteye geçemezdi.</p>

  <p class="normal1">Gözü yükseklerde olanlar, manastır ya da kilise okuluna giderdi. Bu okullarda gramer, retorik, diyalektik öğrenilirdi. Bunları öğrenenler aritmetiğe, astronomiye, müzik ve geometriye geçerdi.</p>

  <p class="normal1">Bu yedi bilim dalı, yedi kardeş gibiydi.</p>

  <p class="normal1">Gramer doğru konuşmayı, diyalektik gerçeği arayıp bulmayı, retorik güzel konuşmayı, müzik şarkı söylemeyi, aritmetik hesap yapmayı, astronomi yıldızları incelemeyi öğretirdi.</p>

  <p class="normal1">Piskoposların bile gramer kurallarını öğrenmenin boş bir iş ve günah olduğunu söyledikleri zamanlar tarihe karışmıştı.</p>

  <p class="normal1">Artık piskopos değil, basbayağı bir papaz olabilmek için bile gramer bilmek şarttı.</p>

  <p class="normal1">Gramer kolay değildi, ama aritmetik daha da güçtü. Arap rakamlarını bilenler pek azdı, sayılar eski biçimde yazılıyordu.</p>

  <p class="normal1">Romen rakamlarından XII ile XV’i toplamak kolay bir iş değildi. Kesirlerse daha büyük bir zorluk yaratıyordu. Dörtte birin yarısının yarısından, üçte birin yarısının yarısını çıkarmayı bir deneyin de görürsünüz.</p>

  <p class="normal1">Çocuklar her sayının neyi ifade ettiğini de bellemeliydi. Hoca sayıları şöyle açıklardı: Dört, yılın dört mevsimidir, bir gün bir gecenin dörtte biridir; çünkü bir gün bir gece, gündüz, gece, sabah ve akşamdan ibarettir. Bu dört şey, boş zevkleriyle oyalandığımız bu dünyadaki geçici hayatımızdır. Öbür dünyada sonsuz bir hayat için, bu dünyanın zevklerinden vazgeçip oruç tutmalı, dua etmeliyiz.</p>

  <p class="normal1">Hoca şöyle devam ederdi:</p>

  <p class="normal1">Üç, Hıristiyanların inandıkları üç kutsaldır.</p>

  <p class="normal1">Yedi, insandır. İnsan, ruhla bedenden meydana gelmiştir. Ruhta, kalp, can ve fikir vardır. Çünkü kutsal kitaplarda: Tanrı’yı bütün kalbinle, bütün canınla, bütün fikrinle sev, deniliyor. Beden, dört unsurdan ibarettir; bunları toplayınca yedi eder.</p>

  <p class="normal1">Okullarda, dünyayı ve göğü tanıtan astronomi de öğretiliyordu.</p>

  <p class="normal1">Daha önceleri okullarda yağmura, gök gürlemesine, yabani hayvanlar ve kuşlar üstüne masallar anlatılırdı. Yağmur, meleklerin deniz suyunu borularla içlerine çekip sonra yeryüzüne püskürtmeleri olarak açıklanırdı. Koyunların, ağaçlar gibi gökten bittiği, kuşların meyvelerden çıktığı sanılırdı.</p>

  <p class="normal1">Zamanla, insan kendi dünyasını daha iyi öğrendi ve artık böyle masallara pek az kimse inanır oldu.</p>

  <p class="normal1">Doğu’dan Batı’ya, Araplardan, Yunanlılardan, eski bilim adamlarının, yani Aristoteles’in, Ptolemaios’un kitapları gelmişti.</p>

  <p class="normal1">Manastırda okuyanların, dört unsurdan, üzerinde yıldızlarla gezegenleri taşıyan billur, gök kubbelerden haberi vardı. Bu şekilde düşünülen dünya Kozma İndikoplevt’in dar bir oda olarak tasvir ettiği dünyadan daha çok benziyordu gerçek dünyaya.</p>

  <p class="normal1">Polonya’da, Paris’te artık yüksek okullar vardı.</p>

  <p class="normal1">Sırtlarında torba, ellerinde baston, Paris’e doğru giden acayip insanlara rastlanırdı yollarda. Bunlar ihtiyar sofular değil, çocuk denecek yaşta gençlerdi. Bir evliya türbesini ya da insanlardan uzak bir köşeye çekilmiş bir softayı ziyarete değil, ünlü bilginlerden Champeux’lu (Şampo’lu) Guillaume ile Petrus Abelardus’u (Avelar) dinlemek için, Paris’in Notre Dame Kilisesi nezdindeki okula gidiyorlardı. Bu bilim adamlarının ünü bütün dünyaya yayılmıştı. Pautu’da, Anju’da, İngiltere’de bunları biliyorlardı.</p>

  <p class="normal1">Paris’e varan yeni öğrencilerin ilk işi, hemşerilerini aramak olurdu. Bunun için onlara, Küçük Köprü’den Sein Irmağı’nın sol kıyısına geçin, orada bulursunuz; denizde kum, orada öğrenci, derlerdi.</p>

  <p class="normal1">Bir iki ay sonra, yeni öğrenciler, Latin ülkesi’nin eşit haklı yurttaşları olurlardı. Üniversitelilerin yaşadıkları ve okudukları semte, Latinler ülkesi derlerdi.</p>

  <p class="normal1">Fransa’da, yerlisi de, yabancısı da Fransızca konuşurdu. Yalnız Latinler ülkesinde, esas dil Fransızca değil, Latince’ ydi. Fransız olsun, İngiliz olsun, İtalyan, Alman olsun, bütün üniversiteliler Latince anlarlardı.</p>

  <p class="normal1">Şehir halkı öğrencilere yan gözle bakardı. Bunlar yabancıydı, başka şehirlerden, başka ülkelerden gelmişlerdi. Üstelik ele avuca sığmayan takımdandılar. Halkla üniversiteliler arasında, sokakta ya da meyhanelerde ikide bir kavga çıkardı.</p>

  <p class="normal1">Bir tüccar ya da lonca ustası olan şehir başkanı, alikıran başkesen üniversitelileri tutuklamak için jandarma gönderdi. Üniversitelilerle başa çıkmak kolay olmazdı. Mertçe karşı koyarlardı. Üstelik belediye başkanını tanımak da istemezlerdi. Onların kendi başkanları, emirleri vardı: Paris Notre Dame Kilisesi’nin sorumlusu.</p>

  <p class="normal1">Üniversitelilerle öğretmenleri de, cahil tüccarlara ve zanaatçılara tepeden bakarlardı. Cahil şehir halkı nerede, felsefe, ilahiyat, hukuk neredeydi... Tıbba gelince, hekimle bir tutulabilir miydi? Berber, kan almasına alabilir, sakal tıraş edebilir, ama Galen’den, Hippokrates’ten ne anlardı? Hekimlikte pir sayılan bu kişilerin adlarını bile işitmemişti berber.</p>

  <p class="normal1">Şehirlilerden rasgele birine: Aristoteles kim, diye sorsanız cevap veremezdi. Oysa üniversiteliler Aristoteles’i, Ermiş Augustinus’u inceledikleri gibi incelerlerdi.</p>

  <p class="normal1">Düne kadar Yunan yazarlarına şeytanın ortağı gözüyle bakılırdı. Bunların İbranice ve Arapça’dan çevrilen kitapları, kilise meclisinin kararıyla yakılırdı. Zamanla, Aristoteles, neredeyse İsa’nın müjdecisi sayılmaya başladı.</p>

  <p class="normal1">Gerçi Aristoteles dinsizdi, ama her şeyi değerlendirmeyi, her şeye kendi yerini vermeyi becerirdi. Bu ise büyük bir yetenekti.</p>

  <p class="normal1">Sayıları gittikçe artan dinsizlerle tartışanlar bunu bilirdi. Bunların fikirlerini çürütmedi mi, insan halk karşısında rezil olurdu. Üstelik, dinsizlerin şeytanca tuzağına da düşebilirdi aptal gibi. Öyle ki, dindarlık yetmiyordu. Kafada akıl da olmalıydı.</p>

  <p class="normal1">İnsan ileriye doğru bir adım atmış oldu. İnsana yüzyıllarca, düşünmeden, körü körüne inanmayı öğretmişlerdi. Ama o, yeniden düşünmeye başlıyordu.</p>

  <p class="normal1">Düşünen bir insana ise “Dur!” demek güçtü. Bir şeyin ispat edildiği yerde tartışmalar olur, bazı şeyler hakkında şüphe belirtilir.</p>

  <p class="normal1">Derken körü körüne inananlarla, dine bilim açısından yanaşanlar arasında bir savaştır başladı.</p>

  <p class="normal1">Katolik papazı Klervoslu Bernard gibileri kulaklarını dinle ilgisi olmayan her şeye tıkıyorlardı. Bernard hakkında şöyle bir fıkra anlatırlardı: Bir gün Cenevre Gölü’nün yanından geçiyormuş; din konusunda sofuca düşüncelere öyle dalmış ki, çevresindeki hiçbir şeyin farkında değilmiş. Arkadaşlarının gölden söz ettiklerini işitince şaşmış.</p>

  <p class="normal1">Papazın gözleri açıktı, dünyaya bakıyor, ama onu görmüyordu.</p>

  <p class="normal1">Genç profesör Abelar gibileriyse görmek, işitmek, düşünmek istiyorlardı. Bunların gözleri önünde, sadece çarmıha gerilmiş İsa ve daracık rahip hücresi değil, geniş bir dünya vardı.</p>

  <h3 class="normal2" id="calibre_toc_117">Acı Bir Sevgiden Yoruldular</h3>

  <p class="normal1">Bernard, Abelar’ı dinsizlikle suçluyordu. Abelar, kimin haklı olduğuna mahkemenin karar vermesini istedi.</p>

  <p class="normal1">Duruşma günü, iki rahip aynı zamanda şehre girdi; kale kapılarının birinden Bernard, diğerinden de Abelar.</p>

  <p class="normal1">Sokaklara dökülen bütün şehir halkı saygıyla geriye çekilerek, Bernard’a yol veriyordu. Sırtında abadan bir cübbe bulunan Bernard, başı eğik yürüyordu.</p>

  <p class="normal1">Herkes onun, oruçtan ve çile doldurmaktan sararmış yorgun, zayıf yüzüne, ışıl ışıl yanan gözlerine bakıyor, birbirlerine onun çeşitli mucizeler gösterdiğini, olayları önceden görüp haber verdiğini fısıltıyla anlatıyorlardı.</p>

  <p class="normal1">Bernard’ın bir kardeşi varmış. Yürekli, yakışıklı bir şövalyeymiş. Bernard onu rahip yapmak için çok çalışmış. Fakat genç, parlak şövalye zırhlarını rahip elbisesine değiştirmek istememiş. Hiçbir şeyin fayda etmediğini gören Bernard, parmağını kardeşinin göğsüne dayayarak: “Pek yakında bir mızrak burayı delip Tanrı’nın iradesi uyarınca, itaatsiz kalbine yol açacak” demiş. Dediği gibi olmuş. Genç şövalye bir savaşta yaralanmış ve yatakta hasta yatarken Tanrı’ya adamış kendisini...</p>

  <p class="normal1">Halk arasında, Bernard’ın evliya olduğu söylenirdi. Hastalar, sakatlar, kendisine yaklaşarak karşısında diz çöker, dertlerine deva umarlardı.</p>

  <p class="normal1">Abelar’ın adını da bilmeyen yoktu. Eloiza’ya adadığı şarkılar bütün ülkede söyleniyordu.</p>

  <p class="normal1">Eloiza, Abelar’ın öğrencisiydi. İplik eğirip gergef işlemekten başka bir şey bilmeyen kızlardan farklı olarak, kitap okumayı severdi. Abelar, onunla birlikte Augustinus’u, Aristoteles’i, Platon’u okumuştu. Başlarının sık sık aynı kitap üzerine eğildiği olurdu. Abelar’la Eloiza sevişmişlerdi. Öğrencilerinin arasında sokağa çıktığı zaman Abelar’ı görebilmek için bütün genç kızlar yanıp tutuşurken, Eloiza onu nasıl sevmeyebilirdi? Abelar yakışıklı, boylu bosluydu, kadınların hoşuna giden bütün niteliklere sahipti; akıllıydı, güzel konuşurdu, iyi şarkı söylerdi.</p>

  <p class="normal1">Ama Eloiza’nın akrabaları, gençleri hoyratça ve gaddarca birbirinden ayırdılar. Abelar bir manastıra çekildi, Eloiza’yı da rahibe olup manastıra gitmeye razı etti. Eloiza, Abelar’ı o kadar seviyordu ki, manastıra değil, cehenneme bile giderdi.</p>

  <p class="normal1">Abelar, manastırda da boyun eğmedi. Bu vakur insan, dini akılla anlamak isterdi.</p>

  <p class="normal1">Abelar, Tanrı’nın oğlunun, yani Kurtarıcı İsa’nın, bizzat Tanrısal akıl olduğunu iddia ederdi ki, bunu düşünmek bile korkunçtu.</p>

  <p class="normal1">O bunu anlatırken, insanlar korkuyla etraflarına bakınırlardı. Çünkü böyle konuştuğu için insanı diri diri yakabilirlerdi. Dinsizce konuşmaları tekrarlamak şöyle dursun, dinlemek bile yasaktı...</p>

  <p class="normal1">Kalabalık uğuldamaya başladı. Gözler, sağında solunda sivri damlı evler yükselen dar sokağın, şehir kapılarına doğru saptığı tarafa çevrildi.</p>

  <p class="normal1">Başların üzerinde, yavaş yavaş yaklaşan boylu boslu bir atlı göründü. Abelar, Bernard gibi yaya değildi, ata binmişti ve bir rahipten çok şövalyeye benziyordu.</p>

  <p class="normal1">İhtiyar kadınlar, haç çıkararak bir adım geriye çekildiler. Kalabalık arasında, korku mu, hayranlık mı ifade ettiği belirsiz bir mırıldanma oldu...</p>

  <p class="normal1">Bernard’la Abelar, kilisede yüz yüze geldiler.</p>

  <p class="normal1">Basık kemerli kilise yarı karanlıktı. Burada göz alıcı elbiseler giymiş piskoposlar, kara cüppeli rahipler toplanmıştı. Göz kamaştırıcı güneş ışığından sonra bunları birden fark etmek güçtü.</p>

  <p class="normal1">Bernard, rakibine öfkeli ve ağır sözlerle saldırdı.</p>

  <p class="normal1">O da, Albert gibi şövalye soyundandı.</p>

  <p class="normal1">Sanki bir kilise mahkemesi değil, bir Tanrı mahkemesi, yani düello yapılıyordu.</p>

  <p class="normal1">Bernard, ellerini Abelar’a doğru uzatarak ona yalancı, dinsiz diyor ve devam ediyordu:</p>

  <p class="normal1">– Sen dinsizsin Abelar, hayranı olduğun dinsiz filozoflar gibi!</p>

  <p class="normal1">Sonra parşömen rulosunu açıp küçük pencerelerden sızan zayıf ışıkta okumaya başladı.</p>

  <p class="normal1">Daha ilk cümlelerden hepsi anladı okunanın ne olduğunu: Abelar’ın Evet ve Hayır adlı eseriydi. Abelar, kilise babalarında bulduğu bütün çelişkileri bu kitabında toplamıştı.</p>

  <p class="normal1">Bernard bir yandan okuyor, bir yandan da:</p>

  <p class="normal1">– Bu, dinsizlik kokmuyor mu? diye sorarak ellerini kilisenin alçak kemerlerine doğru kaldırıp Tanrı’nın öfkesini dinsizin başına davet ediyordu.</p>

  <p class="normal1">Bernard’ın her sözü, kemerlerin altında yankılanıyordu.</p>

  <p class="normal1">Fakat Abelar’ın cesur ve tok sesi bu yankıyı kesti:</p>

  <p class="normal1">– Ben sizin mahkemenizi tanımıyorum. Papa’dan başka hâkim tanımam.</p>

  <p class="normal1">Abelar, dimdik ve vakur edayla, kilise kapısına doğru yürüdü. Yüzlük bir ihtiyarın elbiseleri gibi küf kokan taş duvarların arasında hızlı adımlarla çıkıp güneşe, serin rüzgâra bıraktı kendini.</p>

  <p class="normal1">Duruşma, sanığın gıyabında devam edip Abelar’ı dinsiz ilan etti.</p>

  <p class="normal1">Abelar bir manastıra çekildi. Bu güçlü insan, dar hücrenin dört duvarı arasında dipdiri gömülmüş gibi boğuluyor, günden güne eriyordu. Uzaklardaki sevgilisinden haber gelirdi bazı. Eloiza mektuplarında onu neşelendirmeye, onda o önceki gururu uyandırmaya çalışır, ama hararetli çağrıları yankısız kalırdı. Abelar’ın Eloiza’ya yazdığı itaat ve tevekkül dolu mektuplar bir cenaze gibi soğuktu.</p>

  <p class="normal1">Gurur çiğnenmiş, akıl aşağılanmış, sevgi öldürülmüştü.</p>

  <p class="normal1">Hayat yükü omuzlarda taşınmaya değer miydi?</p>

  <p class="normal1">Abelar, ölmeden önce fikirlerinden döndü. Tek başına zamanına karşı koymak kolay değildi...</p>

  <p class="normal1">Yıllar sonra Abelar’la Eloiza’yı, kara bahtlı sevdalılar hakkındaki eski destanlarda olduğu gibi yan yana gömecekler ve mezarlarına:</p>

  <p class="normal1">“Ağır çalışmalardan ve acı bir sevgiden yoruldular; dinlensinler” sözlerini yazacaklardı...</p>

  <p class="normal1">Ruhlarını dar bir hücre gibi kilitleyenlerle, görmek, düşünmek, sevmek isteyenler arasındaki savaş böylece sürüp gidiyordu. Kilisede karşılaşan iki rahip değil, iki zamandı; geçmişle gelecek.</p>

  <p class="normal1">Abelar, ölümünden önce kendi fikirlerinden dönmüş olmakla beraber, görevini yapmıştı.</p>

  <h3 class="normal2" id="calibre_toc_118">Büyük Albert Bilimi Dinden Ayırıyordu</h3>

  <p class="normal1">Öte yandan yıllar geçiyordu. Artık takvim XII. yy.’ı değil, XIII. yy.’ı gösteriyordu.</p>

  <p class="normal1">Paris Üniversitesi’nde, ağızlarda yeni bir ad dolaşıyordu: Büyük Albert. Büyük Albert konferans verdiği zaman, en büyük dershane bile dinleyicilerin hepsini almıyordu.</p>

  <p class="normal1">Öteden beri en şanlı hükümdarlarla başbuğlara verilen “büyük” lakabı, bu sefer bir bilim insanına verilmişti. “Üniversal doktor”da dedikleri Büyük Albert’i büyücü sayarlardı. Bilgin, laboratuvarda madenlerin niteliklerini inceliyor ve hangi madenlerin nitrik asitte eridiğini, hangilerinin kükürtle birleştiğini biliyordu.</p>

  <p class="normal1">Büyük Albert, gökyüzünü de gözetlemiş ve Samanyolu’nun bir yıldız kümesi olduğunu bulmuştu.</p>

  <p class="normal1">Aletleri arasında, Doğu’dan getirilmiş bir pusula da vardı. Masası yığın yığın Arapça, İbranice, Yunanca el yazması kitaplarla doluydu.</p>

  <p class="normal1">Bilim adamı, yabani hayvanlar, bitkiler, yıldızlar hakkında kitaplar yazıyordu. Fakat bunlarda yeni bilgilerden çok eski masalları tekrarlıyordu.</p>

  <p class="normal1">Büyük Albert, Aristoteles’i göklere çıkarıyordu. Onun Aristoteles’i neredeyse bir rahibe benziyordu. Nitekim Ortaçağ ressamları da, İsa’dan çok önce yaşamış olan insanları rahip cübbeleriyle çizerlerdi.</p>

  <p class="normal1">Böyle olmakla birlikte, “üniversal doktor” Büyük Albert, bilimi dinden ayırmaya çalışıyordu.</p>

  <p class="normal1">Öğrencileri arasında biri vardı ki, Aristoteles’i özel bir dikkatle okurdu. Adı Aquinolu Thomas’tı.</p>

  <p class="normal1">Thomas, Aristoteles’in büyük bir otorite sahibi olduğunu anlıyordu ve bu büyük filozofu kiliseye kazandırmak istiyordu. Onun gibi bir müttefiki ne diye zındıklara, dinsiz imansız İbni Rüşt’ün fikirdaşlarına bırakmalıydı?</p>

  <p class="normal1">Aristoteles tüm eskiçağ bilimini derleyip toplamıştı. Aquinolu Thomas da, onun yardımıyla Katolik ortaçağ biliminin üniversal binasını kurmaya girişti.</p>

  <p class="normal1">Thomas, büyük bir eser yazıyordu. Bu eser tüm sorulara cevap vermeli, tüm şüpheleri kökünden silmeliydi.</p>

  <p class="normal1">Ruh nedir, madde nedir, akıl nedir, duygu nedir? Tanrı dünyayı nasıl yarattı ve nasıl yönetiyor? İblis kimdir ve hangi şeytanlar onun emri altındalar? Melekler yemek yer ve uyurlar mı?</p>

  <p class="normal1">Aquinolu Thomas’ın kitaplarında, bunun gibi irili ufaklı yüzlerce soru ve her birinin tam cevabı vardı. Başka türlü düşünen zındıktı.</p>

  <p class="normal1">Eskiden ilahiyatçılar, insan aklına hiçbir hak tanımazdı. Aquinolu Thomas bunlardan değildi. Felsefeyi inkâr etmiyor, yalnız felsefenin kiliseye hizmet etmesini, dinsizlerle savaşta bir silah olmasını istiyordu.</p>

  <p class="normal1">Thomas’a “melek doktor” derlerdi. Bu “melek doktor” dinsizlerin idamını ister ve şöyle derdi: “Hükümdarlar, sahte para basanları ve başka canileri haklı olarak ölüm cezasına çırptırdıklarına göre, dinsizliği sabit olanların idamı adalete daha uygundur.”</p>

  <p class="normal1">Aquinolu Thomas, dine şüpheyle bakan her başın kesilmesini tavsiye ederdi. Baltayı en inandırıcı tanık saydığına bakılırsa, herhalde kendi kanıtlarının gücüne pek güveni yoktu.</p>

  <p class="normal1">Yine de, şüphelenmeye ve düşünmeye cesaret edenlerin sayısı Avrupa’da yıl geçtikçe artıyordu.</p>

  <p class="normal1">XIII. yy.’da Fransisken rahiplerinden Roger Bacon, bilginin kuvvet olduğunu, bilimden daha değerli bir şey olmadığını, bilimin cehalet karanlığını kovduğunu, dünyayı mutluluğa götürdüğünü yazmıştı.</p>

  <p class="normal1">Bacon, yalnız fikir yürütmeyle kalmıyor, bilgiyi deneyle de yokluyordu. Çünkü bilgi deneysiz olamazdı.</p>

  <h3 class="normal2" id="calibre_toc_119">Hiçbir Şey Gizli Kalamazdı</h3>

  <p class="normal1">Bacon, gecelerini Oxford dolaylarındaki kulesinde geçirirdi. Gelip geçenler, kulenin mazgalımsı pencerelerine korkuyla bakarlardı. Kulede geceleyin kızıl alevler bir parlayıp bir söner, boğuk darbeler ikide bir etrafı sarsardı.</p>

  <p class="normal1">Bacon, kulesinde ne yapardı?</p>

  <p class="normal1">Tüm evreni incelerdi.</p>

  <p class="normal1">Bilgin, cisimlerin derinliklerine sokulmak, yıldızların ne olduğunu anlamak için göğe çıkmak istiyordu.</p>

  <p class="normal1">Masasında Arapça ve Yunanca kitaplar, içbükey ve dışbükey aynalar, ufacık cam mercekler vardı.</p>

  <p class="normal1">Kabarık bir cam parçacığını gözüne doğru bir yaklaştırıp bir uzaklaştırarak kitaptaki harflere bakıyordu.</p>

  <p class="normal1">Gözlük daha icat edilmemişti, mikroskobun adı bile yoktu. Roger Bacon, camın sihirli gücünü daha o zamandan biliyordu. Ve eline bir kaz tüyü alıp parşömene şunları yazdı:</p>

  <p class="normal1">“Arasından baktığımız bir cisim yassı değilse, onun dışbükey ya da içbükey olması çok önemlidir. Bu cisme, büyüğü küçük ya da tersine küçüğü büyük, uzağı yakın, görülmeyeni görülebilir kılan bir biçim verilebilir.</p>

  <p class="normal1">Biz güneşi, ayı ve yıldızları aşağı indirebilir ve bilgisiz kimselerin inanamayacağı birçok şey daha yapabiliriz.”</p>

  <p class="normal1">Bacon, gözle görülemeyen âlemin eşiğindeydi. O zamana kadar hiçbir insan gözünün göremediği şeyleri görmesine pek az kalmıştı.</p>

  <p class="normal1">Göz nedir? Görmenin sırrı nedir? diye sorup dururdu kendi kendine.</p>

  <p class="normal1">Keskin bir bıçakla açımladığı bir boğa gözünü, dünyayı yansıtan harika göz elmasının kuruluşunu dikkatle inceledikten sonra, yine kaz tüyü kaleme sarılıp kitabına şunları yazardı.</p>

  <p class="normal1">“Görme eylemi gözde değil, sinirde bitiyor.”</p>

  <p class="normal1">İnsan, beynin doğasını anlayıncaya kadar çok zaman geçecekti daha. Fakat Bacon, hayvanın yalnız gözle değil, beyinle de gördüğünü artık biliyordu.</p>

  <p class="normal1">Böylece göz gözü inceliyor, beyin de beyni araştırmaya başlıyordu.</p>

  <p class="normal1">Nasıl bir şeydi şu ışık ki, onsuz gözün hiçbir değeri olmaz, dünya kör olurdu.</p>

  <p class="normal1">Bacon, ufacık bir deliğin önüne üç mum koyup, üç ışığın birbirine engel olmadan bir noktadan nasıl geçtiklerine bakıyordu. Güneş ışınıyla bir ağacı yakıyor, aynada yansıyan ışınları inceliyordu.</p>

  <p class="normal1">Bacon, ışınlarla bir hokkabaz gibi oynayarak ışığın, gökkuşağının, serabın sırlarını anlamaya çalışıyordu. Bilgin, şöyle diyordu: Serap bir şeytan işi değildir; ışınların yolu izlenirse serap, akıl çerçevesinde açıklanabilir.</p>

  <p class="normal1">Bacon, pencerede durup gökte titreşen mavi, kırmızı, beyaz yıldızlara bakarken, gözleri bildik yollardan yürür gibi, bir takım yıldızdan ötekine geçerdi.</p>

  <p class="normal1">Evrene oranla dünyanın pek küçük olduğunu biliyordu. Güneşi ölçmüştü, dünyadan defalarca büyüktü. Bacon’ın araştıran gözleri, Samanyolu’nun birçok yıldızdan meydana geldiğini görüyordu. Böylece, bilginin gözleri önüne ışık dolu, yedi renkli, parlak evren seriliyordu. Bacon’a da, Büyük Albert gibi büyücü derlerdi. Fakat Bacon sihrin harikalar yaratabileceğine herkesten az inanırdı. Üstelik dünyada adım başında karşılaştığımız harikaları hangi büyücü yaratabilirdi?</p>

  <p class="normal1">Gören göz, işiten kulak, mucizeler yaratabilen söz, birer harika değil miydi?</p>

  <p class="normal1">Bacon, yazdığı kitabın sayfalarını karıştırdı. Başlık şöyleydi: Büyük Eser.</p>

  <p class="normal1">Gerçekten bu kitap, bütün bilim ve felsefe dallarını kapsayan büyük bir eserdi. Filozofun, bu eserinde genişçe açıkladıklarını almak isteyenlerin karşısında büyük sırlar açılacaktı.</p>

  <p class="normal1">Öyle sırlar vardı ki, gizlenmeleri gerekiyordu.</p>

  <p class="normal1">Bacon’ın gözleri, buluşlarından birini gizli işaretlerle şifrelediği bir bilmeceye ilişti.</p>

  <p class="normal1">Bir gün deneme yaparken, kükürtle güherçileyi kömürle karıştırmış, karışım tutuşmuş ve korkunç bir patlama yeri sarsmıştı. Potayla fırın paramparça olmuş, kendisi de güç kurtulmuştu.</p>

  <p class="normal1">Cisimlerin içinde saklı yıkıcı güçten kendisi bile korkmuştu. Buluşunu bir bilmece şeklinde şifreleyip gizlemişti: En iyisi bunu kimse bilmemeliydi.</p>

  <p class="normal1">Hiçbir gizli işaret, hiçbir bilmece, doğuş zamanı gelmiş bir şeyi gizleyemezdi.</p>

  <p class="normal1">Bacon, korkunç buluşu üzerinde düşünürken, dünyanın öbür ucundaki Çin’de, barutun artık bulunduğunu aklından bile geçirmiyordu. Araplar barutu Doğu’dan İspanya’ya getireceklerdi. Ve topların gürlemeye başlayacağı zaman artık uzak değildi.</p>

  <p class="normal1">İnsan, zerrecikler âleminin derinliklerinde yıkıcı bir kuvvet bulmuştu. Ve bu kuvvet, onu bulanın başına bela kesilecekti.</p>

  <h3 class="normal2" id="calibre_toc_120">Yıldızlardan Medet</h3>

  <p class="normal1">Roger Bacon, yaşadığı çağdan çok ilerideydi.</p>

  <p class="normal1">Geleceğe bakarken uçan makineler, denizde küreksiz yüzen gemiler, karada atsız koşan arabalar görürdü.</p>

  <p class="normal1">Fakat Bacon, yine de çağının insanıydı. Kulesi bir yıldızbilimcinin gözlemevi, bir simyacının laboratuvarıydı.</p>

  <p class="normal1">Bacon, kimya taşını bulmak için maddeleri birbiriyle karıştırıyor, insanların kaderini öğrenmek için de, gezegenlerin gökteki durumunu tespit ediyordu.</p>

  <p class="normal1">Bacon şöyle düşünürdü: Dünyada her şey birbirine bağlıdır, dünya büyük bir bütündür. Gökteki yıldızlardan dünyaya doğru, gözle görülmeyen ipler uzanır. Denizlerdeki gelgitleri doğuran ay değil mi? Ağaçlarla otlara hayat veren güneş değil mi?</p>

  <p class="normal1">Biz de şimdi böyle düşünüyoruz: Dünyamızın, evrenin bir parçası olduğunu biliyoruz. Güneş, ışık vermeseydi dünyada hayat olmazdı. İnsanı yalnız dünya değil, bütün gök cisimleri de kendine çeker. Dünya daha yakın olduğu için, onun çekim gücü ötekilerinkine üstündür.</p>

  <p class="normal1">Işık ve yer çekimi, evrende dağınık olan maddeyi, büyük bir tüm halinde birleştiriyor.</p>

  <p class="normal1">Biz bugün böyle düşünüyoruz. Fakat Roger Bacon’ın yaşadığı XIII. yy.’da ne yerçekimi biliniyordu, ne de ışığın doğası. İnsan var olan şeyler arasındaki bağları ancak sezinleyebiliyor kaderinin yıldızlarınkiyle bağlı olduğunu sanıyordu.</p>

  <p class="normal1">Bacon, parşömen üzerine bir kare, bunun içine de daha küçük bir kare çizdi. Kareler arasındaki boşluğu yan çizgilerle, üçgen şeklinde on ikiye böldü. Her bölüme, Zodyak üzerinde yer alan on iki burçtan birinin işaretini çizdi. Terazi, terazi burcuna; iki balık, balık burcuna; okla yay, yay burcuna vb. işaretti bunlar.</p>

  <p class="normal1">Karenin merkezi boştu. Buraya, karenin boş kalan merkezine, falını öğrenmek istediği kimsenin adı, adının altına da doğduğu gün, ay, yıl yazılacaktı.</p>

  <p class="normal1">Bir kimsenin falına bakabilmek için, beşiği üzerinde hangi yıldızların doğduğunu hesaba katmak gerekti. Çünkü yıldızlar bir yerde durmaz, güneş, ay ve gezegenler, bir burçtan diğerine geçerek gökyüzünde ebediyen dolaşırlardı. Her yıldızın özellikleri vardı. Ay soğuk ve mahzundu, insanlara yakınlık göstermezdi. Mavi Venüs’le parlak Jüpiter mutluluk getirir, kırmızı Mars’la solgun Satürn felaket işareti sayılırdı.</p>

  <p class="normal1">Gezegenlerin yolları bir birleşir, bir ayrılırdı.</p>

  <p class="normal1">En büyük ve güçlü gezegenlerin bir bölümde toplanması, olağanüstü ve garip olaylara işaretti: Kralların düşmesi, peygamberlerin gelmesi, büyük kıran gibi.</p>

  <p class="normal1">İnsanın her adımı, her hareketi yıldızların hareketiyle önceden belirlenmişti.</p>

  <p class="normal1">Hekim, hastayı tedaviye başlamadan önce yıldızlara danışırdı. Kolların kaderi ikizler burcuna, başınki koç burcuna, ayaklarınki de balık burcuna bağlıydı. Bir koldaki çıkık, ay ikizler burcundayken düzeltilemezdi. Daha iyi işaretler beklenmeliydi.</p>

  <p class="normal1">Simyacı, işe başlamazdan önce yıldızların durumunu incelerdi: Merkür cıvayı, Ay gümüşü, Güneş altını, Satürn kurşunu idare ederdi.</p>

  <p class="normal1">Güneş hastaysa, yani düşman bir gezegenin bölümündeyse, iş aksayacak demekti. Üstelik Güneş, asık suratlı Satürn’ün tam karşısında doğmuşsa, Güneşin Satürn karşısındaki bu durumu daha büyük bir uğursuzluğun belirtisiydi. Eğer yakındaysa, Jüpiter durumu düzeltebilir, “kuşatmayı kaldırıp” güneşi tutsaklıktan kurtarabilirdi.</p>

  <p class="normal1">Krallar, başbuğlar, denizciler, yıldızbilimcilere danışırlardı.</p>

  <p class="normal1">Her ülkenin kendi gezegeni vardı. Satürn Hindistan’a, Jüpiter Babil’e, Merkür Mısır’a hükmederdi.</p>

  <p class="normal1">Acaba Bacon, o akşam kimin falını öğrenmek istiyordu?</p>

  <p class="normal1">Yıldızlardan sorduğu, ne bir insanın ne de bir ülkenin kaderi. Dinlerin geleceğini bilmek istiyordu. Bunu yıldızlardan öğrenebileceğine inanıyordu.</p>

  <p class="normal1">Satürn Musevilere, Venüs Müslümanlara, Merkür Hıristiyanlara hâkimdi. Hıristiyanlık Jüpiter’le Merkür’ün bir bölüme düştüğü zaman doğmuştu. Jüpiter de mutluluk ve kudret getirirdi.</p>

  <p class="normal1">Bacon tanyeri ağarıncaya kadar gezegenlerin yollarını hesapladı.</p>

  <p class="normal1">Elleri daire ve işaretleri çizerken, fikri doğduğu yerlerden uzaklara uçup gidiyordu. Bütün dünyaya, bütün ülkelere, bütün halklara şöyle bir göz gezdiriyor, her yerde kanunsuzluk, gaddarlık, adaletsizlik görüyordu.</p>

  <p class="normal1">Prensler, baronlar ve şövalyeler, birbirine zulmediyor, birbirini yağmalıyor, halkı sonu gelmeyen savaş ve vergilerle soyup soğana çeviriyorlardı. Başkalarının malını mülkünü, geniş ülkeleri zapt etmek hoşlarına gidiyordu.</p>

  <p class="normal1">Halk, prenslerden nefret ediyordu ve mümkün olan her yerde onlardan kurtulmaya çalışıyordu.</p>

  <p class="normal1">Tüccarın her sözü yalan dolandı. Din adamları, kendilerini kibire, debdebeye, tamahkârlığa kaptırmışlardı. Paris ve Oxford’da, ruhban sınıfı, kavga ve külhanbeylikleriyle halkı tedirgin ediyordu. Din büyükleri, açgözlülükle servet yığıyor, kendilerine havale edilen ruhları düşünmüyorlardı bile. Gaddar kanun adamları iftiralarıyla masum insanları mahvediyorlardı. Debdebe ve gösteriş, papalığın merkezini rezil ediyordu. Orada da kibir, tamah, hırs almış yürümüştü. Kutsal papalık mevkii bile, hile ve yalanın kurbanı olmuştu.</p>

  <p class="normal1">Mumun titrek alevi, Bacon’ın çatık kaşlarını, yüzündeki keskin buruşukları aydınlatıyordu.</p>

  <p class="normal1">Fransisken Rahibi cübbesini giymiş bu adam, kaç kere öfkesini tutamayıp işitmek istemeyenlere gerçeği söylemişti. Fransisken teşkilatının generali Yoan Bonaventura’nın, ondan hazzetmemesi sebepsiz değildi. Roger Bacon’ı büyücü, büyücü sayıyorlardı. Her gece yatağına girerken, ertesi gün zindana atılmayacağından emin değildi.</p>

  <p class="normal1">Bacon’ın yaptığı hesaplar bitmek üzereydi ve onu korkunç bir sonuca doğru götürüyordu.</p>

  <p class="normal1">Gezegenlerin işaretlerini üçgen şeklindeki bölümlere yazmaya devam etti. Ay’la Jüpiter aynı bölüme düşmüştü: Başak burcu bölümünde birleşmesi, insanın kalbinde dinin önü alınamaz yıkımının işaretiydi.</p>

  <p class="normal1">Bacon:</p>

  <p class="normal1">“Bu çöküş ve rezalet zamanlarında başka türlü olabilir miydi?” diye düşündü.</p>

  <p class="normal1">Tanyeri ağardı ağaracak. Kulenin yanı başında yolda, bir çoban, kırbacını çiğli otlarda şaklatarak hayvanları sürüyor ve büyücü, sisten ayrılan karanlık kulesine merakla bakıyordu.</p>

  <p class="normal1">Çoban, kule sahibinin geceleyin yıldızlarla ne konuştuğunu bilseydi ne derdi acaba.</p>

  <h3 class="normal2" id="calibre_toc_121">Okur, Bir Katolik Papazının Uşağıyla Karşılaşır<br class="chapter" />
  &nbsp;&nbsp;&nbsp;ve Anlattıklarını Dinler</h3>

  <p class="normal1">Bacon, sadece bir yıldızbilimci değil, simyacıydı da. Birçokları gibi o da, imbiğin dibinde altın bulmaya çalışıyordu. Kimya taşını bulan, bakırı ve kurşunu altına çevirmenin yolunu bulan, dünyanın efendisi olacaktı. Fakat Bacon’ınki ne açgözlülüktü, ne de dünya nimetlerine susamışlık. Onu çeken, maddenin büyülü değişmelerinin sırları, ufacık zerrecikler dünyasının sırlarıydı.</p>

  <p class="normal1">Birçokları altını, altının kendisi için arıyordu.</p>

  <p class="normal1">Dünyaya hâlâ kılıçla haç egemen olmakla beraber, altın artık onların yerine hak iddia etmeye başlamıştı.</p>

  <p class="normal1">Krallar, papalar boş hazinelerini doldurmak için tefecilerden aldıkları borç karşılığında taşlarını rehine koyuyorlardı.</p>

  <p class="normal1">Her kralın hizmetinde bir simyacı vardı. Kral, kumandanına:</p>

  <p class="normal1">– Hele biraz bekle, derdi, benim simyacı, kimya taşını buldu bulacak. Namusum üzerine ant içerim ki, bunu bulunca bütün erlerle subaylara simyacı altınıyla iki misli fazla ücret verilecek.</p>

  <p class="normal1">Simyacının laboratuvarına pek az kimse şöyle bir göz atabilirdi. Çünkü oraya gitmeye herkes cesaret edemezdi.</p>

  <p class="normal1">Simyacıyla uğraşan bir Katolik papazının uşağı acı talihinden şuna buna sık sık yakınmış olmasaydı, laboratuvarda olup bitenlerden hiçbir zaman haberimiz olmazdı.</p>

  <p class="normal1">İngiliz şairi Geoffery Chaucer, uşağın yakınmalarına kulak misafiri olarak bunları Canterbury Hikâyeleri (Canterbury Tales) adlı kitabına almıştır.</p>

  <p class="normal1">İşte uşağın Chaucer’e anlattıkları:</p>

  <p class="normal1">“Bir Katolik papazının yanında tam yedi yıl yaşadım. Ama sanatına bir türlü akıl erdiremedim. Eskiden hep yeni ve güzel elbiseler giyer, kılık kıyafetime dikkat ederdim. Şimdi, neredeyse başıma çorap geçireceğim. Eskiden taze ve kırmızı olan yanaklarım, şimdi balmumu gibi sarardı.</p>

  <p class="normal1">Simya işte böyle faydasız bir şey.</p>

  <p class="normal1">Bu şarlatan sanatı, beni öyle soyup soğana çevirdi ki, elde avuçta bir şey kalmadı. Beni görenlere ders olsun. Bu sanat, kendisine merak saran herkesi batırır. Tanrı sizi inandırsın simyayla uğraşan o kerteye varır ki, kesesi de, kafası da boşalır. O zaman başkalarını da simyayla uğraşmaya tahrike başlar. Çünkü kötü bir insan, ademoğlunu felakete ve uğursuzluğa sürüklemekten zevk duyar. Bunu bana, bilgili bir din adamı söylemişti.</p>

  <p class="normal1">Her neyse, bu hususta bu kadar yeter. Bir de, ne yaptığımı anlatayım size. Biz, şeytani işimize başlarken öyle bilgiççe bir dille konuşuruz ki, şaşılacak derecede akıllı insanlara benzeriz. Ben ocağı öyle bir körüklerim ki, kalbim neredeyse çatlayacak gibi olur.</p>

  <p class="normal1">Kullandığımız maddeleri yani gümüşü, yakılmış kemiği, demir tozunu birbirine ne oranlarda karıştırdığımızı anlatacak değilim. Bunları nasıl ince bir toz haline getirip toprak bir kaba koyduğumuzu, üstüne tuzla biber ektikten sonra kabı cam bir çanla kapayarak yaptığımız daha birçok şeyi de anlatmadan geçeceğim. Değmez. Çünkü çabalarımızdan nasıl olsa bir şey çıkmıyor. Emeğimiz, paralarımız hep boşa gidiyor.</p>

  <p class="normal1">Karşılaştığımız birçok mesele daha var, ama okumuş bir insan olmadığım için hepsini sıralayıp sayamayacağım. Aklıma nasıl gelirse öyle anlatacağım. Laboratuvarda Jenkardan, lacivert taşından, borakstan başka cam ve topraktan çeşitli kaplar, piyaleler, potalar, katı cisimleri doğrudan doğruya gaz haline çevirmeye yarayan kaplar, kulplu şişeler, damıtma araçları ve benzeri araç gereçler vardır. Hepsini sayıp dökmeye değmez. Çünkü bunun için kimse metelik vermez. Kaldı ki, her şey anlatılacak olursa, kutsal kitap kalınlığında bir kitap bile yetmez.</p>

  <p class="normal1">Az kalsın en önemlisini, şu ana iksir dedikleri kimya taşını unutacaktım. Asıl aradığımız o zaten. Ama göklerin padişahı tanık olsun, bütün çabalarımıza rağmen, kimya taşını bir kere bile görmüş değiliz.</p>

  <p class="normal1">Ama yine de umudumuzu yitirmiyoruz. Zorluklara rağmen, bir gün gelip bizim de yüzümüzün güleceğini umuyoruz. Böyle umutlara insan dört elle sarılıyor. Size peşinen söyleyeyim: Kimya taşını aramaya başlayan, bu işi artık bırakamaz. Bütün simyacılar böyledir. Gecelik bir gömlekle, yırtık pırtık bir pelerinden başka bir şeyleri olmasa bile, bunları da satıp parayı simya işlerine harcarlar. Son kuruşlarını harcamadıkça rahat edemezler.</p>

  <p class="normal1">Simyacıları nerede olurlarsa olsunlar, lime lime elbiselerinden ve kükürt kokusundan herkes tanır. Kükürt kokusu o kadar keskindir ki, bir mil uzaktan duyulur...</p>

  <p class="normal1">Uzatmayalım, içinde çeşitli madenler bulunan kap ateşe konmadan önce, madenler karıştırılır. Bu işi patron hep kendisi yapar, başkasına güvenmez.</p>

  <p class="normal1">Patronun bilgili ve işinin erbabı olduğunu söylüyorlar. Ama kap yine de ikide bir de paramparça oluyor. Böyle olunca da, kabın içindekilerin üstüne bir bardak su içmekten başka bir şey kalmıyor.</p>

  <p class="normal1">Kaptaki madenlerde öyle bir kuvvet gizli ki, taş duvarları bile deliyor. Madenlerin bir kısmı toprağa karışıyor, bir kısmı döşemede dağılıyor, bir kısmı da lekeler halinde tavana yapışıp kalıyor.</p>

  <p class="normal1">İnsan soyunun düşmanı olan melun şeytan, göze görünmez, ama eminim ki, o anda aramızdadır. Derken bir kavga, tartışma ve bağırıp çağırma başlar ki, şeytanın efendi ve amir olduğu cehennemde bile daha beteri olamaz. Söven sövene, başkalarını suçlayan suçlayana.</p>

  <p class="normal1">Biri:</p>

  <p class="normal1">– Ocak, gerektiği gibi körüklenmedi, der. Bu bana atılan bir taştır, çünkü körüğü hep ben çekerim.</p>

  <p class="normal1">Başka biri:</p>

  <p class="normal1">– Hey aptallar hey, der yüksek sesle, ne cahilmişiz be. Alaşımı doğru yapmamışız.</p>

  <p class="normal1">Bir başkası da herkesten fazla bağırır:</p>

  <p class="normal1">– Durun, beni de dinleyin; ocakta yaktığımız odunlar, meşe odunuydu da ondan. Ak gürgen yakılmalıydı. Vallahi, sebep bu.</p>

  <p class="normal1">Patron tartışmayı kesmek için:</p>

  <p class="normal1">– Neyse canım, olan oldu der. Bana kalırsa imbik çatlaktı da ondan. Aldırmayın, cesaretimizi kırmayalım. Haydi, döşemeyi hemen süpürün bakalım; toplayın cesaretinizi ve neşenizi bozmayın.</p>

  <p class="normal1">Çöpleri süpürüp toplar, sonra bir eleğe koyup döşemeye serdiğimiz bezin üzerinde uzun uzun eleriz.</p>

  <p class="normal1">İçimizden biri:</p>

  <p class="normal1">– Eh, der, çok değil, ama yine de bir şeyler kalmış. Bu sefer talihsiz çıktık, ama dur bakalım, belki bir dahaki sefere şansımız yürür. Bir kere daha deneyelim. Bazen bir tüccarın mal dolu gemileri batar, fakat bu bütün gemiler battı demek değildir, kazasız belasız dönenler de olur.</p>

  <p class="normal1">Patron:</p>

  <p class="normal1">– Susun, diyerek onun sözünü keser. Bu defa, denemeyi yepyeni bir usulle yapmaya çalışacağım. Başaramazsam o zaman bana istediğiniz kadar küfredin. Şimdi anlıyorum ki, eskiden hep yanlış yapıyormuşuz.</p>

  <p class="normal1">Derken biri yine kendi bildiğini okur:</p>

  <p class="normal1">– Ateş gerektiğinden fazla kuvvetliydi...</p>

  <p class="normal1">Ateş kuvvetli miydi, zayıf mıydı, orasını bilmem, ama işimiz hep ters gider. Aradığımız kimya taşını bir türlü bulamıyoruz. Fakat yine de, çılgınlar gibi ortalığı altüst etmeye devam ediyoruz.”</p>

  <p class="normal1">İnsan, safdil uşağın anlattıklarına gülmekten kendini alamaz.</p>

  <p class="normal1">Günümüzün kimyacılarından hangisi, sabahtan akşama kadar ateşte bir şeyler eritip kaynatan, çeşitli cisimleri karıştırıp alaşımlar yapan, ölçüp tartan simyacılarla kendileri arasında bir benzerlik görmez.</p>

  <p class="normal1">Her türlü havalandırma tesislerine rağmen, birçok halde zehirli buğularla dolu olan laboratuvarda zor solunur. Yangılı gözler, ateşle dumandan kızarır. Eller yanıklar içindedir, iş elbisesi asitlerden delik deşik olmuştur.</p>

  <p class="normal1">Yine de kimyacılar, işlerini bir an önce bitirip de laboratuvardan temiz havaya çıkmaya can atmazlar.</p>

  <p class="normal1">Günümüzün kimyacılarının da başarısızlıkları olur. Onların da potaları, imbikleri tuz buz olur. Bazen bir patlama, günlerce çalışarak elde edileni bir anda silip süpürür.</p>

  <p class="normal1">İnsan yorgun ve bitkin bir halde eve döner. Ertesi gün yine işinin, saydam şişelerle dolu masasının başındadır.</p>

  <p class="normal1">Kimyacıyı laboratuvara çeken nedir?</p>

  <p class="normal1">Simyacıya hâkim olan o aynı araştırma tutkusu.</p>

  <p class="normal1">Simyacılar hayal peşinde koşmuş ve bu onları, taş duvarları yıkabilecek bilinmeyen kuvvetlerin gizlendiği esrarengiz moleküller âlemine götürmüştü. Moleküller âlemine dalan insan, ister istemez buluş üstüne buluş yapıyordu.</p>

  <p class="normal1">Simya bir yanlıştı. Fakat bu yanlış gerçeğe doğru bir basamak oldu. Simyadan kimya doğdu. Bilim adamları, kimya taşı diye bir şey olmadığını, cam kaplarda bakırın, hiçbir zaman altına çevrilemeyeceğini anladıktan sonra da imbiklerden ayrılmadılar.</p>

  <p class="normal1">Kimyacılar, maddedeki ufacık zerrecikler âleminin ne kadar büyülü olduğunu öğrenmişlerdi. Bunun için de peşini bırakmak istemiyorlardı...</p>

  <h2 class="solbaslik" id="calibre_toc_24">5<br class="calibre3" />
  &nbsp;&nbsp;&nbsp;Cengiz Han’ın Orduları</h2>

  <p class="normal1">Batı’da ilk üniversiteler ilk profesörlerin konferanslarını dinlerken, ilk simyacılar ilk laboratuvarların dumanları arasında çalışırken, Doğu’da büyük savaşlar oluyor, insanlığın kaderi tayin ediliyordu.</p>

  <p class="normal1">Paris’te, sivri damlı binalar arasında muazzam tapınaklar gökleri deliyordu. Rus ülkesinde, büyük kiliselerin taş nakışları gözleri kamaştırıyordu.</p>

  <p class="normal1">Uzakdoğu’da, Orta Asya çöl ve steplerindeyse hâlâ keçe çadırlarda yaşanıyordu. Halk çiftçilik yapmıyordu. Evleri yoktu. Ömürleri, tekerlekler üzerine oturtulmuş çadırlarda, step step dolaşmakla geçiyordu.</p>

  <p class="normal1">Kabile, hayvan sürülerini önüne katıp göçerken, binlerce tekerleğin gıcırtısı, hayvan sürücülerinin çığlıklarını bastırırdı.</p>

  <p class="normal1">Atların nal sesleri ve kişnemeleri uzaktan işitilirdi. Koca bir ülke yer değiştiriyor gibiydi.</p>

  <p class="normal1">Üzerindeki ayak izleriyle çıplak topraklar ve harabeler, göçebelerin arkasında kalıyordu. Hayvanlarla at sürüleri otlayıp çayırları kurutuyor, köylerle şehirleriyse insanlar yağma edip yakıyordu. Halkın yıllardır biriktirdiği şeyler arabalara yüklenip götürülüyordu. Ev sahiplerinin kimi öldürülüyor, kimi esir alınıyordu.</p>

  <p class="normal1">Kıyılardan taşan bu göçebe denizi, yeryüzünü bir tufan gibi basıyordu.</p>

  <p class="normal1">Göçebe seli Çin’e dalmış, Orta Asya şehirleriyle vahalarını çiğnemiş, karlı Kafkas Dağları’na dayanmış, Gürcistan’ın vadi ve derbentlerini tıkamıştı, oradan da Karadeniz dolaylarındaki steplere akarak Macaristan’a ve Adriyatik Denizi kıyılarına yayılmıştı.</p>

  <p class="normal1">Birden ne olmuştu da, eski zamanlardan beri Moğol steplerinde dolaşan göçebeler, halkı tarımla uğraşan komşu ülkeleri fethe kalkışmışlardı.</p>

  <p class="normal1">Bu, Cengiz Han’ın, Moğol kabilelerini güçlü bir göçebe imparatorluğunda birleştirmesiyle başlamıştı.</p>

  <p class="normal1">Cengiz Han’la kumandanları, Kuzey Çin’i, Doğu Türkistan’ı, Orta Asya’yı zapt edip Kafkasya ve Doğu Avrupa’ya kadar ilerlemişlerdi. Cengiz Han 1227 yılında öldükten sonra, yerine geçenler fetihlere devam etmişti.</p>

  <p class="normal1">Göçebelerin yıldırım gibi ilerleyişini bütün dünya korkuyla izliyordu.</p>

  <p class="normal1">Roma’da Papa, dostluk ve barış görüşmelerinde bulunmak için Moğol Hanı’na elçi göndermeyi kararlaştırdı.</p>

  <p class="normal1">Üç rahip, İtalyan Giovanni Carpine, Çek Stefan ve Polonyalı Benedikt yola çıktılar. At üzerinde 106 günlük bir yolculuktan sonra ormanlardan, steplerden geçip Dinyeper’i, Don’u, Volga’yı aşarak Orta Asya çöllerine vardılar. Bazen yolları, göçebelerin çiğneyip talan ettikleri bölgelerden geçiyordu. Yol boyunca otlar arasında insan başlarıyla kemikleri göze çarpıyordu. Büyük şehirlerde bile sığınacak yer bulmak zordu. Eskiden yüzlerce evin bulunduğu yerlerde, kala kala beş on ev kalmıştı.</p>

  <p class="normal1">Sonunda Han’ın karargâhına varıldı.</p>

  <p class="normal1">Papa’nın elçileri, ulu hana bağlılık andı içmek için Asya’nın dört bucağından gelen dört bin elçi ve şef arasında kaybolmuşlardı. Karargâhın ortasında büyük bir çadır vardı. Burada her sabah iki bin kişi toplanırdı.</p>

  <p class="normal1">Birinci gün herkes beyaz, ikinci gün kırmızı, üçüncü gün mavi elbiseler giymişti. Elçiler halılara oturmuş, kımız içerek Ulu Han’ın gelmesini bekliyorlardı. Bütün gözler, girmeye yalnız Han’ın hakkı olan kapıya çevrilmişti.</p>

  <p class="normal1">Han, kendisini kırmızı yelpazelerle yelpazeleyen maiyetiyle birlikte görününce, binlerce insan onun karşısında dize geldi.</p>

  <p class="normal1">Han, Papa’nın elçilerini kabul edinceye kadar, bunları bir hayli bekletti. En sonunda kendilerine Arapça, Latince ve Moğolca yazılmış bir mektup sunuldu. Han’ın esirleri arasında çok tercüman olduğu belliydi.</p>

  <p class="normal1">Mektupta, Han Papa’ya şunları yazıyordu:</p>

  <p class="normal1">“Sen, bütün kralların başında huzuruma çıkmalı ve benim hizmetimde olacağına, bana saygı göstereceğine söz vermelisin. O zaman senin bağlılığını kabul ederiz. Yoksa düşman sayarız seni.”</p>

  <p class="normal1">Rahipler işte böyle bir mektupla geri dönüyorlardı. Önlerinde beş bin kilometrelik uzun bir yol vardı.</p>

  <p class="normal1">Dünya üzerine korkunç bir tehlike çökmüştü. Geçmiş bugünle, göçebe kabileler, toprağa yerleşmiş çiftçi halklarla savaşa tutuşmuştu.</p>

  <p class="normal1">Barbarların, eskiden bilmedikleri savaş tekniklerini bazı halklardan öğrenmiş olmaları, durumu büsbütün kötüleştiriyordu.</p>

  <p class="normal1">Göçebeler, bir şehrin surlarına yaklaşınca, kuşatma araçlarını faaliyete geçirirlerdi. Mancınıklarla atılan kocaman taş molozlarla şehir bonbardıman edilirdi. Yanan katran dolu kaplar atılarak evler tutuşturulurdu. Ağır koçbaşları, demir kapıları döverdi. Böylece göçebeler, şehirleri birer birer zapt ederek ilerliyordu.</p>

  <p class="normal1">Ya bütün Avrupa’yı zapt etseler ne olurdu?</p>

  <p class="normal1">Dünya uzun bir süre için gerilere atılırdı. Büyük ve ünlü şehirler harabelere çevrilirdi. İnsanlığın övündüğü şey, kitaplar, tablolar, heykeller yangınlarda kül olurdu. Renkli vitraylarla süslü kilise pencereleri paramparça edilirdi. Paris kiliseleri, göçebelerin atlarına ahır olurdu...</p>

  <p class="normal1">Göçebe selinin karşısına bir set çıktı.</p>

  <p class="normal1">Tatarların, meşe ağacından yapılmış koçbaşları, Rus şehirlerinin surlarını dev dalgalar gibi dövüyordu.</p>

  <p class="normal1">Yıkılan kale duvarlarının ardında, bir gecede ağaç gövdeleriyle kazıklardan yapılmış yeni duvarlar yükseliyordu. Tatarların karşısında her şehir bir engeldi. Bütün Rus ülkesi bu göçebe selinin önünde bir set olmuştu. Bu sette gedikler olmasaydı, baskıya dayanabilirdi. Ne yazık ki, Ruslar sımsıkı birleşmiş bir halk değildi daha.</p>

  <p class="normal1">1223 yılında prenslerin bir kısmı Kalka Irmağı’nda düşmanla savaşırken, bir kısmı da, yüksekçe bir yerde put gibi durmuş, Tatar süvarilerinin Rus askerlerini nasıl çiğnediklerini seyrediyordu.</p>

  <p class="normal1">Çok geçmeden yangın alevleri her yanı sarmıştı. Doğu’dan, acı bir dumanla birlikte, yanık kokuları gelmeye başlamıştı. Tek bir ev, tek bir şehir değil, onlarcası tutuşmuştu.</p>

  <p class="normal1">Göçebe seli, karşısına çıkan seti yıkıp Rusların, Polonyalıların, Çeklerin topraklarına yayılmıştı.</p>

  <p class="normal1">Çekler, yurtlarını savunabilmişlerdi. Dağlar kendilerine yardım etmişti. Steplerde cirit oynamaya alışmış Tatar süvarisi, dağlık taşlık yerlerde savaşmaya hazırlıklı değildi. Üstelik Rus topraklarındaki savaşlarda iyice zayıflamıştı.</p>

  <p class="normal1">Ruslara aynı zamanda, Batı’dan İsveçlilerle Almanlar da saldırmışlardı. Ruslar Avrupa’yı göçebelere karşı göğüsleriyle savunurken, Batı komşuları kendilerini arkadan hançerlemişti.</p>

  <p class="normal1">İsveçlileri püskürtmek için Neva Irmağı kıyılarına, Almanları darmadağın etmek için de, alelacele Çud Gölü’ne ulaşmak gerekiyordu.</p>

  <p class="normal1">Fakat Tatarları gerisin geri Asya’ya kovamamışlardı.</p>

  <p class="normal1">Ruslar görevlerini yapmıştı; göçebeleri durdurmuştu. Artık Tatarlarda Batı’ya saldıracak güç kalmamıştı. Üstelik arkalarında baş kaldıran, eğilmeyen bir Rus ülkesi kaldığından korkuyorlardı. Tatarlar ilerlemiyordu, ama Ruslar için çetin zamanlar başlamıştı. Birçok şehirden geriye ancak harabeler kalmıştı. Canlarını kurtaranlar ormanlarda gizleniyordu. Bir zamanlar insanın kök söküp temizlediği ormanlar, tarlalara doğru genişlemeye başladı. Köy sokaklarındaki yangın yerlerini ot basmıştı. Düne kadar insan yaşayan yerlerde yabani hayvanlar dolaşıyordu.</p>

  <p class="normal1">Tarihin büyük saatindeki akrep, geriye doğru gidiyor gibiydi.</p>

  <p class="normal1">Daha pek uzak olmayan bir geçmişte bir tarihçi şunları yazmıştı: “Kitaplar, evreni sulayan birer ırmak, birer bilgelik kaynağıdır, onlarda sonsuz bir derinlik vardır. Kederliyken kitaplarda teselli buluruz.”</p>

  <p class="normal1">Ruslar için ağır, kederli yıllar başlamıştı. İnsan, kendisiyle birlikte teselli veren kitapları da düşmandan kurtarmaya çalışıyordu. Düşman bir şehre yaklaşınca, şehirde ve dolayındaki köylerde bulunan kitaplar toplanıyor, kâgir kiliselere götürülüyordu. Her sayfası yaldızlar içinde parlayıp erguvani renklerle ışıldayan yazma kitapları gözbebekleri gibi koruyor, sağlam meşin ciltlerle kaplıyorlardı.</p>

  <p class="normal1">İşte bu değerli kitaplar bir kilisenin taş döşemesine yığılmıştı.</p>

  <p class="normal1">Fakat ateş, onları burada da buluyordu. Sabırlı hattatların, özene bezene süsledikleri renkli sayfalar, saniyesinde buruşup tutuşuyor, kara kırmızı bir alevle yanıyordu.</p>

  <p class="normal1">O çağlarda yaşamış bir yazarın deyimiyle:</p>

  <p class="normal1">“Bilgi ırmaklarının suyu çekilmiş, bilgelik kaynakları kurumuştu...”</p>

  <h3 class="normal2" id="calibre_toc_122">Moskova, Üçüncü Roma Olmuştu</h3>

  <p class="normal1">Sağ kalanlar, karanlık ormanlardan yavaş yavaş şehirlere dönmeye başlamıştı.</p>

  <p class="normal1">Pek uzak olmayan bir geçmişte bunlar, her şey bitmiş sanıyordu. Evleri barkları yoktu, yakınlarının birçoğu ölmüştü. Çevrelerindeki her şeyde bir ıssızlık, terk edilmişlik vardı. Doğup büyüdükleri şehir tanınmaz olmuştu. Üstelik kendileri de başkalaşmıştı. Saçları erken ağarmış, alınları kırışmıştı.</p>

  <p class="normal1">Eski hayat geçmişe karışmıştı.</p>

  <p class="normal1">Her şeye yeni baştan başlamak gerekiyordu.</p>

  <p class="normal1">Yine balta sesleri işitilmeye başladı. Reçine kokan çam kütükleri, üst üste konularak duvarlar yapılıyor, evler kuruluyordu.</p>

  <p class="normal1">Yakılıp yıkılmış binaların yerinde yenileri yapılıyor ve bunlar hemen surlarla çevriliyordu.</p>

  <p class="normal1">Bir ırmağın dirseğinde kurulan Kremlin’in çevresinde Moskova şehri, ulu bir ağacın gövdesindeki halkalar gibi yıldan yıla genişliyordu. Moskova’nın çevresinde de, Rus Devleti gelişip serpiliyordu.</p>

  <p class="normal1">İdareli ve hesabını bilen Moskova prensleri, köyleri ve şehirleri birer birer idareleri altında topluyorlardı.</p>

  <p class="normal1">Moskova beyliği genişliyor, yüz binlerce insanın gücünü birleştiriyordu.</p>

  <p class="normal1">Aradan yüzyıllar geçti. XIII. yy. bitip XIV. yy. başlamıştı. Sağlamlaşan ve safları sıklaşan Rus Devleti, düşmanlarla savaşta gücünü denemeye başladı.</p>

  <p class="normal1">Bir zamanlar steplerde göçebelerle ayrı ayrı karşılaşan Rus prensleri artık hep birlikte, toplu olarak çıkıyorlardı düşmanın karşısına. Başlarında Moskova prensi Dimitri İvanoviç vardı. Arkalarından iyice silahlanmış binlerce asker yürüyordu.</p>

  <p class="normal1">Artık göçebeler Rus askerlerini çiğneyip geçemiyor, Ruslar onları Don steplerinde kovalıyorlardı.</p>

  <p class="normal1">Moskova genişledikçe genişliyor, kuvvetleniyordu.</p>

  <p class="normal1">Artık Kremlin’i meşe kütüklerinden yapılmış duvarlar değil, taş surlar kuşatıyordu.</p>

  <p class="normal1">Eli hünerli ustalar, Moskova’da ve öbür Rus şehirlerinde kiliseler, manastırlar, saraylar kuruyordu.</p>

  <p class="normal1">Ünlü Rus ressamı Andrey Rublef, o çağ tarihçilerinden birinin deyimiyle, “büyük prensin sarayındaki taştan yapılmış Btagoveşçeniye Kilisesi’ni” resimliyordu. Fakat Rublef’in şaheseri, Troitsa Sergiy Manastırı’nda çizdiği Troitsa - Üç Kutsallar adlı tablo ayarında resim güç bulunurdu.</p>

  <p class="normal1">Üç melek bir masanın başında oturur. Masa üzerinde meyve dolu bir tabak. Melekler konuşmaz, düşünceye dalmışlardır. Eğik başları eskiçağ Yunan ustalarının eserlerini andırabilir. Şu farkla ki, Yunan ustaları ideal vücutlar tasvir etmişken, Rus sanatkârı ruh güzelliğini verebilmişti.</p>

  <p class="normal1">İnsan, Rublef’in meleklerine bakarken, kederli bir Rus türküsü dinler gibi olur.</p>

  <p class="normal1">Ortadaki meleğin arkasında, fırtınanın eğip de kıramadığı bir ağaç, onun arkasında da bir dağ görünür. Dağla ağaç, eğri büğrü çizgileriyle, kederli meleğin baş eğişini bir nakarat gibi tekrarlar sanki.</p>

  <p class="normal1">İgor Alayı Destanı’nda da tabiat, insan ruhuyla karşılaştırılmıyor muydu?</p>

  <p class="normal1">“Otların acıdan boynu bükülmüş, ağaçlar dallarını kederli kederli eğmiş.”</p>

  <p class="normal1">Rublef, tablosunda hüzünle kuvveti, yani artık yakın olan kurtuluşun, denildiği gibi Rusya’da “gaddar Tatarların esirleri paylaştıkları” zamanın hüznünü tasvir eder.</p>

  <p class="normal1">Bir yüzyıl daha geçti. Tatar Hanı, ordusuyla yine Moskova üzerine yürüdü. Fakat bu, artık o eski ordu değildi. Rusya da değişmişti zaten.</p>

  <p class="normal1">Ruslar birbiriyle kavga eden beylikleri birleştirip tek bir devlet kurarlarken, Altın Ordu Tatar Devleti, birbirine düşman hanlıklara bölünmüştü. Artık kendi aralarında kavga eden Rus beyleri değil, Tatar hanlarıydı.</p>

  <p class="normal1">Ruslar tarihin büyük merdiveninde bir basamak daha yükselmişlerdi.</p>

  <p class="normal1">Tatarlarsa yerlerinde sayıyordu. Bunlar, Rusların yıllarca evvel geçirdikleri aşamaya daha yeni girmişlerdi.</p>

  <p class="normal1">Davetsiz misafirler Moskova önlerine kadar gelmiş, Ruslar da bunları karşılamaya çıkmıştı. Ama bu kez işler başka türlü gidiyordu.</p>

  <p class="normal1">Misafirler, bu kez eskiden yaptıkları gibi cümbüş etmediler. Ruslarla savaşa tutuşmaya da cesaret edemediler. Biraz oyalanıp gerisin geriye, geldikleri yere çekilip gittiler...</p>

  <p class="normal1">Rusya, iki yüz yıl Batı Avrupa’dan ayrı kalmıştı. Göçebelerin birbirinden ayırıp parçaladıkları dünya şimdi yeniden birleşiyordu.</p>

  <p class="normal1">Bir zamanlar bir Rus prensi Fransa’yı idare etmiş, başka bir Rus prensesi de Anglo-Saksonların kraliçesi olmuştu. Bir zamanlar Kiev’in öbür Avrupa başkentleriyle sıkı temasları vardı, Kiev prensleri, Latince’yi, Yunanca’yı, Almancayı, Rusça kadar iyi konuşurlardı.</p>

  <p class="normal1">Sonraki iki yüz yılda Batı’da Ruslar büsbütün unutulmuştu. Fransa ya da İngiltere’de, Polonya’yla Litvanya’nın ötesinde “Tatarlara mı, Polonya Kralına mı bağlı”, geniş bir Kuzey ülkesinin bulunduğu söylenirdi. Bremenli ve Lübekli Alman tüccarlar, Rusları daha iyi tanırlardı. Hansa Tüccarlar Birliğinin Novgorod’da şubeleri ve depoları vardı. Ne var ki, Hansa tüccarları, başka yabancıları Rus ülkesine sokmamaya çalışırlardı.</p>

  <p class="normal1">Derken Altın Ordu Devleti çökmüş, Rus beylikleri bir devlette birleşmişti. Artık Moskova, Tver’le ya da Ryazan’la savaşmıyordu. Moskova, daha Vladimir Monomach zamanında bir tarihçinin hayal ettiği o “tek kalp” olmuştu. Artık Moskova’da, Moskova prensleri değil, “Tüm Rusya’nın” hükümdarları oturuyordu.</p>

  <p class="normal1">Moskova’dan Batı’ya ilk elçiler gönderiliyordu.</p>

  <p class="normal1">Pavel Yoviy adındaki bir yazar, Moskova Elçisi Hakkında başlıklı bir kitap yazıyor. Kitap ilgiyle karşılanıyor. Kitabı okuyanlar, “dünyaya yeni bir dünya açtığını” yazıyorlar. Yoviy’e bir felsefe meraklısıysa, “Yoviy, senin Moskova hakkındaki eserini okurken, Demokritos’un başka dünyalarına inanmaya başlıyorum” diyordu.</p>

  <p class="normal1">Rusya’dan Venedik’e, Roma’ya elçiler gidiyordu.</p>

  <p class="normal1">Elçilere yabancı ülkelerde, filizi topraktan ayırmayı, şehir kuşatmayı, topla ateş etmeyi bilen ustalar, kâgir saraylar kurabilen duvarcılar, gümüş kupalar yapabilen usta kuyumcular bulmaları emredilirdi.</p>

  <p class="normal1">Moskova’da hummalı bir inşaat vardı. Yerli ustalar yetmiyor, yabancıları çağırmak gerekiyordu.</p>

  <p class="normal1">Kremlin toz duman içindeydi. Yarı yıkılmış eski konak ve kiliseler tamamen yıkılarak yenileri kuruluyordu. Rus ve yabancı ustalar, yapı kurma sanatında yarışıyordu.</p>

  <p class="normal1">Yermolin adındaki ustayla duvarcılarına, çetin bir ödev verildi: Vozneseniye Kilisesi’ni onarmak. Kilise bir yangından zarar görmüş, kemerleri eğrilmişti.</p>

  <p class="normal1">Yermolin, yangından artakalanı korumak için kemerleri büsbütün sökmeden doğrultmayı düşündü. Bu güç bir işti. Yanıp parçalanmış tuğlaları söküp her an çökme tehlikesi olan kemerleri onarmak için ustalık ve cesaretten başka bilgi de gerekti.</p>

  <p class="normal1">Yermolin’le arkadaşlarının, fiziği kitaptan öğrendikleri şüphelidir. Ama doğa kitabından gözlerini ayırmazlardı. Çalışırken, taşın ağırlığına karşı savaşırken, denge kanunlarını kendiliğinden öğreniyorlardı.</p>

  <p class="normal1">Bir taşı yerinden kıpırdatmak gerektiğinde kaldıraca başvuruluyor, kaldırmak gerektiğinde de makaralar işletiliyordu.</p>

  <p class="normal1">Ve ustalar, üzerine aldıkları işi başardılar.</p>

  <p class="normal1">Kilise, hiç yangın görmemiş gibi sağlam ve kusursuz olarak onarıldı. Tarihçi, bu olayı başka olaylarla birlikte şöyle anlatır: “Bütün kilise sökülmedi. Yalnız yanmış taşlar değiştirildi. Kemerler onarılıp gereken yapıldı. Ve herkes bu görülmedik işe şaşakaldı...”</p>

  <p class="normal1">İtalyan mimarı Aristotle Fioravanti, Kremlin’de Uspeniye Kilisesi’ni eski Rus mimarisi tarzında koruyordu. Rus ve yabancı ustalar, harç terkibinin, daha sağlam olması için ne yapmak gerektiğini birlikte düşünüyorlardı.</p>

  <p class="normal1">Moskovalılar, ağır taşları kaldıran kocaman çıkrığa şaşıyorlardı.</p>

  <p class="normal1">Uspeniye Kilisesi’nden sonra başka kiliseler de yapıldı. Büyük Prens için bir saray da kuruluyordu. Duvarcılar, Büyük Prens’in elçileri kabul edeceği Granovitaya Sarayı’nın duvar kaplamaları için taş yontuyordu.</p>

  <p class="normal1">Kremlin’i geniş ve yüksek taş surlar kuşatıyordu. Üçgen biçimindeki surların köşelerinde birer, kenarlarında da yedişer burç vardı.</p>

  <p class="normal1">Moskova, enine boyuna genişliyordu.</p>

  <p class="normal1">Batı ülkelerinde, Kuzey ülkesi hakkında söylentiler daha çok duyulmaya başladı. Bu güçlü yeni devleti yakından görüp öğrenmek için adamlar gönderiliyordu.</p>

  <p class="normal1">Moskova’ya, Poppel adındaki bir Alman şövalyesi geldi. Fakat nezaketle geri çevrildi. Çünkü her şeye burnunu sokan bu yabancıya güvenilememişti.</p>

  <p class="normal1">Poppel, yurduna dönüp gördüklerini anlattı.</p>

  <p class="normal1">Polonya’nın ötesinde diyordu, Moskova Rusyası alabildiğine uzanıyor. Bu ülke, ne Polonya’ya bağlı, ne de Tatarlara. Hükümdarı Polonya Kralı’ndan daha zengin.</p>

  <p class="normal1">Alman İmparatoru III. Frederik, Poppet’i, bir işle gerisingeri Moskova’ya III. İvan’a gönderdi: Rusya hükümdarı, kızını Baden Markizine vermeliydi. Buna karşılık hükümdara kral unvanı bağışlanacaktı.</p>

  <p class="normal1">III. İvan, elçiye şunları söylemelerini emretti: “Krallık konusunda şöylenenlere gelince, biz Tanrı’nın inayetiyle atadan hükümdarız... Eskiden olduğu gibi, şimdi de kimseden emir kabul etmeyiz...”</p>

  <p class="normal1">Rus halkı, yeniden dünya sahnesine çıkıyor ve bunu anlıyordu.</p>

  <p class="normal1">“Tüm Rusya’nın” hükümdarı, kimsenin kendisini kral tayin etmesini istemiyordu.</p>

  <p class="normal1">Büyük Moskova prensleri Monomach’ın kalpağını atalarından miras almışlardı. Bu nasıl bir kalpaktı? Bu, Bizans İmparatoru tarafından Roma İmparatoru’nun şarap içtiği kırmızı akik bardakla birlikte gönderilen hükümdarlık tacıydı.</p>

  <p class="normal1">Bu efsane bize, üç buçuk yüzyıl önce yaşamış olan Rusların fikirlerini iletiyor. Bunlar, Rus ülkesinin alnında, bir zamanlar Roma’yla Bizans’ın alnında olduğu gibi, dünya kültürünün siperi olacağının yazılı olduğuna inanıyorlardı.</p>

  <p class="normal1">Rus manastırlarından birinde ihtiyar bir keşiş şöyle bir kehanette bulunuyordu: Şimdiye kadar iki Roma vardı. Birincisi, günahları yüzünden mahvoldu. İkinci Roma da, yani Bizans, Türklerin baskısı altında yıkıldı. Üçüncü Roma, yani Moskova’ysa dimdik ayakta duruyor. Ve bir döndürcü Roma olmayacak artık.</p>

  <p class="normal1">III. İvan devrinin Moskova’sı, Roma’dan gerideydi daha. Fakat artık Moskova, eskisi gibi büyük bir köy değil, gürültülü bir başkentti.</p>

  <p class="normal1">Kremlin önlerindeki çarşıda açıkgöz tüccarlar, Çin kumaşı ve Venedik kadifesi toplarını bir hamlede yuvarlayıp açıverirlerdi.</p>

  <p class="normal1">Aktar ve zerzevat çarşısından geçenler, soğuk Moskova havasıyla birlikte, uzak Hindistan’dan getirtilen baharatın buruk kokusunu da duyardı.</p>

  <p class="normal1">Göçebelerin birbirinden ayırıp parçaladıkları dünya yeniden birleşiyordu.</p>

  <p class="normal1">İtalyan tüccarları, Karadeniz yoluyla Moskova’ya giderken, Kırım’daki İtalyan şehirlerinden Kaffa’da mola verirlerdi. Ruslar, mallarını Türk ve İran pazarlarına götürürdü. O sıralarda Tver tüccarlarından Afanasiy Nikitin, denizaşırı ülkelere, pek az Avrupalının bulunduğu uzak Hindistan’a gidiyordu.</p>

  <h2 class="solbaslik" id="calibre_toc_25">6<br class="calibre3" />
  &nbsp;&nbsp;&nbsp;Marco Polo</h2>

  <p class="normal1">İnsan yeryüzünde dolaşıyordu. Beş bin kilometrelik geziler artık ona pek uzun gelmiyordu.</p>

  <p class="normal1">İnsan, eski bir zaman gezgininin yazdığı gibi, “şiddetli soğuklardan ateşin bile başka türlü yanıp başka renkte olduğu” Dünyanın Damı’na, yani Pamir’e çıkıyordu. Atlıyı atıyla birlikte sürükleyen ve tozu dumana katan fırtınaların estiği Orta Asya çöllerinden geçiyordu. Gobi Çölü’nü bir uçtan bir uca aşıyordu. “Çöl o kadar büyük ki, bir yılda bile geçilemezdi. Dağlar, kumlar, ovalar, göz alabildiğine uzardı. Yiyecek hak getireydi. Su bulmak için gece gündüz yürümek gerekirdi. Su, çok zaman o kadar acıydı ki, çevresinde ne kuş bulunurdu, ne de hayvan. Çünkü yiyecek içecek bir şey yoktu.”</p>

  <p class="normal1">Kuşların uçmadığı, yabani hayvanların geçmediği yerden insan geçmişti.</p>

  <p class="normal1">İnsan kendi dünyasında misafir gibi dolaşıyor ve her şeye şaşakalıyordu. Bir yerde gördüğü taşkömürünü “odun gibi yanan kara taş” sandı.</p>

  <p class="normal1">Karada gergedanı, denizde balinayı, Sumatra’da tropik ormanları, Madagaskar’da soyu tükenmiş dev kuşların kemiklerini gördü. Epiornis denilen bu kuşların açık kanatları bir ucundan diğerine on altı adımdı. İnsan, Çin’deki yaldızlı saraylara, Hindistan’daki dev putlara şaşmıştı. Ve yurduna döndüğünde, yeryüzünde gördüğü harikaları anlatırdı. Fakat kendisine inanmazlardı, bir zamanlar Fenike ve Yunan denizcilerine inanmadıkları gibi...</p>

  <p class="normal1">XIII. yy.’ın sonlarında Marco Polo adındaki Venedikli tüccar, hemen hemen bütün yeryüzünü dolaşmıştı. Karayoluyla, Çin kıyılarını yalayan denizlere varmış, sonra da gemiyle Hindistan yakınlarından geçerek yurduna dönmüştü.</p>

  <p class="normal1">Gördüklerini olduğu gibi anlatan bir kitap yazmış, ama yalancılıkla suçlanmıştı.</p>

  <p class="normal1">Ölüm döşeğinde papaz, Marco Polo’ya:</p>

  <p class="normal1">– Ölmeden önce bari tövbe et, kitabında yazdığın yalandan vazgeç, diyerek onu kandırmaya çalışmış, ama ihtiyar:</p>

  <p class="normal1">– Bildiklerimin yarısını bile anlatmadım, diye cevap vermişti.</p>

  <p class="normal1">Bundan otuz kırk yıl sonra Floransa Bankasının memurlarından Balducci Pegolotti adlı bir İtalyan, Marco Polo’nun tasvir ettiği yerleri bir bir görmüştü.</p>

  <p class="normal1">O zamana kadar bu yerlere bir Avrupalının ayağı bile basmamışken, artık oraya Astrahan ve Ürgenç’ten, Issık Gölü yakınlarından ve daha ötelerdeki Gobi Çölü’nden geçen işlek yoldan kervanlar gidiyordu...</p>
</body>
</html>
