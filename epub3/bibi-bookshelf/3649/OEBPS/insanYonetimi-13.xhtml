<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>insanYonetimi-13</title>
    <meta http-equiv="Content-Type" content="text/html; charset=utf-8" />
  

</head>
  <body id="insanYonetimi-13" lang="tr-TR" xml:lang="tr-TR">
		<div>
			<p><span><st c="0">Sürükleyici tarz</st></span></p>
			<p><st c="17">Liderin repertuarında tıpkı dayatıcı tarz gibi sürükleyici tarza da yer vardır; ama bu tarz tutumlu bir şekilde kullanılmalıdır. </st><st c="147">Araştırmamıza başlarken böyle bir sonucun çıkacağını beklemiyorduk. </st><st c="215">Ne de olsa, sürükleyici tarzın ayırt edici özellikleri hayranlık duyulacak gibi görünür insana. </st><st c="311">Böyle bir lider son derece yüksek performans standartları koyar ve bizzat örnek teşkil eder. </st><st c="404">İşleri daha iyi ve daha hızlı yapma konusunda obsesif olur ve etrafındaki herkesten de aynısını ister. </st><st c="507">Düşük performanslılara hemen mim koyar ve onlardan daha fazlasını talep eder. </st><st c="585">İstenen düzeye çıkamazlarsa, yerlerine bunu yapabilecek insanları geçirir. </st><st c="660">Böyle bir yaklaşımın sonuçları iyileştireceğini sanabilirsiniz, ama hiç de öyle değildir.</st></p>
			<p><st c="749">Aslına bakılırsa sürükleyici tarz iklimi mahveder. </st><st c="801">Birçok eleman sürükleyici liderin mükemmellik taleplerinden bunalır ve morali düşmeye başlar. </st><st c="895">Çalışmaya ilişkin yol gösterici ilkeler liderin kafasında berrak olabilir; ama bu ilkeleri açıklıkla belirtmez, insanların ne yapacaklarını ve hatta ne düşüneceklerini bilmelerini bekler. </st><st c="1083">“Eğer işi sana anlatmama gerek varsa, demek ki bu iş için yanlış kişisin.” Böylece çalışma insanın belirgin bir rota doğrultusunda elinden gelenin en iyisini yapmasından çıkarak, daha çok fikir yürüterek liderin ne istediğini anlama çabasına dönüşür. </st><st c="1334">Öte yandan insanlar çoğu kez kendi bildikleri şekilde çalışma ve inisiyatif alma konusunda sürükleyici liderlerin kendilerine güvenmediği gibi bir duyguya kapılır. </st><st c="1498">Esneklik ve sorumluluk buhar olup uçar; çalışma görev odaklı ve rutin hale geldiği için usandırıcı olur.</st></p>
			<p><st c="1602">Ödüller konusuna gelince, sürükleyici lider ya insanlara işi nasıl yaptıkları konusunda hiç geribildirim vermez ya da geride kaldıklarını düşündüğünde balıklamasına devreye girerek işi kendisi üstlenir. </st><st c="1806">Ve de lider şirketten ayrılacak olursa, insanlar yönsüz kalmış gibi olurlar—artık “bilirkişi”nin kuralları koymasına iyice alışmışlardır. </st><st c="1944">Son olarak, sürükleyici liderin rejimi altında işe bağlılık zayıflar; çünkü insanlar kişisel çabalarının geniş tabloya ne kadar uyduğuna ilişkin bir anlayıştan yoksundurlar.</st></p>
			<p><st c="2117">Sürükleyici tarzın bir örneği olarak, büyük bir ilaç şirketinin Ar-Ge bölümündeki biyokimya uzmanlarından Sam’in yaşadığı olayı ele alalım. </st><st c="2258">Sam üstün teknik uzmanlığıyla erken parlamış bir yıldızdı; herkesin yardıma gerek duyduğunda başvurduğu biriydi. </st><st c="2371">Çok geçmeden yeni bir ürün geliştiren bir ekibin başına getirildi. </st><st c="2438">Ekipteki diğer uzmanlar da onun kadar işin ehliydi ve öz-motivasyona sahipti; Sam’in seçtiği ekip liderliği yöntemi olağanüstü süre baskısı altında gerekirse dört elle işe sarılmak ve birinci sınıf bilimsel çalışma yürütmede bir model olarak öne çıkmak oldu. </st><st c="2697">Ekip görevi rekor bir sürede tamamladı.</st></p>
			<p><st c="2736">Derken yeni bir atama geldi. </st><st c="2766">Sam bütün bölümden sorumlu olmak üzere Ar-Ge’nin başına getirildi. </st><st c="2833">Ama görevleri genişlediği ve ortaya bir vizyon koymak, projeleri koordine etmek, sorumluluk devretmek ve başkalarını geliştirmek durumunda kaldığı için tökezlemeye başladı. </st><st c="3006">Astlarının kendisi kadar yetenekli olduğuna güvenmediğinden, kafasını ayrıntılara takarak ve performansı gevşeyen elemanların açığını kapatmaya çalışarak bir mikro-yönetici haline geldi. </st><st c="3193">Yol gösterme ve geliştirme yoluyla elemanlarının daha iyiye gideceklerine güvenmek yerine, bocalayan bir araştırma ekibinin başındaki kişinin yerini alarak devreye girdikten sonra geceleri ve hafta sonları da çalışır durumda buldu kendisini. </st><st c="3435">Sonunda onu rahatlatan bir gelişmeyle, bizzat amiri bir ürün geliştirme ekibinin şefi olarak eski görevine dönmesini önerdi.</st></p>
			<p><st c="3559">Her ne kadar Sam yalpalamış olsa da, sürükleyici tarz her zaman bir facia doğurmaz. </st><st c="3644">Bütün çalışanların öz-motivasyonlu, yüksek derecede ehil olduğu, yönlendirmeye ya da eşgüdüme pek az gerek duyduğu durumlarda bu yaklaşım iyi sonuç verir. </st><st c="3799">Örneğin, Ar-Ge grupları ya da hukuk ekipleri gibi yüksek vasıflı ve öz-motivasyonlu profesyonellerin başında bulunan liderlerde işe yarayabilir. </st><st c="3944">Yetenekli bir ekibi yönetmek söz konusu olduğunda, sürükleyicilik tam olarak hedefine ulaşır, yani işin zamanında ve hatta öngörülen tarihten önce yapılmasını sağlar. </st><st c="4111">Ancak her liderlik tarzı gibi, sürükleyici tarz da asla tek başına kullanılmamalıdır.</st></p>
			<p><span><st c="4196">Yönlendirici tarz</st></span></p>
			<p><st c="4214">Küresel bir bilgisayar şirketindeki bir ürün biriminin cirosu eskiden rakiplerin iki katı kadarken, baş aşağı bir inişle onların yarısına kadar düşmüştü. </st><st c="4369">Bu nedenle imalat bölümünün başkanı Lawrence birimi kapatmaya, elemanlarını ve ürünlerini başka bir birime aktarmaya karar verdi. </st><st c="4499">Haberin duyulması üzerine, ölüm fermanı verilen birimin şefi James kendi amirini hiçe sayarak konuyu doğrudan CEO’ya götürmeye yeltendi.</st></p>
			<p><st c="4635">Peki, Lawrence ne yaptı? </st><st c="4661">Öfkeye kapılıp James’i haşlamak yerine, isyankâr astını karşısına oturttu ve sadece birimi kapatma kararını değil, onun geleceğini de konuştu. </st><st c="4804">Bir başka birime geçmesinin yeni beceriler edinmesine nasıl katkıda bulunacağını açıkladı. </st><st c="4895">Bu değişiklik daha iyi bir lider olmasını ve şirketin işlerini daha iyi öğrenmesini sağlayacaktı.</st></p>
			<p><st c="4992">Lawrence geleneksel bir amirden çok bir danışman gibi davrandı. </st><st c="5057">James’in endişe ve beklentilerini dinledi, kendi endişe ve beklentilerini onunla paylaştı. </st><st c="5148">James’in mevcut görevinde yorulup canlılığını yitirdiğine inandığını söyledi; ne de olsa, şirkette daha önce çalıştığı tek yer burasıydı. </st><st c="5286">Lawrence’a göre yeni bir rol James’in bu tutukluktan kurtulmasını getirecekti.</st></p>
			<p><st c="5364">Ardından sohbetin konusu pratik bir meseleye çevrildi. </st><st c="5420">James CEO’yla görüşmeye henüz gitmemişti—hani birimin kapatılacağını duyunca fevri bir şekilde talep ettiği görüşmeye. </st><st c="5539">Bu durumu ve aynı zamanda CEO’nun kapatma kararına tam destek verdiğini bilen Lawrence, görüşme sırasında konuya yaklaşımını nasıl sunması gerektiği konusunda James’i yönlendirmekten geri kalmadı. </st><st c="5736">“CEO’nun karşısına çok sık çıkan biri değilsin” diye dikkatini çekti, “anlayışlı kişiliğinle onda iyi bir izlenim bırakmanı sağlamalıyız.” James’e kişisel durumunu savunmak yerine, birimin durumuna odaklanmasını tavsiye etti. </st><st c="5962">“Eğer kendi şan şöhretin için orada bulunduğunu düşünecek olursa, kapıdan içeriye girişinden daha büyük bir hızla seni sepetleyecektir.” Ve de fikirlerini yazılı hale getirmesini ısrarla belirtti; CEO her zaman bunu takdir ederdi.</st></p>
			<p><st c="6192">Lawrence niçin azarlama yerine yönlendirme yoluna girmişti? </st><st c="6253">“James iyi bir çocuk, çok kabiliyetli ve gelecek vaat eden biri” diye açıkladı bize. </st><st c="6338">“Onun kariyerini raydan çıkarmasını istemiyorum. </st><st c="6387">Onun şirkette kalmasını istiyorum, onun idmandan geçmesini istiyorum, onun öğrenmesini istiyorum, onun bu derslerden yararlanıp gelişmesini istiyorum. </st><st c="6538">Sırf ortalığı karıştırmış olması berbat biri olduğu anlamına gelmez.”</st></p>
			<p><st c="6607">Lawrence’ın davranışları en tipik örneğiyle yönlendirici tarzı yansıtıyor. </st><st c="6683">Yönlendirici liderler çalışanların özgün zayıf ve güçlü yanlarını belirlemelerine yardımcı olurlar, kişisel ve kariyere dönük özlemlerine bağlı kalmalarını sağlarlar. </st><st c="6850">Onları uzun vadeli gelişme hedefleri sağlamaya teşvik ederek, bunlara ulaşmaya yönelik bir planı kavramlaştırmalarına yardımcı olurlar. </st><st c="6986">Gelişme planlarını uygulamaya geçirmede üstlenecekleri rol ve sorumluluklar konusunda çalışanlarla anlaşmalar yaparlar; ayrıca geniş çapta tavsiye ve geribildirimle destek verirler. </st><st c="7168">Yönlendirici liderler yetki vermede üstün başarı gösterirler; işlerin çabuk yapılamaması sonucunu getirse bile, çalışanlara zorlu görevler verirler. </st><st c="7317">Bir başka deyişle uzun vadeli öğrenmeye faydası olacaksa, kısa vadeli başarısızlığa katlanmaya razı olurlar.</st></p>
			<p><st c="7425">Araştırmamız altı tarz arasında en nadir başvurulanın yönlendirici tarz olduğunu ortaya çıkardı. </st><st c="7523">Birçok lider büyük baskı altındaki günümüz ekonomisinde insanları eğitme ve gelişmelerine yardımcı olma gibi yavaş işleyen ve bıktıran bir uğraşa zaman bulamadığını anlattı. </st><st c="7697">Oysa ilk başta ayrılacak bir dönemden sonra, bu uğraş çok az ek zaman alır, hatta bazen hiç almaz. </st><st c="7796">Bu tarzı ihmal eden liderler güçlü bir aracı elinden kaçırıyor demektir; çünkü iklim ve performans üzerindeki etkisi belirgin biçimde olumludur.</st></p>
			<p><st c="7940">Şunu kabul etmek gerekir ki, esas olarak işle ilgili görevlere değil, kişisel gelişime odaklandığı için, yönlendirici tarzın iş performansına etkisinde bir paradoks vardır. </st><st c="8114">Buna rağmen yönlendiricilik sonuçları geliştirir. </st><st c="8164">Sebebi şu: Bu tarz sürekli diyaloğu gerektirir ve diyalog da iklimin her itici gücünü daha üst düzeye çıkarma gibi bir yön taşır. </st><st c="8294">Esnekliği ele alalım. </st><st c="8316">Amirinin kendisini izlediğini ve yaptığı şeyleri umursadığını bilen bir eleman serbestçe denemelere girişir. </st><st c="8425">Ne de olsa, çabuk ve yapıcı geribildirim alacağına emindir. </st><st c="8485">Benzer bir şekilde, yönlendiriciliğin getirdiği sürekli diyalog insanların kendilerinden beklenen şeyleri ve yaptıkları işin daha geniş bir vizyona ya da stratejiye nasıl uyduğunu bilmelerini garanti eder. </st><st c="8691">Bu da sorumluluğu ve berraklığı etkiler. </st><st c="8732">Bağlılığa gelince, yönlendirici tarz bu noktada da yararlıdır; çünkü “Sana inanıyorum, sana yatırım yapıyorum ve senden en büyük çabayı göstermeni bekliyorum” gibi bir örtük mesaj verir. </st><st c="8919">Çalışanlar çoğu durumda gönülleriyle, akıllarıyla ve ruhlarıyla bu meydan okumanın gereğini yerine getirirler.</st></p>
			<p><st c="9029">Yönlendirici tarz birçok iş durumunda iyi sonuç verir, ama belki de en etkin olduğu durum alıcı uçtaki insanların bunu “almaya niyetli” olmasıdır. </st><st c="9177">Örneğin, çalışanlar zaten zayıf yanlarının farkında ve performanslarını geliştirmeye istekli olduklarında, yönlendirici tarz özellikle işe yarar. </st><st c="9323">Benzer bir şekilde, çalışanların yeni yetenekler edinmenin ileride kendilerine yardımcı olacağını kavramaları da yönlendirici tarzın iyi sonuç vermesini sağlar. </st><st c="9484">Kısacası, yönlendirilmek isteyen elemanlarla ilişkilerde bu tarzla en iyi sonuç alınır.</st></p>
			<p><st c="9571">Buna karşılık, sebebi her ne olursa olsun, çalışanların öğrenmeye ya da alışkanlıklarını değiştirmeye karşı koydukları durumlarda yönlendirici tarza başvurmanın pek anlamı yoktur. </st><st c="9752">Ayrıca lider çalışanların gelişmesine yardımcı olacak uzmanlıktan yoksun olduğunda bu tarz başarısızlığa uğrar. </st><st c="9864">İşin gerçeği şu ki, birçok yönetici yönlendiriciliğe aşina değildir veya düpedüz bu konuda acemidir; korku ya da aldırmazlık uyandırmaktan çok motive edecek sürekli performans geribildirimi vermek söz konusu olduğunda bu saptama özellikle geçerlidir. </st><st c="10115">Yönlendirici tarzın olumlu etkisini kavramış olan bazı şirketler bunu bir ana yetkinlik haline getirmeye çalışıyorlar. </st><st c="10234">Bazı şirketlerde yıllık ikramiyelerin önemli bir kısmı bir yöneticinin kendi astlarını geliştirme düzeyine bağlanmıştır. </st><st c="10355">Ama bu liderlik tarzından tam olarak yararlanma yoluna henüz girmemiş birçok kuruluş var. </st><st c="10445">Yönlendirici tarz “bilanço” diye bas bas bağırmıyor olabilir ama sonuçta bunu sağlar.</st></p>
		</div>
	<div id="charCountTotal" value="10530"></div></body>
</html>
