<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>insanYonetimi-14</title>
    <meta http-equiv="Content-Type" content="text/html; charset=utf-8" />
  

</head>
  <body id="insanYonetimi-14" lang="tr-TR" xml:lang="tr-TR">
		<div>
			<h2><span><st c="0">Liderler Birçok Tarza Gerek Duyar</st></span></h2>
			<p><st c="34">Bizimki de dahil birçok araştırma şunu göstermiştir: Bir liderin sergilediği tarzlar ne kadar çok olursa, o ölçüde iyi sonuç alır. </st><st c="166">Başta güven verici, demokratik, yakınlık sağlayıcı ve yönlendirici tarzlar olmak üzere dört ya da daha çok tarzda ustalaşmış olan liderler en iyi iklimi ve iş performansını elde ederler. </st><st c="353">Ve de en etkin liderler, gerektiğinde liderlik tarzları arasında esnek bir yaklaşımla değişikliğe giderler. </st><st c="461">Belki ilk bakışta göz korkutucu gelebilir, ama buna tahmin edebileceğinizden daha sıklıkla tanık olduk. </st><st c="565">Gerek büyük şirketlerde gerekse yeni firmalarda, niçin ve nasıl liderlik ettiklerini açıklayabilen tecrübeli kurtlar kadar sadece sezgileriyle liderlik ettiklerini öne süren girişimciler için de geçerli bir saptamadır bu.</st></p>
			<p><st c="786">Böyle liderler tarzlarını mekanik bir şekilde eşleştirerek iş durumlarına ilişkin bir kontrol listesine uydurmazlar; çok daha akışkan bir yaklaşımla hareket ederler. </st><st c="953">Başkaları üzerinde yarattıkları etkiye ince bir duyarlılıkla bakarlar ve en iyi sonuçları elde etmek üzere sorunsuz bir şekilde tarzlarını ayarlarlar. </st><st c="1104">Bunlar sözgelimi kabiliyetli, ama düşük performanslı bir elemanın moralinin, sempatik olmaktan uzak, nasıl-diyorsam-öyle-yap anlayışına sahip bir yönetici yüzünden bozulduğunu ve yaptığı işin niçin önem taşıdığına ilişkin bir hatırlatmayla teşvik edilmesi gerektiğini daha sohbetin ilk dakikalarında anlayabilen liderlerdir. </st><st c="1429">Böyle bir lider bu elemanın düşlerini ve özlemlerini sorarak, yaptığı işi daha terletici kılacak yollar bularak onu yeniden gayrete getirme yoluna gidebilir. </st><st c="1587">Yahut bu ilk sohbet çalışanın bir ültimatoma gerek duyduğunun sinyalini verebilir. </st><st c="1670">Ya toparlan ya da işten ayrıl.</st></p>
			<p><st c="1700">Eyleme dökülen akışkan liderliğin bir örneği olarak, küresel bir gıda ve meşrubat şirketindeki önemli bir bölümün genel müdürü olan Joan’a bakalım. </st><st c="1849">Joan bu göreve bölümün derin bir krizde olduğu sırada atanmıştı. </st><st c="1914">Bölüm altı yıldan beri kâr hedeflerinin gerisinde kalmış ve bir önceki yıl 50 milyon dolar zarar etmişti. </st><st c="2020">Üst yönetim ekibinde moraller perişan durumdaydı; güvensizlik ve kırgınlıklar had safhadaydı. </st><st c="2114">Joan’ın yukarıdan aldığı direktif açıktı: Bölümü bu durumdan kurtar.</st></p>
			<p><st c="2182">Joan bunu liderlik tarzları arasında ender görülen kıvrak geçişlerle yaptı. </st><st c="2259">Daha işin başında etkin liderlik göstermek, yakınlık ve güven sağlamak için önünde kısa bir süre olduğunu kavradı. </st><st c="2374">Ayrıca nelerin aksadığı konusunda acilen bilgi sahibi olması gerektiğini bildiğinden, ilk işi kilit elemanları dinlemek oldu.</st></p>
			<p><st c="2499">Görevin başına geçtiği ilk haftada yönetim ekibinin her üyesiyle öğle ya da akşam yemeğinde bir araya geldi. </st><st c="2609">Her birinin mevcut duruma yaklaşımını anlamaya çalıştı. </st><st c="2665">Ama probleme nasıl bir teşhis koyduklarını öğrenmekten ziyade birer kişi olarak onları tanımaya ağırlık verdi. </st><st c="2776">Bu noktada yakınlık sağlayıcı tarza başvurdu; onların hayatlarını, düşlerini ve özlemlerini yokladı.</st></p>
			<p><st c="2876">Aynı zamanda yönlendirici bir role doğru adım atarak, ekip üyelerinin kariyerlerinde istedikleri noktalara ulaşmalarına yardımcı olma yollarını araştırdı. </st><st c="3032">Örneğin, geçmişte hep zayıf bir ekip oyuncusu olduğu yolunda geribildirim almış olan bir yönetici kaygılarını ona açtı. </st><st c="3152">Bu kişi iyi bir ekip oyuncusu olduğu kanısındaydı, ama sürekli yakınmalardan bezmişti. </st><st c="3239">Bu kişinin yetenekli bir yönetici ve şirket için değerli bir varlık olduğunun farkına varan Joan, onunla bir anlaşma yaptı: Hareketlerinin bir ekip oyuncusu olarak görülme hedefine zarar verdiği durumlarda, onunla şahsen görüşerek bunu bildirecekti.</st></p>
			<p><st c="3488">Joan bire bir sohbetlerin ardından şirket dışında üç günlük bir toplantı yaptı. </st><st c="3569">Amacı bir ekip havası yaratmak, böylece iş problemleri konusunda varılan çözüm ne olursa olsun, herkesin buna sahip çıkmasını sağlamaktı. </st><st c="3707">Toplantıda ilk başta demokratik lidere yaraşır bir tavır takındı. </st><st c="3773">Herkesi düş kırıklıklarını ve şikâyetlerini serbestçe dile getirmeye teşvik etti.</st></p>
			<p><st c="3854">Ertesi gün grubu çözümlere odaklanmaya yöneltti. </st><st c="3904">Herkesin ne yapılması gerektiği konusunda üç somut öneride bulunmasını istedi. </st><st c="3983">Önerileri toparlamasıyla birlikte, maliyetleri kısma gibi işle ilgili öncelikler temelinde doğal bir mutabakat belirdi. </st><st c="4103">Grubun ortaya somut eylem planları koymasıyla, Joan’ın yaratmak istediği bağlılık ve benimseme havası doğdu.</st></p>
			<p><st c="4211">Vizyonun yerli yerine oturmasından sonra, Joan güven verici tarza geçerek plandaki her adımın uygulanmasını takip etme görevini üstlenecek somut yöneticileri belirledi ve bu işlerin sonuca götürülmesinden onları sorumlu tuttu. </st><st c="4439">Sözgelimi, bölüm fiyatları düşürme yoluna gitmesine rağmen bir türlü satış hacmini artıramamıştı. </st><st c="4537">Apaçık çözümlerden biri fiyatları yükseltmekti; ama satışlardan sorumlu önceki başkan yardımcısı kararsızlığa düşmüş ve problemin azmasına fırsat vermişti. </st><st c="4693">Satışlardan sorumlu yeni başkan yardımcısı artık problemi çözmek üzere fiyat seviyelerini ayarlamaktan sorumluydu.</st></p>
			<p><st c="4807">İzleyen aylarda Joan güven verici tavrı esas aldı. </st><st c="4859">Her üyeye üstlendiği rolün bu hedeflere ulaşmada ne kadar hayati önem taşıdığını hatırlatacak şekilde grubun yeni vizyonunu sürekli dile getirdi. </st><st c="5005">Özellikle planın uygulamaya geçirilmesinin ilk birkaç haftası boyunca, işteki krize bağlı olağanüstü durumdan dolayı, bazı kişilerin sorumluluklarını yerine getirmemesi durumunda ara sıra dayatıcı tarza geçmenin gerekli olduğunu gördü. </st><st c="5241">“Uygulamayı takip konusunda acımasız davranmak ve bu işin gerçekleşmesini sağlamak zorundaydım. </st><st c="5337">Bunun için de disiplin ve hedefe kilitlenmek şarttı.”</st></p>
			<p><st c="5390">Peki, varılan sonuçlar? </st><st c="5415">İklim her bakımdan daha iyiye gitti. </st><st c="5452">İnsanlar yaratıcıydı. </st><st c="5474">Bölümün vizyonu üzerine konuşuyordu, yeni ve berrak hedeflere bağlı olmaktan dolayı övünüyordu. </st><st c="5570">Joan’ın akışkan liderlik tarzının kesin kanıtı siyah mürekkeple yazılmış durumda: Başında bulunduğu bölüm daha yedinci ayını doldurduğunda yıllık kâr hedefini 5 milyon dolar aşmıştı.</st></p>
			<h2><span><st c="5752">Repertuarınızı Genişletmek</st></span></h2>
			<p><st c="5779">Hiç kuşkusuz çok az liderin repertuarında bu altı tarzın hepsi vardır; bunları nasıl ve ne zaman kullanacaklarını bilenlerin sayısı daha da azdır. </st><st c="5927">Aslına bakılırsa araştırmamızın bulgularını aktardığımız birçok kuruluşta, “Ama bende bunların sadece ikisi var!” ve “Bu tarzların hepsini kullanamam, böylesi doğal olmaz!” sözleri en sık karşılaştığımız tepkiler oldu.</st></p>
			<p><st c="6145">Böyle duygular anlaşılır bir şeydir ve bazı durumlarda bunun panzehiri oldukça basittir. </st><st c="6235">Lider yoksun olduğu tarzları uygulayan üyelerin yer alacağı bir ekip oluşturabilir. </st><st c="6319">İmalattan sorumlu bir başkan yardımcısının yaklaşımını ele alalım. </st><st c="6386">Bu kişi büyük ölçüde yakınlık sağlayıcı tarzdan yararlanarak küresel bir fabrika sistemini başarıyla yürütüyordu. </st><st c="6500">Sürekli seyahat ederek fabrika müdürleriyle buluşuyor, acil sorunlarını can kulağıyla dinliyor ve onlara şahsen ne kadar özen gösterdiğini anlamalarını sağlıyordu. </st><st c="6664">Şirketin çok yüksek verimliliği öngören stratejisini teknoloji konusunda keskin bir kavrayışı olan güvenilir bir yardımcısına bırakmıştı; performans standartlarını ise güven verici yaklaşıma yatkın olan bir çalışma arkadaşına devretmişti. </st><st c="6903">Ayrıca ekibinde onunla birlikte her zaman fabrikaları dolaşan sürükleyici bir kişi vardı.</st></p>
			<p><st c="6992">Daha çok tavsiye edeceğim alternatif bir yaklaşım, liderlerin kendi repertuarlarını genişletmeleridir. </st><st c="7096">Bunu yapmak için de öncelikle yoksun oldukları liderlik tarzlarının temelinde hangi duygusal zekâ bileşenlerinin yattığını anlamaları gerekir. </st><st c="7239">Daha sonra bu bileşenlerdeki zekâ bölümlerini artırmak üzere titizlikle çalışabilirler.</st></p>
			<p><st c="7326">Örneğin, yakınlık sağlayıcı bir lider üç duygusal bileşende güçlü yanlara sahiptir: empati, ilişki kurma ve iletişim. </st><st c="7445">Empati—insanların neler hissettiğini anında sezmek—yakınlık sağlayıcı liderin bir çalışanına onun duygularına son derece uygun düşecek bir şekilde tepki göstermesine, böylece onunla dostça ilişki kurmasına olanak verir. </st><st c="7665">Yakınlık sağlayıcı lider ayrıca yeni ilişkilere girmede, birisini kişi olarak tanımada ve bir bağ geliştirmede doğal bir rahatlık sergiler. </st><st c="7805">Son olarak, bu tarzda seçkin düzeye varan lider kişiler arası iletişim sanatında ustalaşmıştır, özellikle tam doğru anda doğru şeyi söyleme ya da uygun sembolik jesti yapma açısından.</st></p>
			<p><st c="7988">Dolayısıyla esas olarak sürükleyici bir tarzı olan ve yakınlık sağlayıcı tarzı daha sık kullanabilmek isteyen bir liderseniz, empati düzeyinizi yükseltmeniz, belki de ilişki kurma veya etkin iletişime girme becerilerinizi geliştirmeniz gerekecektir. </st><st c="8239">Bir başka örnek olarak, repertuarına demokratik tarzı katmak isteyen güven verici bir lider işbirliği ve iletişim yetileri üzerinde çalışma gereğini duyabilir. </st><st c="8399">Yeni yetiler kazanmaya ilişkin böylesine tavsiyeler “Git, kendini değiştir” gibi aşırı basite indirgeyici görünebilir; ama duygusal zekâyı artırmak alıştırmayla tamamen mümkündür. </st><st c="8579">(Duygusal zekâyı yükseltme yoluna ilişkin daha fazla bilgiyi bu makalenin içindeki “Duygusal Zekânızı Geliştirmek” başlıklı ekte bulabilirsiniz.)</st></p>
		</div>
	<div id="charCountTotal" value="8724"></div></body>
</html>
