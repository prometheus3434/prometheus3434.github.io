<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-12</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-12" xml:lang="tr-TR">
		<div>
			<p>  </p>
			<p id="_idParaDest-12" xml:lang="en-GB"><st c="0">10</st><span>  </span></p>
			<p><st c="2">Öğlen vakti, Maura yola çıkmıştı. </st><st c="37">Şimdiden sıcaktan buğulanmış sokaklardan şehir dışına, kuzeye doğru yol alan göçmen somon sürüleri gibi akan trafikte sıkışıp kalmış hafta sonu kaçaklarından biri olmuştu. </st><st c="209">Arka koltukta mızıldanan çocuklarıyla arabalarına tıkılıp kalmış tatilciler kuzeye, serin sahillere ve tuzlu havaya doğru santim santim ilerliyordu. </st><st c="358">Trafiğin içinde oturup önünde ufka kadar uzanan arabalara bakarken Maura’nın düşündüğü şey buydu. </st><st c="456">Daha önce hiç Maine’e gitmemişti. </st><st c="490">Burayı sadece üzerlerinde parkalar ve yürüyüş botları, ayaklarının etrafında çimenlere yayılmış golden retriever köpeklerle, yanık tenli erkek ve kadınların poz verdiği L.L. </st><st c="664">Bean Botları’nın kataloglarında arka plan olarak görmüştü. </st><st c="723">L.L. </st><st c="728">Bean’in dünyasında Maine ormanlar ve sisli sahillerin ülkesi; bir umut ya da düş dışında var olamayacak kadar güzel, efsanevi bir yerdi. </st><st c="865">Maura, arabaların sonsuz sırasının üzerinde kızgın ışıklarıyla parlayan güneşe bakarken, “Hayal kırıklığına uğrayacağıma eminim” diye düşündü. </st><st c="1008">Ama aradığı cevaplar, oradaydı.  </st></p>
			<p><st c="1040">Aylar önce Anna Leoni de kuzeye doğru aynı yolculuğu yapmıştı. </st><st c="1103">O giderken, baharın başlarında, hava henüz serin olmalıydı; muhtemelen trafik de o günkü kadar sıkışık değildi. </st><st c="1215">Boston’dan çıkarken o da Tobin Köprüsü’nden geçtikten sonra kuzeye, 95. </st><st c="1287">Otoban’a, Massachusetts-New Hemphshire sınırına yönelmiş olmalıydı.  </st></p>
			<p><span><st c="1355">Senin peşinden geliyorum. </st><st c="1381">Kim olduğunu öğrenmem gerekiyor. </st><st c="1414">Bu, kim olduğumu öğrenmenin tek yolu</st></span><st c="1450">.  </st></p>
			<p><st c="1452">Saat ikide, New Hemphshire’dan çıkıp Maine’e girdiğinde, trafik büyülü biçimde açıldı; sanki oraya kadar süren sıkışıklık sadece bir sınavdı ve şimdi kapılar, bunu hak edenler için açılıyordu. </st><st c="1645">Maura sadece bir sandviç almak için bir mola yerinde durdu. </st><st c="1705">Saat üçte eyaletlerarası otobandan çıkmış, Maine’in körfezi kucaklayan 1. </st><st c="1779">Otoban’ında, kuzeye doğru ilerliyordu.   </st></p>
			<p><span><st c="1818">Sen de bu yoldan geçtin</st></span><st c="1841">.  </st></p>
			<p><st c="1843">Anna’nın gördüğü manzara farklı olmalıydı; o mevsimde tarlalar yeşile dönerken, ağaçlar henüz yapraksız olurdu. </st><st c="1955">Ama Anna da aynı ıstakozlu sandviç kulübesinin önünden geçmiş, bahçesinde sonsuza kadar çürümeye bırakılmış yatak çerçeveleriyle aynı hurdacıya bakmış ve Maura gibi, bunu komik bularak başını iki yana sallamıştı. </st><st c="2168">Belki o da bacaklarını açmak için Rockport kasabasında arabasını kenara çekmiş, yukarıdan limana bakarken fok André’nin heykelinin yanında oyalanmıştı. </st><st c="2320">Suyun üzerinden esen serin rüzgârla ürpermişti.  </st></p>
			<p><st c="2368">Maura tekrar arabasına binip kuzeye doğru ilerlemeye devam etti.  </st></p>
			<p><st c="2433">Deniz kenarındaki Bucksport kasabasını geçip güneye, yarımadaya doğru döndüğünde güneş ağaçların üzerinden alçalmaya başlamıştı. </st><st c="2562">Maura gri bir sis kütlesinin denizin üzerine yayıldığını, ufku yutan aç bir canavar gibi kıyıya doğru ilerlediğini görebiliyordu. </st><st c="2692">Güneş batarken, arabam o sisin içinde olacak diye düşündü. </st><st c="2751">Fox Harbor’da otel rezervasyonu yaptırmamıştı; Boston’dan anlık bir kararla, deniz kenarındaki bir motele girip geceyi geçirebileceği bir yer bulabileceğini düşünmüştü. </st><st c="2920">Ama sahilin bu kayalık bölgesinde sadece birkaç motel gördü ve hiçbirinde boş oda olduğuna dair tabelanın ışığı yanmıyordu.   </st></p>
			<p><st c="3044">Güneş iyice alçaldı.  </st></p>
			<p><st c="3065">Yol ani bir virajla kıvrıldığında Maura direksiyonu sıkıca kavradı; bir yanında dallarını karmakarışık uzatmış ağaçlar, diğer yanında deniz olan kayalık alandan geçerken şeridinde kalmayı zorlukla başardı.  </st></p>
			<p><st c="3271">Ve kasaba aniden önünde belirdi; Fox Harbor, sığ bir koyun güvenli topraklarına kurulmuştu. </st><st c="3363">Maura buranın bu kadar küçük bir yer olmasını beklemiyordu; kasabada sadece bir iskele, çan kulesiyle bir kilise ve körfeze bakan bir dizi beyaza boyalı ev vardı. </st><st c="3526">Limandaki ıstakoz tekneleri, bağlandıkları iskele babalarında oltanın ucuna takılmış yemler gibi sık sık yükselip alçalarak yaklaşan sis bulutu tarafından yutulmayı bekliyordu.   </st></p>
			<p><st c="3703">Maura yavaş yavaş anacaddede ilerlerken boyanmaya ihtiyacı olan yıpranmış verandaları, renkleri solmuş perdeler asılmış pencereleri gördü. </st><st c="3842">Garaj yollarında duran paslı araçlara bakılırsa, buranın varlıklı bir kasaba olmadığı çok açıktı. </st><st c="3940">Gördüğü en yeni arabalar Bayview Motel’in otoparkındaydı ve plakaları New York, Massachusetts ve Connecticut’a aitti. </st><st c="4058">Bunlar, ıstakoz ve cennette geçirilecek kısa bir süre için sıcak kentlerden kaçan şehirli sığınmacılardı.   </st></p>
			<p><st c="4164">Maura arabasını motelin kayıt ofisinin önüne park etti. </st><st c="4220">Önce işimi halletmeliyim diye düşündü. </st><st c="4259">Bu gece kalacak bir yere ihtiyacım var ve şehirde kalabileceğim tek yer burasıymış gibi görünüyor. </st><st c="4358">Arabasından inip tutulan kaslarını esnetti, nemli ve tuzlu havayı içine çekti. </st><st c="4437">Boston bir liman kenti olsa da, evinde deniz kokusunu nadiren içine çekebiliyordu; şehirdeki benzin, egzoz ve sıcak kaldırım kokuları körfezden gelen bütün rüzgârı kirletiyordu. </st><st c="4615">Ama burada gerçekten tuzun tadını alabiliyor, tenine ince bir sis tabakası gibi yapıştığını hissedebiliyordu. </st><st c="4725">Yüzüne çarpan rüzgârla motelin otoparkında dururken, aniden derin bir uykudan uyanıp ayılmış gibi hissetti. </st><st c="4833">Sanki tekrar canlanmıştı.  </st></p>
			<p><st c="4859">Motelin dekorasyonu tam da beklediği gibiydi; altmışlardan kalmış ahşap lambriler, eski, yeşil halılar, bir gemi dümenine oturtulmuş duvar saati. </st><st c="5005">Resepsiyon masasında kimse yoktu.   </st></p>
			<p><st c="5039">Maura öne doğru eğildi. </st><st c="5063">“Merhaba.”  </st></p>
			<p><st c="5074">Bir kapı gıcırdayarak açıldı ve şişman, kelleşmekte olan, gözlüklerini helikopterböceği gibi burnunun üstüne yerleştirmiş bir adam göründü.  </st></p>
			<p><st c="5214">“Bu gece için boş odanız var mı?” diye sordu Maura.  </st></p>
			<p><st c="5266">Sorusunu bir ölüm sessizliği takip etti. </st><st c="5307">Adam şaşkınlıktan çenesi düşmüş, bakışlarını Maura’nın yüzüne dikmiş duruyordu.  </st></p>
			<p><st c="5387">“Affedersiniz” dedi Maura, adamın onu duymadığını düşünerek. </st><st c="5448">“Boş odanız var mı?”  </st></p>
			<p><st c="5469">“Siz... </st><st c="5477">Oda mı istiyorsunuz?”  </st></p>
			<p><span><st c="5499">Az önce bunu söylemedim mi?</st></span>   </p>
			<p><st c="5526">Adam önce kayıt defterine, sonra tekrar ona baktı. </st><st c="5578">“Ben... </st><st c="5586">Üzgünüm. </st><st c="5595">Bu akşam tamamen doluyuz.”  </st></p>
			<p><st c="5622">“Boston’dan buraya kadar araba kullandım. </st><st c="5664">Kasabada kalacak oda bulabileceğim bir yer var mı?”  </st></p>
			<p><st c="5716">Adam yutkundu. </st><st c="5731">“Kalabalık bir haftasonundayız. </st><st c="5763">Birkaç saat önce oda arayan bir çift geldi. </st><st c="5807">Birkaç yere telefon ettim ve onları Ellsworth’a göndermek zorunda kaldım.”  </st></p>
			<p><st c="5882">“Orası nerede?”  </st></p>
			<p><st c="5898">“Buraya yaklaşık elli kilometre.”  </st></p>
			<p><st c="5932">Maura tekne dümenine yerleştirilmiş saate baktı. </st><st c="5981">Saat dört kırk beş olmuştu bile; oda bulma işini ertelemek zorunda kalacaktı.   </st></p>
			<p><st c="6059">“Land and Sea Emlak Ofisi’ni bulmam gerekiyor” dedi.  </st></p>
			<p><st c="6112">“Anacaddede. </st><st c="6125">İki blok aşağıda, solda.”  </st></p>
			<p>  </p>
			<p><st c="6151">Land and Sea Emlak Ofisi’nin kapısından içeri giren Maura, bir kez daha boş bir danışma masasıyla karşılaştı. </st><st c="6261">Bu kasabada kimse işinin başında durmaz mıydı? </st><st c="6308">Ofis sigara kokuyordu ve masanın üstündeki kültablası izmaritle doluydu. </st><st c="6381">Duvarda şirketin elindeki gayrımenkullerin fotoğrafları vardı; bazıları fena halde sararmıştı. </st><st c="6476">Buradaki emlak pazarının pek hareketli olmadığı çok açıktı. </st><st c="6536">Resimlere bakan Maura yıkık dökük bir ahır (AT ÇİFTLİĞİ İÇİN MÜKEMMEL!), verandası çökmüş bir ev (TAMİRATLA MÜKEMMEL BİR EV!) ve bir ağaç fotoğrafı gördü. </st><st c="6691">Fotoğrafta sadece ağaçlar vardı (SESSİZ VE GÖZDEN UZAK! </st><st c="6747">EV YAPMAK İÇİN MÜKEMMEL ARAZİ!). </st><st c="6780">Maura bu kasabada “mükemmel” olmayan bir şey olup olmadığını merak etti.   </st></p>
			<p><st c="6853">Arka kapının açıldığını duydu, döndüğünde, elinde üzerinden su damlayan bir kahve demliğiyle bir adamın yaklaştığını gördü. </st><st c="6977">Adam demliği masaya bıraktı. </st><st c="7006">Adam Maura’dan kısaydı; kare şeklinde kafası ve kısa kesilmiş, kır saçları vardı. </st><st c="7088">Üzerindeki kıyafetler ona çok büyüktü; bir devin ikinci el giysilerini giyiyormuş gibi, gömlek kollarını ve pantolon paçalarını yukarı kıvırmıştı. </st><st c="7235">Belinde tıkırdayan anahtarlarla Maura’ya yaklaştı.  </st></p>
			<p><st c="7286">“Kusura bakmayın, kahve demliğini yıkamak için arka tarafa gitmiştim. </st><st c="7356">Siz Doktor Isles olmalısınız.”  </st></p>
			<p><st c="7387">Duyduğu ses Maura’yı çok şaşırttı. </st><st c="7422">Kültablasındaki izmaritleri duran onca sigaradan boğuklaşmış olsa da, bu kesinlikle bir kadın sesiydi. </st><st c="7525">Maura ancak o zaman çuval gibi gömleğin altındaki göğüslerin şişkinliğini fark etti.  </st></p>
			<p><st c="7610">“Siz... </st><st c="7618">Sabah sizinle mi konuşmuştum?” diye sordu.  </st></p>
			<p><st c="7661">“Britta Clausen.” Maura’nın elini kuvvetle sıktı. </st><st c="7711">“Harvey kasabaya geldiğinizi söyledi.”  </st></p>
			<p><st c="7750">“Harvey?”  </st></p>
			<p><st c="7760">“Yolun aşağısında, Bayview Motel. </st><st c="7794">Buraya geldiğinizi haber vermek için beni aradı.” Kadın duraksayıp Maura’yı baştan aşağı inceledi. </st><st c="7893">“Sanırım bana kimlik göstermenize gerek yok. </st><st c="7938">Size baktığımda, kimin kardeşi olduğunuz belli oluyor. </st><st c="7993">Birlikte eve gitmek ister misiniz?”  </st></p>
			<p><st c="8029">“Ben arabamla sizi takip ederim.”  </st></p>
			<p><st c="8063">Bayan Clausen belindeki anahtar destesini karıştırıp memnuniyetini ifade eden bir ses çıkardı. </st><st c="8158">“İşte burada; Skyline Yolu. </st><st c="8186">Polis içerideki işini bitirdi, bu yüzden muhtemelen sizi oraya götürmem sorun olmaz.”  </st></p>
			<p>  </p>
			<p><st c="8272">Maura Bayan Clausen’ın kamyonetini, aniden körfezden uzaklaşıp bir uçuruma tırmanmaya başlayan yol boyunca takip etti. </st><st c="8391">Yol yükseldikçe körfezi yukarıdan görebilmeye başladı; su artık kalın bir sis tabakasının altında gözden kaybolmuştu. </st><st c="8509">Fox Harbor kasabası aşağıda, sisin içide kalmıştı. </st><st c="8560">Hemen önündeki Bayan Clausen’in stop lambaları aniden yandı ve Maura kendi frenine basmak için yeterli zamanı ancak buldu. </st><st c="8683">Lexus’u ıslak yaprakların üzerinde kayınca araba Land and Sea Emlak’ın yere çakılmış tabelasına hafifçe dokunarak durdu.  </st></p>
			<p><st c="8804">Bayan Clausen başını pencereden çıkardı. </st><st c="8845">“Hey, orada her şey yolunda mı?”  </st></p>
			<p><st c="8878">“İyiyim. </st><st c="8887">Pardon, dikkatim dağılmıştı.”  </st></p>
			<p><st c="8917">“Evet, son viraj insanı şaşırtabiliyor. </st><st c="8957">Şu yoldan; sağ taraftaki.”  </st></p>
			<p><st c="8984">“Hemen arkandayım.”  </st></p>
			<p><st c="9004">Bayan Clausen güldü. </st><st c="9025">“Çok yakından takip etme, tamam mı?”  </st></p>
			<p><st c="9062">Toprak yolun üstünde o kadar yoğun bir ağaç örtüsü vardı ki Maura kendini ormanda bir tünelin içinden geçiyormuş gibi hissetti. </st><st c="9190">Yol aniden açılıp sedir ağacından çatısıyla küçük bir kulübeyi gözler önüne serdi. </st><st c="9273">Maura Bayan Clausen’in kamyonetinin yanına park edip Lexus’undan indi. </st><st c="9344">Bir an açıklığın sessizliğinde durup eve baktı. </st><st c="9392">Ahşap basamaklar üzeri kapatılmış bir verandaya çıkıyordu; verandada hareketsiz bir salıncak duruyordu. </st><st c="9496">Küçük bahçede kovan çiçekleri ve sarı zambaklar büyümeye çalışıyordu. </st><st c="9566">Orman her yandan etraflarını sarıyormuş gibi görünüyordu; Maura küçük bir odada kapana kısılmış gibi, nefesinin hızlandığını fark etti. </st><st c="9702">Sanki hava bile çok yakınındaydı.  </st></p>
			<p><st c="9736">“Burası çok sessiz” dedi.  </st></p>
			<p><st c="9762">“Evet, kasabadan çok uzakta. </st><st c="9791">Bu tepe, bu yüzden bu kadar kıymetli. </st><st c="9829">Emlak piyasası bu tarafa doğru genişleyecek, anlarsın ya. </st><st c="9887">Birkaç yıl sonra bu yolun her yanında yeni evler göreceksin. </st><st c="9948">Şu an tam yatırım yapma zamanı.”  </st></p>
			<p><st c="9981">Maura onun, “Çünkü burası </st><span><st c="10007">mükemmel</st></span><st c="10015">” diye eklemesini bekledi.  </st></p>
			<p><st c="10043">“Ben bunun hemen yanında, yeni bir inşaat arazisi hazırlıyorum” dedi Bayan Clausen. </st><st c="10127">“Kız kardeşin taşındıktan sonra, diğer alanları da hazırlamanın vaktinin geldiğine karar verdim. </st><st c="10224">Bir kişi bile burada yaşamaya başlasa, işler hızlanıyor. </st><st c="10281">Kısa süre sonra herkes oradan ev almak istemeye başlıyor.” Maura’ya düşünceli bir ifadeyle baktı. </st><st c="10379">“Sen ne doktorusun?”  </st></p>
			<p><st c="10400">“Patoloğum.”  </st></p>
			<p><st c="10413">“Yani? </st><st c="10420">Bir laboratuvarda mı çalışıyorsun?”  </st></p>
			<p><st c="10456">Kadın Maura’nın sinirini bozmaya başlıyordu. </st><st c="10501">Açıkça, “Ölü insanların üzerinde çalışıyorum” diye cevap verdi.  </st></p>
			<p><st c="10565">Cevabı kadını hiç de rahatsız etmiş gibi görünmüyordu. </st><st c="10620">“O zaman mesai saatlerinde çalışıyorsun. </st><st c="10661">Haftasonları boşsun. </st><st c="10682">Bir yazlık ev ilgini çekebilir. </st><st c="10714">Yan taraftaki arazi yakında inşaata hazır olacak. </st><st c="10764">Yazlık ev almayı düşünüyorsan, şu an ucuza kapatabilirsin.”  </st></p>
			<p><st c="10824">Demek ki baskıcı bir satış temsilcisiyle kapana kısılmak böyle bir duyguydu. </st><st c="10901">Maura, “Aslında, ilgilenmiyorum Bayan Clausen” dedi.  </st></p>
			<p><st c="10954">“Ah.” Kadın hızla nefes verdi, sonra verandaya çıktı. </st><st c="11008">“O zaman içeri gel. </st><st c="11028">Artık burada olduğuna göre, kız kardeşinin eşyalarını ne yapmamı istediğini bana söyleyebilirsin.”  </st></p>
			<p><st c="11127">“Bu kararı verme yetkisine sahip olduğumdan emin değilim.”  </st></p>
			<p><st c="11186">“Onları ne yapacağımı bilemedim. </st><st c="11219">Depoya koyup onlar için kira ödemek istemiyorum. </st><st c="11268">Evi satmak ya da tekrar kiralamak için eşyaları boşaltmalıyım.” Doğru anahtarı bulmak için desteyi elden geçirdi. </st><st c="11382">“Kasabadaki kiralık evlerin çoğu bende ve bu evi kiraya vermek her zaman çok kolay olmuyor. </st><st c="11474">Kız kardeşin altı aylık bir kontrat imzalamıştı.”  </st></p>
			<p><st c="11524">Maura, “Anna’nın ölümünün bu kadın için tek anlamı bu mu?” diye düşündü. </st><st c="11597">Artık ödenmeyecek olan kira ve tekrar doldurulması gereken kiralık bir ev. </st><st c="11672">Şıngırdayan anahtarları ve sorgulayıcı bakışları olan bu kadını sevmemişti. </st><st c="11748">Fox Harbor’un emlak kraliçesinin tek endişesi aylık kotasını tutturmakmış gibi görünüyordu.   </st></p>
			<p><st c="11840">Bayan Clausen sonunda kapıyı açtı. </st><st c="11875">“İçeri gir.”  </st></p>
			<p><st c="11888">Maura içeri girdi. </st><st c="11907">Oturma odasında büyük pencereler olmasına rağmen ağaçların çok yakın oluşu ve saatin akşamüstüne yaklaşması evi gölgelerle doldurmuştu. </st><st c="12043">Maura koyu renk çam yer döşemeleri, yıpranmış bir yolluğu ve deforme olmuş kanepeyi gördü. </st><st c="12134">Rengi solmuş duvar kâğıdının üzerinde, odanın her yanını kaplayan yeşil dallar, Maura’nın boğulma hissini güçlendiriyordu.   </st></p>
			<p><st c="12257">“Tamamen eşyalı kiraladım” dedi Bayan Clausen. </st><st c="12304">“Bu düşünüldüğünde, ona iyi bir fiyat verdim.”  </st></p>
			<p><st c="12351">“Ne kadar?” diye sordu Maura, pencereden dışarı, ağaçlardan oluşan duvara bakarken.  </st></p>
			<p><st c="12435">“Aylık altı yüz. </st><st c="12452">Ev suya yakın olsaydı bunun dört katını isteyebilirdim. </st><st c="12508">Ama evi yapan adam, mahremiyetine çok önem veriyordu.” Bayan Clausen uzun zamandır görmemiş gibi, oturma odasını yavaşça, inceleyerek gözden geçirdi. </st><st c="12658">“Kız kardeşin arayıp burayı sorduğunda şaşırmıştım; özellikle de kıyıda boş evler varken.”  </st></p>
			<p><st c="12749">Maura dönüp ona baktı. </st><st c="12772">Gün ışığı yok oluyordu ve Bayan Clausen gölgelere çekilmişti. </st><st c="12834">“Kız kardeşim özellikle bu evi mi istedi?”  </st></p>
			<p><st c="12877">Bayan Clausen omuz silkti. </st><st c="12904">“Sanırım fiyatı uygundu.”  </st></p>
			<p><st c="12930">Kasvetli oturma odasından çıkıp koridorda ilerlediler. </st><st c="12985">Bir ev içinde yaşayan kişinin karakterini yansıtıyorsa, Anna Leoni bu duvarların içinde bir yerde olmalıydı. </st><st c="13094">Ama burada başka kiracılar da oturmuştu; Maura etraftaki ıvır zıvırların, duvarda asılı resimlerin hangilerinin Anna’ya ait olduğunu, hangilerinin önceki kiracılar tarafından bırakıldığını merak etti. </st><st c="13295">Pastel tonlardaki günbatımı resmi kesinlikle Anna’nın değildi. </st><st c="13358">Maura, benim kız kardeşim, asla bu kadar çirkin bir şeyi duvara asmazdı diye düşündü. </st><st c="13444">Bir de evin içine sinmiş bayat sigara kokusu vardı ve sigaraları içenin Anna olmadığı da kesindi. </st><st c="13542">Tek yumurta ikizleri genellikle ürkütücü derecede birbirine benzerdi; Anna da Maura gibi sigaradan iğreniyor olmalıydı. </st><st c="13662">Acaba o da sigaranın kokusunu alır almaz burnunu çekmeye ve öksürmeye başlıyor muydu?  </st></p>
			<p><st c="13748">Çarşafsız bir yatağın durduğu yatak odasına geldiler.   </st></p>
			<p><st c="13802">“Sanırım bu odayı kullanmıyordu” dedi Bayan Clausen. </st><st c="13855">“Dolaplar ve çekmeceler boştu.”  </st></p>
			<p><st c="13887">Sırada banyo vardı. </st><st c="13907">Maura girip ilaç dolabını açtı. </st><st c="13939">Raflarda Advil, Sudafed ve Ricola pastil vardı; markaların tanıdıklığı Maura’yı derinden sarstı. </st><st c="14036">Bunlar, onun da banyo dolabında bulundurduğu ilaçlardı. </st><st c="14092">Maura, seçtiğimiz grip ilaçlarına kadar birbirimizin aynısıyız diye düşündü.  </st></p>
			<p><st c="14169">Dolap kapısını kapattı. </st><st c="14193">Koridor boyunca, son kapıya doğru ilerledi.  </st></p>
			<p><st c="14237">“Bu yatak odasını kullanıyordu” dedi Bayan Clausen.  </st></p>
			<p><st c="14289">Oda çok düzenliydi; yatak örtüsünün kenarları içeri kıvrılmıştı ve şifoniyerin üzeri derli topluydu. </st><span><st c="14390">Benim yatak odam gibi</st></span><st c="14411"> diye düşündü Maura. </st><st c="14432">Dolaba yaklaşıp kapağını açtı. </st><st c="14463">İçinde kumaş pantolonlar, ütülü elbise ve bluzlar asılıydı. </st><st c="14523">36 beden. </st><st c="14533">Maura’nın bedeni.  </st></p>
			<p><st c="14551">“Geçen hafta eyalet polisi gelip bütün evi aradı.”  </st></p>
			<p><st c="14602">“İlgilerini çeken bir şey buldular mı?”  </st></p>
			<p><st c="14642">“Bana bir şey söylemediler. </st><st c="14670">Çok fazla eşyası yoktu. </st><st c="14694">Sadece birkaç aydır burada yaşıyordu.”  </st></p>
			<p><st c="14733">Maura dönüp pencereden dışarı baktı. </st><st c="14770">Hava henüz kararmamıştı, ama etraftaki ormanın kasveti her an gece çökebilirmiş hissi yaratıyordu.  </st></p>
			<p><st c="14869">Bayan Clausen, Maura’nın çıkmasına izin vermeden önce ücretini isteyecekmiş gibi, yatak odası kapısının hemen içinde duruyordu. </st><st c="14997">“Fena bir ev değil” dedi.  </st></p>
			<p><st c="15023">Evet diye düşündü Maura. </st><st c="15048">Burası berbat, küçük bir ev.  </st></p>
			<p><st c="15077">“Yılın bu zamanında kiralık evler boş kalmaz. </st><st c="15123">Her yer kiralanmış olur. </st><st c="15148">Oteller, moteller. </st><st c="15167">Misafirhanede de yer olmaz.”  </st></p>
			<p><st c="15196">Maura bakışlarını ormandan ayırmadı. </st><st c="15233">Bu tatsız kadınla daha fazla konuşmaktan kaçınmak için her şeyi yapabilirdi.  </st></p>
			<p><st c="15310">“Sadece bir fikir. </st><st c="15329">Bu akşam kalacak yer buldun herhalde.”  </st></p>
			<p><span><st c="15368">İşte, söylemeye çalıştığı şey bu.</st></span><st c="15401"> Maura dönüp ona baktı. </st><st c="15425">“Aslında, kalacak yerim yok. </st><st c="15454">Bayview Moteli doluydu.”  </st></p>
			<p><st c="15479">Kadın hafif, gergin bir gülümsemeyle baktı. </st><st c="15523">“Diğerleri de dolu.”  </st></p>
			<p><st c="15544">“Ellsworth’ta boş yer olduğunu söylediler.”  </st></p>
			<p><st c="15588">“Öyle mi? </st><st c="15598">Tabii, oraya kadar gitmek istersen. </st><st c="15634">Karanlıkta, düşündüğünden uzun sürer. </st><st c="15672">Yolda sürekli virajlar vardır.” Bayan Clausen yatağı işaret etti. </st><st c="15738">“Sana temiz çarşaf getirebilirim. </st><st c="15772">Senden motele vereceğin parayı alırım. </st><st c="15811">İlgileniyorsan.”  </st></p>
			<p><st c="15828">Maura yatağa baktığında omurgası boyunca bir ürpertinin yükseldiğini hissetti. </st><span><st c="15907">Kız kardeşim burada uyuyordu</st></span><st c="15935">.  </st></p>
			<p><st c="15937">“Her neyse. </st><st c="15949">Nasıl istersen.”  </st></p>
			<p><st c="15966">“Bilmiyorum...”  </st></p>
			<p><st c="15982">Bayan Clausen hoşnutsuzlukla homurdandı. </st><st c="16023">“Çok fazla seçeneğin varmış gibi görünmüyor.”  </st></p>
			<p><st c="16069">* * *  </st></p>
			<p><st c="16075">Maura verandada durup Britta Clausen’in kamyonetinin stop lambalarının, ağaçların oluşturduğu koyu renk perdenin içinde kayboluşunu izledi. </st><st c="16215">Bir an çökmekte olan karanlığın içinde durup cırcırböceklerinin sesini ve yaprakların hışırtısını dinledi. </st><st c="16322">Arkasından gelen bir gıcırtı duyup döndüğünde, verandadaki salıncağın bir hayalet itmiş gibi sallandığını gördü. </st><st c="16435">Ürpererek eve girdi ve tam kapıyı kilileyecekken, aniden hiç kıpırdamadan durdu. </st><st c="16516">Bir kez daha ensesindeki o soğuk fısıltıyı hissetmişti.  </st></p>
			<p><st c="16572">Kapının üzerinde dört kilit vardı.   </st></p>
			<p><st c="16607">Kapıdaki iki zincir, bir kapı mandalı ve bir asma kilide baktı. </st><st c="16671">Pirinç plakalar hâlâ parlaktı; civatalar paslanmamıştı. </st><span><st c="16727">Yeni kilitler</st></span><st c="16740">. Sürgüleri yerine itti, zincirleri deliklerine taktı. </st><st c="16795">Parmaklarına değen metal soğuktu.  </st></p>
			<p><st c="16829">Mutfağa gidip ışığı açtı. </st><st c="16855">Yerdeki eski muşamba döşemeyi, kaplaması soyulmuş formikadan küçük yemek masasını gördü. </st><st c="16944">Köşede Frigidare marka bir buzdolabı homurdanıyordu. </st><st c="16997">Ama Maura arka kapıya odaklandı. </st><st c="17030">Üzerinde, pirinç plakaları hâlâ parlayan üç kilit vardı. </st><st c="17087">Kapıyı kilitlerken kalbinin daha hızlı atmaya başladığını hissetti. </st><st c="17155">Arkasını dönüp mutfakta kilit takılmış başka bir kapıyı gördüğünde iyice sarsıldı. </st><st c="17238">O kapı, nereye açılıyordu?  </st></p>
			<p><st c="17265">Önce kilidi, sonra kapıyı açtı. </st><st c="17297">Karanlığa inen dar, ahşap merdiveni gördü. </st><st c="17340">Aşağıdan serin hava yükseliyordu; Maura nemli toprak kokusu aldı. </st><st c="17406">Ensesi karıncalanıyordu.   </st></p>
			<p><span><st c="17431">Kiler. </st><st c="17438">İnsan neden kiler kapısına kilit takar ki?</st></span>  </p>
			<p><st c="17480">Kapıyı kapattı, kilidi iterek yerine yerleştirdi. </st><st c="17531">O zaman, bu kilidin farklı olduğunu gördü; buradaki eski ve paslıydı.  </st></p>
			<p><st c="17601">Artık bütün pencerelerin de kilitli olduğunu kontrol etme ihtiyacı duyuyordu. </st><st c="17679">Anna o kadar korkuyordu ki, bu evi bir kaleye dönüştürmüştü ve Maura hâlâ bütün odaları dolduran korkuyu hissedebiliyordu. </st><st c="17802">Mutfak pencerelerini kontrol etti, sonra oturma odasına geçti.   </st></p>
			<p><st c="17865">Evdeki bütün pencerelerin kilitli olduğundan emin olduğunda yatak odasını incelemeye başladı. </st><st c="17959">Açık dolabın önünde durup içindeki giysilere baktı. </st><st c="18011">Askıları yana doğru iterek bütün kıyafetleri gözden geçirdi ve tam olarak ona göre olduklarını fark etti. </st><st c="18117">Bir elbiseyi askısından aldı; bu onun da çok sevdiği gibi çok net ve basit hatları olan siyah, triko bir elbiseydi. </st><st c="18233">Anna’nın mağazada durup bu elbiseyi alıp almamayı düşündüğünü hayal etti. </st><st c="18307">Fiyat etiketine bakıyor, aynanın karşısında elbiseyi üstüne tutuyor ve “İstediğim elbise bu” diye düşünüyordu.  </st></p>
			<p><st c="18418">Maura bluzunun düğmelerini açtı, kumaş pantolonunu çıkardı. </st><st c="18478">Siyah elbiseyi giymeye başladı; fermuarı çekerken kumaşın, vücudunun kıvrımlarının üzerine tıpatıp oturduğunu hissetti. </st><st c="18598">Aynaya bakmak için döndü. </st><st c="18624">Anna, bunu görüyordu diye düşündü. </st><st c="18659">Aynı yüz, aynı vücut. </st><st c="18681">Acaba o da, yaklaşan orta yaşın göstergesi olan, genişleyen kalçalarından şikâyetçi miydi? </st><st c="18772">Karnının düzlüğünü kontrol etmek için kendine yandan bakıyor muydu? </st><st c="18840">Elbette, elbise deneyen her kadın aynanın önünde aynı hareketleri yapardı. </st><st c="18915">Bir o yana, bir bu yana dönerdi. </st><st c="18948">Arkadan şişman görünüyor muyum?  </st></p>
			<p><st c="18980">Sağ profili aynaya dönük halde durdu ve kumaşa takılmış bir saç teline baktı. </st><st c="19058">Saç telini alıp yukarı, ışığa doğru kaldırdı. </st><st c="19104">Saç onunki gibi siyah, ama daha uzundu. </st><st c="19144">Ölü bir kadının saçıydı.  </st></p>
			<p><st c="19169">Çalan telefonla irkildi. </st><st c="19194">Kalbi deli gibi atarak komodinin yanında durdu ve telefon ikinci, üçüncü kez çalarken bekledi; telefonun sesi, sessiz evin içinde her defasında katlanılmaz bir yükseklikte çınlıyordu. </st><st c="19378">Telefon dördüncü kez çalamadan Maura ahizeyi kaldırdı.  </st></p>
			<p><st c="19433">“Alo? </st><st c="19439">Alo?”  </st></p>
			<p><st c="19445">Önce bir kapanma sesi geldi; sonra çevir sesi duyuldu.  </st></p>
			<p><st c="19500">“Yanlış numara” diye düşündü. </st><st c="19530">“Hepsi bu.”  </st></p>
			<p><st c="19542">Dışarıda rüzgâr şiddetleniyordu; Maura pencereleri kapatmış olsa da iki yana sallanan ağaçların inlemelerini duyabiliyordu. </st><st c="19666">Evin içi o kadar sessizdi ki, kendi kalp atışlarını duyabiliyordu. </st><st c="19733">Gecelerini böyle mi geçiriyordun diye merak etti. </st><st c="19783">Etrafı karanlık ormanlarla çevrili bu evde...  </st></p>
			<p><st c="19829">O gece yatağa girmeden önce yatak odasının kapısını kilitledi, hatta kapı kolunun altına bir sandalye yerleştirdi. </st><st c="19944">Bunu yaparken biraz utandı. </st><st c="19972">Korkacak hiçbir şey yoktu, Maura yine de kendini burada, bu ormandan çıkacak her türlü hayvandan daha tehlikeli insanların avlandığı Boston’da olduğundan daha fazla tehdit altında hissediyordu.   </st></p>
			<p><span><st c="20166">Anna da burada korkuyordu</st></span><st c="20191">.  </st></p>
			<p><st c="20193">Maura, kapıları kilitli bu evin içinde hâlâ o korkuyu hissedebiliyordu.  </st></p>
			<p>  </p>
			<p><st c="20265">Tiz bir sesle aniden uyandı. </st><st c="20294">Zorlukla nefes alarak, kalbi çılgınca atarak yattı yerinde. </st><st c="20354">Bu sadece bir baykuştu; korkacak bir şey yoktu. </st><st c="20402">Sonuçta ormanın ortasındaydı; elbette hayvan sesleri duyacaktı. </st><st c="20466">Çarşafı terden sırılsıklamdı. </st><st c="20496">Yatmadan önce pencereyi kapattığı için oda havasız ve boğucuydu. </st><st c="20561">Nefes alamıyorum diye düşündü.  </st></p>
			<p><st c="20592">Ayağa kalkıp pencereyi açtı. </st><st c="20621">Yaprakları ay ışığı altında gümüş gibi parlayan ağaçlara bakarak durup derin nefesler aldı. </st><st c="20713">Hiçbir şey kıpırdamadı; orman bir kez daha sessizliğe gömülmüştü.  </st></p>
			<p><st c="20779">Yatağa döndü, bu kez şafak sökene kadar deliksiz uyudu.   </st></p>
			<p><st c="20835">Gün ışığı her şeyi değiştirmişti. </st><st c="20869">Kuşların şakıdığını duydu; pencereden dışarı bakarken beyaz kuyrukları parlayan iki geyiğin bahçeden geçip ormanın içine doğru zıpladığını gördü. </st><st c="21015">Odaya dolan gün ışığında, önceki gece kapının altına dayadığı sandalye ona çok mantıksız göründü. </st><st c="21113">Sandalyeyi kenara çekerken, bundan kimseye bahsetmeyeceğim diye düşündü.  </st></p>
			<p><st c="21186">Mutfağa gidip buzdolabında bulduğu çekilmiş Fransız kahvesini demledi. </st><st c="21257">Anna’nın kahvesi. </st><st c="21275">Sıcak suyu filtrenin üzerine dökerken buhardaki kokuyu içine çekti. </st><st c="21343">Etrafı Anna’nın aldığı şeylerle doluydu. </st><st c="21384">Mikrodalgada pişirilecek patlamış mısır ve birkaç paket spagetti. </st><st c="21450">Son kullanma tarihi geçmiş şeftalili yoğurt ve süt. </st><st c="21502">Gördüğü her şey, kız kardeşinin bir market rafının önünde durup, buna da ihtiyacım var diye düşündüğü bir anı temsil ediyordu. </st><st c="21629">Sonra, eve döndüğünde, torbaları boşaltıp aldıklarını yerleştirmişti. </st><st c="21699">Dolapların içine bakan Maura, tonbalığı konservelerini çiçekli raf örtüsünün üstüne yerleştiren kız kardeşinin elini görebiliyordu.   </st></p>
			<p><st c="21831">Kahve kupasını alıp verandaya çıktı; kahvesini yudumlarken küçük bahçeyi aydınlatan güneş ışığı altında etrafı gözden geçirdi. </st><st c="21958">Her şey o kadar yeşildi ki Maura görüntüye hayran kaldı. </st><st c="22015">Çimenler, ağaçlar, ışığın kendisi bile. </st><st c="22055">Yüksek dallarda kuşlar şakıyordu. </st><st c="22089">Şimdi neden burada yaşamak istediğini anlayabiliyorum. </st><st c="22144">Neden her sabah orman kokusuyla uyanmak istemiş olabileceğini...  </st></p>
			<p><st c="22209">Aniden, yeni bir sesle ürken kuşlar kanatlarını çırparak ağaç dallarından havalandı. </st><st c="22294">Hafif bir motor sesi duyuldu. </st><st c="22324">Maura buldozeri göremese de ormanın içinde, sinir bozucu derecede yakınından gelen sesini duyabiliyordu. </st><st c="22429">Bayan Clausen’in, yandaki arazinin inşaata hazırlandığını söyleyişini hatırladı. </st><st c="22510">Huzurlu pazar sabahı sona ermişti.  </st></p>
			<p><st c="22545">Merdivenden inip evin arkasına geçti; ağaçların arasından buldozeri görmeye çalıştı ama ağaçlar o kadar sıktı ki buldozeri hiç seçemedi. </st><st c="22682">Fakat aşağı baktığında hayvanların bıraktığı izleri gördü; sabah yatak odası penceresinden gördüğü iki geyiği hatırladı. </st><st c="22803">Evin yan tarafı boyunca izleri takip ederek ilerlediğinde geyiklerin ziyaretinin başka bir kanıtını, evin temeline yakın dikilmiş hosta bitkilerinin çiğnenmiş yapraklarını gördü ve geyiklerin duvarların dibine kadar yaklaşmasına hayret etti. </st><st c="23045">Arkaya doğru biraz daha ilerlediğinde gördüğü başka izler donup kalmasına sebep oldu. </st><st c="23131">Bunlar, geyik izleri değildi. </st><st c="23161">Bir an hiç kıpırdamadan durdu. </st><st c="23192">Kalbi gümbürtüyle atmaya başladı; kupayı tutan elleri terleyip yapış yapış olmuştu. </st><st c="23276">Gözleriyle yavaş yavaş pencerelerden birinin altına doğru ilerleyen izleri takip etti.   </st></p>
			<p><st c="23363">Biri botlarıyla toprağın üzerinde durup evin içine bakmıştı.  </st></p>
			<p><st c="23424">Yatak odasının içine.  </st></p>
		</div>
	<div id="charCountTotal" value="23446"></div></body>
</html>
