<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-19</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-19" xml:lang="tr-TR">
		<div>
			<p>  </p>
			<p id="_idParaDest-19" xml:lang="en-GB"><st c="0">17</st><span>  </span></p>
			<p><st c="2">Doktor Joyce O’Donnell’ın Cambridge’deki evi seçkin evlerin bulunduğu bir mahallede, Brattle Sokağı’nda, Sömürge döneminden kalma beyaz bir binaydı. </st><st c="152">Dövme demirden yapılmış bir çit, ön bahçedeki mükemmel çimleri ve güllerin uysalca açtığı çiçek tarhlarını çevreliyordu. </st><st c="273">Burası disiplin altına alınmış bir bahçeydi, düzensizliğe izin yoktu; Maura ön kapıya giden granit taşların üzerinde ilerlerken ev sahibini gözünde canlandırabiliyordu. </st><st c="442">Bakımlı, şık. </st><st c="456">Bahçesi kadar düzenli bir zihin.  </st></p>
			<p><st c="489">Kapıyı açan kadın tam da Maura’nın hayal ettiği gibiydi.   </st></p>
			<p><st c="546">Doktor O’Donnell’ın solgun, kusursuz bir cildi ve küllü sarı saçları vardı. </st><st c="622">Ütülü, beyaz pantolonunun içine soktuğu mavi Oxford gömleği ince belini vurgulamak için terzi tarafından özel olarak dikilmişti. </st><st c="751">Maura’yı pek sıcak karşılamadı. </st><st c="783">Maura’nın, karşısındaki kadının gözlerinde gördüğü şey daha çok keskin bir merak pırıltısıydı. </st><st c="878">Yeni bir türü inceleyen bir bilim insanı gibi bakıyordu.  </st></p>
			<p><st c="935">“Doktor O’Donnell? </st><st c="954">Ben Maura Isles.”  </st></p>
			<p><st c="972">O’Donnell Maura’nın elini kuvvetle sıktı. </st><st c="1014">“İçeri gelin.”  </st></p>
			<p><st c="1029">Maura, en az sahibi kadar havalı ve seçkin bir eve girdi. </st><st c="1087">Ortamı ısıtan tek şey koyu renk, tik ağacından zeminin üzerini kaplayan, şark halılarıydı. </st><st c="1178">O’Donnell antreden ilerleyip Maura’yı şık bir oturma odasına götürdü; Maura beyaz ipek döşeli bir koltuğun kenarına ilişti. </st><st c="1302">O’Donnell ona dönük duran sandalyeyi seçti. </st><st c="1346">Aralarındaki gül ağacından sehpanın üstünde bir dosya yığını ve dijital bir ses kaydedici vardı. </st><st c="1443">Açık olmasa da, kayıt cihazının varlığı Maura’nın kendisini rahatsız hissetmesine sebep olan bir başka ayrıntıydı.  </st></p>
			<p><st c="1558">“Benimle görüştüğünüz için teşekkür ederim” dedi Maura.  </st></p>
			<p><st c="1614">“Meraklandım. </st><st c="1628">Amalthea’nın kızının nasıl biri olduğunu görmek istedim. </st><st c="1685">Sizi daha önce duydum Doktor Isles; ama bildiklerim gazetede yazanlar.” Sandalyesinde yaslanırken tamamen rahat görünüyordu. </st><st c="1810">Evinde olmanın avantajını kullanıyordu. </st><st c="1850">Orada iyilik yapan kişi Doktor O’Donnell’dı, Maura ondan bir şey rica ediyordu. </st><st c="1930">“Sizi kişisel olarak tanımıyorum. </st><st c="1964">Ama tanımak isterim.”  </st></p>
			<p><st c="1986">“Neden?”  </st></p>
			<p><st c="1995">“Amalthea’yla yakın bir ilişkim var. </st><st c="2032">Elimde değil, merak ediyorum...”  </st></p>
			<p><st c="2065">“Anneme benzeyip benzemediğimi mi?”  </st></p>
			<p><st c="2101">Doktor O’Donnell zarif kaşlarından birini kaldırdı. </st><st c="2153">“Bunu ben söylemedim, siz söylediniz.”  </st></p>
			<p><st c="2192">“Beni merak etmenizin sebebi bu, öyle değil mi?”  </st></p>
			<p><st c="2241">“Peki sizin merakınızın sebebi ne? </st><st c="2276">Siz neden buradasınız?”  </st></p>
			<p><st c="2300">Maura’nın bakışları şöminenin üzerindeki bir resme kaydı. </st><st c="2358">Çok modern, kırmızı siyah bir yağlıboya tablo göze çarpıyordu. </st><st c="2421">“O kadının kim olduğunu bilmek istiyorum” dedi.  </st></p>
			<p><st c="2469">“Onun kim olduğunu biliyorsunuz. </st><st c="2502">Sadece buna inanmak istemiyorsunuz. </st><st c="2538">Kız kardeşiniz de istememişti.”  </st></p>
			<p><st c="2570">Maura kaşlarını çattı. </st><st c="2593">“Anna’yla tanıştınız mı?”  </st></p>
			<p><st c="2619">“Hayır, aslında tanışmadım. </st><st c="2647">Ama dört ay önce, Amalthea’nın kızı olduğunu söyleyen bir kadından bir telefon aldım. </st><st c="2733">İki haftalık bir dava için Oklahoma’ya gitmek üzere olduğum için onunla görüşememiştim. </st><st c="2821">Sadece telefonda konuştuk. </st><st c="2848">MCI-Framingham’da annesini ziyarete gitmiş, o yüzden Amalthea’nın psikiyatrı olduğumu biliyordu. </st><st c="2945">Onun hakkında daha çok bilgi edinmek istedi. </st><st c="2990">Amalthea’nın çocukluğunu, ailesini öğrenmek istedi.”  </st></p>
			<p><st c="3043">“Peki siz tüm bunları biliyor musunuz?”  </st></p>
			<p><st c="3083">“Bazılarını okul kayıtlarından öğrendim. </st><st c="3124">Bazılarını da, kendinde olduğu zamanlarda bana anlattıklarından. </st><st c="3189">Lowell’de doğduğunu biliyorum. </st><st c="3220">Dokuz yaşındayken annesi öldüğünde amcası ve kuzeniyle yaşamak üzere Maine’e gitmiş.”  </st></p>
			<p><st c="3306">Maura bakışlarını yukarı kaldırdı. </st><st c="3341">“Maine’e mi?”  </st></p>
			<p><st c="3355">“Evet. </st><st c="3362">Liseden, Fox Harbor adlı bir kasabada mezun olmuş.”  </st></p>
			<p><span><st c="3414">Şimdi Anna’nın neden o kasabayı seçtiğini anladım. </st><st c="3465">Ben Anna’nın ayak izlerini takip ediyordum, o da annemizin ayak izlerini..</st></span><st c="3539">.  </st></p>
			<p><st c="3541">“Liseden sonra başka kaydı yok” dedi O’Donnell. </st><st c="3589">“Ondan sonra nereye taşındığını ya da geçimini nasıl sağladığını bilmiyoruz. </st><st c="3666">Muhtemelen şizofreni o zaman başladı. </st><st c="3704">Genellikle yetişkinliğin erken döneminde ortaya çıkar. </st><st c="3759">Muhtemelen yıllarca sağa sola savrulup sonunda bugün gördüğünüz hale geldi. </st><st c="3835">Bitap düştü ve hayaller görmeye başladı.” O’Donnell, Maura’ya baktı. </st><st c="3904">“Bu oldukça kasvetli bir tablo. </st><st c="3936">Kız kardeşiniz, onun gerçekten annesi olduğunu kabul etmekte epeyce zorlandı.”  </st></p>
			<p><st c="4015">“Ona baktığımda tanıdık hiçbir şey göremedim. </st><st c="4061">Bana dair hiçbir şey yoktu.”  </st></p>
			<p><st c="4090">“Ama ben aranızdaki benzerliği görebiliyorum. </st><st c="4136">Aynı saç rengine sahip olduğunuzu görüyorum. </st><st c="4181">Ve aynı çeneye.”  </st></p>
			<p><st c="4198">“Birbirimize hiç benzemiyoruz.”  </st></p>
			<p><st c="4230">“Benzerliği gerçekten göremiyor musunuz?” O’Donnell, bakışlarını bilinçli olarak Maura’nın üzerine yoğunlaştırıp öne doğru eğildi. </st><st c="4361">“Şu soruma cevap verin, Doktor Isles. </st><st c="4399">Neden patolog olmayı seçtiniz?”  </st></p>
			<p><st c="4431">Bu soru karşısında afallayan Maura sadece ona baktı.  </st></p>
			<p><st c="4484">“Tıbbın herhangi bir alanında çalışabilirdiniz. </st><st c="4532">Jinekoloji, pediyatri. </st><st c="4555">Canlı hastalarla çalışıyor olabilirdiniz, ama siz patolojiyi seçtiniz. </st><st c="4626">Özel olarak da, adli tıp patolojisini.”  </st></p>
			<p><st c="4666">“Sorunuzun amacı nedir?”  </st></p>
			<p><st c="4691">“Demek istediğim şu; siz de bir şekilde ölülere çekim duyuyorsunuz.”  </st></p>
			<p><st c="4760">“Bu çok saçma.”  </st></p>
			<p><st c="4776">“O zaman neden bu alanda çalışmayı seçtiniz?”  </st></p>
			<p><st c="4822">“Çünkü ben kesin yanıtları severim. </st><st c="4858">Tahmin oyunlarını sevmem. </st><st c="4884">Teşhisi mikroskop lensimin altında görmeyi severim.”  </st></p>
			<p><st c="4937">“Belirsizlikten hoşlanmıyorsunuz.”  </st></p>
			<p><st c="4972">“Hoşlanan var mıdır?”  </st></p>
			<p><st c="4994">“O zaman matematik ya da mühendislik okumayı da seçebilirdiniz. </st><st c="5058">Hassasiyet gerektiren bir sürü alan var. </st><st c="5099">Kesin yanıtlar alınabilen. </st><st c="5126">Ama siz, bir Adli Tıp ofisinde, ölülerle uğraşıyorsunuz.” Doktor O’Donnell duraksadı. </st><st c="5212">Yavaşça sordu: “Bundan zevk alıyor musunuz?”  </st></p>
			<p><st c="5257">Maura doğrudan gözlerinin içine baktı. </st><st c="5296">“Hayır.”  </st></p>
			<p><st c="5305">“Zevk almadığınız bir işi yapmayı mı seçtiniz?”  </st></p>
			<p><st c="5353">“Ben zorluklarla uğraşmayı seçtim. </st><st c="5388">Bunun farklı bir tatmini var. </st><st c="5418">Yaptığım işin kendisi çok hoş olmasa da.”  </st></p>
			<p><st c="5460">“Ama ne demek istediğimi anlamıyor musunuz? </st><st c="5504">Bana, Amalthea Lank’la aranızda hiçbir benzerlik göremediğinizi söylüyorsunuz. </st><st c="5583">Ona baktığınızda, muhtemelen korkunç birini görüyorsunuz. </st><st c="5641">Ya da en azından, korkunç şeyler yapmış bir kadını. </st><st c="5693">Size bakıp muhtemelen aynı şeyleri düşünecek insanlar da var Doktor Isles.”  </st></p>
			<p><st c="5769">“İkimizi kıyaslayamazsınız.”  </st></p>
			<p><st c="5798">“Annenizin hangi suçtan hüküm giydiğini biliyor musunuz?”  </st></p>
			<p><st c="5856">“Evet, anlattılar.”  </st></p>
			<p><st c="5876">“Ama otopsi raporlarını gördünüz mü?”  </st></p>
			<p><st c="5914">“Henüz görmedim.”  </st></p>
			<p><st c="5932">“Ben gördüm. </st><st c="5945">Dava sırasında savunma ekibi annenizin zihinsel durumu konusunda benden danışmanlık istedi. </st><st c="6037">Fotoğrafları gördüm, delilleri inceledim. </st><st c="6079">Kurbanların iki kız kardeş olduğunu biliyorsunuz değil mi? </st><st c="6138">Yol kenarında mahsur kalmış iki genç kadın.”  </st></p>
			<p><st c="6183">“Evet.”  </st></p>
			<p><st c="6191">“Ve küçük olan, dokuz aylık hamileydi.”  </st></p>
			<p><st c="6231">“Bunları biliyorum.”  </st></p>
			<p><st c="6252">“Yani annenizin o iki kadını otobanda arabasına aldığını biliyorsunuz. </st><st c="6323">Onları 48 kilometre uzakta, ormanın içinde bir kulübeye götürdü. </st><st c="6388">Bir lastik demiriyle kafataslarını ezdi. </st><st c="6429">Sonra şaşırtıcı biçimde, tuhaf derecede mantıklı bir şey yaptı. </st><st c="6493">Bir benzinciye gidip bir bidonu benzinle doldurdu. </st><st c="6544">Kulübeye dönüp içindeki iki cesetle birlikte onu ateşe verdi.” O’Donnell başını ileri doğru uzattı. </st><st c="6644">“Sizce de bu ilginç değil mi?”  </st></p>
			<p><st c="6675">“Bence bu, mide bulandırıcı.”  </st></p>
			<p><st c="6705">“Evet, ama başka bir seviyede, belki başka bir şey hissediyorsunuz; varlığını bile kabul etmek istemediğiniz bir şey. </st><st c="6823">Bu eylemler, sadece entelektüel bir merak yüzünden ilginizi çekmiyor. </st><st c="6893">Sizi kendine hayran bırakan, hatta heyecanlandıran bir yanı var.”  </st></p>
			<p><st c="6959">“Sizi heyecanlandırdığı gibi mi?”  </st></p>
			<p><st c="6993">O’Donnell bu saldırıya alınmadı. </st><st c="7026">Bunun yerine, Maura’nın imasını kolaylıkla kabul ederek gülümsedi. </st><st c="7093">“İlgim sadece profesyonel. </st><st c="7120">Benim işim, cinayet davalarını incelemek. </st><st c="7162">Ben sadece, </st><span><st c="7174">sizin</st></span><st c="7179"> Amalthea Lank’le neden bu kadar ilgilendiğinizi merak ediyorum.”  </st></p>
			<p><st c="7245">“İki gün önce annemin kim olduğunu bilmiyordum. </st><st c="7293">Şimdi gerçeği tamamen anlamaya çalışıyorum. </st><st c="7337">Aslında...”  </st></p>
			<p><st c="7349">“Kendinizi mi anlamaya çalışıyorsunuz?” diye sordu O’Donnell, yumuşak bir sesle.   </st></p>
			<p><st c="7430">Maura onun gözlerini yakaladı. </st><st c="7461">“Ben kim olduğumu </st><span><st c="7479">biliyorum</st></span><st c="7488">.”  </st></p>
			<p><st c="7491">“Emin misiniz?” O’Donnell biraz daha yaklaştı. </st><st c="7538">“Bir otopsi laboratuvarında, bir kurbanın yaralarını incelerken, bir katilin bıçağının kesiklerini betimlerken, hiç mi heyecan hissetmediniz?”  </st></p>
			<p><st c="7681">“Hissedeceğimi düşünmenize sebep olan şey nedir?”  </st></p>
			<p><st c="7731">“Siz, Amalthea’nın kızısınız.”  </st></p>
			<p><st c="7762">“Ben sadece biyolojik bir kazayım. </st><st c="7797">Beni o yetiştirmedi.”   </st></p>
			<p><st c="7819">O’Donnell sandalyesinde geriye yaslandı ve Maura’yı soğuk, ölçüp biçen gözlerle inceledi. </st><st c="7909">“Şiddetin genetik bir bağla aktarıldığını biliyorsunuz, değil mi? </st><st c="7975">Bazı ailelerin bunu DNA’larında taşıdığını?”  </st></p>
			<p><st c="8020">Maura, Rizzoli’nin ona Doktor O’Donnell hakkında söylediklerini hatırladı. </st><span><st c="8095">Onunki merakın ötesinde. </st><st c="8120">O, deriyi kesip bir kurbanın kan kaybetmesini izlemenin nasıl bir şey olduğunu bilmek istiyor. </st><st c="8215">Sınırsız gücün keyfini çıkartmanın nasıl bir şey olduğunu. </st><st c="8274">Bir vampirin kana susaması gibi, detaylara aç.</st></span><st c="8320"> Maura artık O’Donnell’ın gözlerindeki açlık pırıltısını görebiliyordu. </st><st c="8392">Maura, bu kadın canavarlarla iletişim kurmayı seviyor diye düşündü. </st><st c="8460">Ve bir canavar daha bulduğunu umuyor.  </st></p>
			<p><st c="8498">“Buraya Amalthea hakkında konuşmak için geldim” dedi Maura.  </st></p>
			<p><st c="8558">“Zaten onun hakkında konuşmuyor muyuz?”  </st></p>
			<p><st c="8598">“MCI-Framingham’daki kayıtlara göre onu en az on kez görmüşsünüz. </st><st c="8664">Onu neden bu kadar sık ziyaret ettiniz? </st><st c="8704">Herhalde onun iyiliği için değil.”  </st></p>
			<p><st c="8739"> “Bir araştırmacı olarak, Amalthea’yla ilgileniyorum. </st><st c="8792">İnsanları öldürmeye iten şeyin ne olduğunu anlamak istiyorum. </st><st c="8854">Bundan neden zevk aldıklarını.”  </st></p>
			<p><st c="8886">“Bunu zevk için yaptığını mı söylüyorsunuz?”  </st></p>
			<p><st c="8931">“</st><span><st c="8932">Siz</st></span><st c="8935"> onun o kızları neden öldürdüğünü biliyor musunuz?”  </st></p>
			<p><st c="8987">“Psikotik olduğu çok açık.”  </st></p>
			<p><st c="9015">“Psikotik hastaların büyük bir kısmı cinayet işlemiyor.”  </st></p>
			<p><st c="9072">“Ama siz, onun psikozlu olduğuna katılıyorsunuz?”  </st></p>
			<p><st c="9122">O’Donnell tereddüt etti. </st><st c="9147">“Öyle görünüyor.”  </st></p>
			<p><st c="9165">“Bundan emin değil gibisiniz. </st><st c="9195">Yaptığınız onca ziyaretten sonra bile mi?”  </st></p>
			<p><st c="9238">“Annenizin psikozdan başka sorunları da var. </st><st c="9283">Ve işlediği suçta, ilk anda göze çarpmayan önemli detaylar var.”  </st></p>
			<p><st c="9348">“Ne demek istiyorsunuz?”  </st></p>
			<p><st c="9373">“Onun ne yaptığını bildiğinizi söylediniz. </st><st c="9416">Ya da en azından, davacının yaptığını iddia ettiklerini.”  </st></p>
			<p><st c="9474">“Kanıtlar onu mahkûm etmeye yetecek kadar sağlamdı.”  </st></p>
			<p><st c="9527">“Ah, bir sürü kanıt vardı. </st><st c="9554">Plakası, benzin istasyonundaki kamerada görünüyordu. </st><st c="9607">Lastik demirinde kadınların kanı vardı. </st><st c="9647">Cüzdanları bagajdaydı. </st><st c="9670">Ama muhtemelen şunu duymamışsınızdır.” O’Donnell sehpanın üzerindeki dosyalardan birine uzanıp onu Maura’ya verdi. </st><st c="9785">“Bu, Amalthea’nın tutuklandığı, Virginia’daki adli tıp laboratuvarından.”  </st></p>
			<p><st c="9859">Maura dosyayı açtığında Massachusetts plakalı beyaz bir sedanın fotoğrafını gördü.  </st></p>
			<p><st c="9942">“Amalthea bu arabayı kullanıyordu” dedi O’Donnell.  </st></p>
			<p><st c="9993">Maura bir sonraki sayfayı çevirdi. </st><st c="10028">Burada parmak izi delillerinin özeti vardı.  </st></p>
			<p><st c="10072">“Arabada birçok parmak izi vardı” dedi O’Donnell. </st><st c="10122">“Arka koltuktaki emniyet kemerlerinde her iki kurbanın, Nikki ve Theresa Wells’in parmak izleri bulundu; bu da onların arka koltuğa oturup, kemerlerini bağladıklarını gösteriyordu. </st><st c="10303">Elbette, direksiyonun ve vitesin üzerinde de Amalthea’nın parmak izleri vardı.” O’Donnell durdu. </st><st c="10400">“Bir de, dördüncü bir kişinin parmak izleri vardı.”  </st></p>
			<p><st c="10452">“Dördüncü kişi mi?”  </st></p>
			<p><st c="10472">“Oradaki raporda bulabilirsiniz. </st><st c="10505">Torpido gözünde, her iki kapıda ve direksiyonda bulunan bir parmak izi. </st><st c="10577">O parmak izlerinin sahibi bulunamadı.”  </st></p>
			<p><st c="10616">“Bunun bir anlamı olmayabilir. </st><st c="10647">Belki bir tamirci arabayı tamir ederken parmak izlerini bırakmıştır.”  </st></p>
			<p><st c="10717">“Bu da bir ihtimal. </st><st c="10737">Şimdi de saç ve lif raporuna bakın.”  </st></p>
			<p><st c="10774">Maura bir sonraki sayfayı çevirip arka koltukta sarı saçların bulunduğunu gördü. </st><st c="10855">Saçlar, Theresa ve Nikki Wells’e aitti. </st><st c="10895">“Burada şaşırtıcı hiçbir şey göremiyorum. </st><st c="10937">Kurbanların arabaya bindiğini biliyoruz.”  </st></p>
			<p><st c="10979">“Ama saçların hiçbirinin ön koltukta olmadığını fark etmişsinizdir. </st><st c="11047">Bunu bir düşünün. </st><st c="11065">Yol kenarında mahsur kalmış iki kadın. </st><st c="11104">Biri kenara çekip onları istedikleri yere bırakmayı teklif ediyor. </st><st c="11171">Peki kız kardeşler ne yapıyor? </st><span><st c="11202">İkisi</st></span><st c="11207"> de arka koltuğa oturuyor. </st><st c="11234">Sence de bu biraz kaba bir davranış değil mi? </st><st c="11280">Sürücüyü önde, tek başına bırakmak. </st><st c="11316">Ama tabii...”  </st></p>
			<p><st c="11330">Maura bakışlarını ona doğru kaldırdı. </st><st c="11368">“Tabii ön koltukta zaten başka biri oturmuyorsa.”  </st></p>
			<p><st c="11418">O’Donnell dudaklarında tatmin olmuş bir gülümsemeyle arkasına yaslandı. </st><st c="11490">“Bu kışkırtıcı bir soru. </st><st c="11515">Davada cevabı hiç verilmeyen bir soru. </st><st c="11554">Tekrar tekrar annenizle görüşmek için oraya gitmemin sebebi bu. </st><st c="11618">Polisin asla bulmaya zahmet etmediği cevabı bulmak istiyorum: Ön koltukta, Amalthea’nın yanında kim oturuyordu?”  </st></p>
			<p><st c="11731">“Sana söylemedi mi?”  </st></p>
			<p><st c="11752">“Adamın ismini söylemedi.”  </st></p>
			<p><st c="11779">Maura ona baktı. </st><st c="11796">“Erkek mi?”  </st></p>
			<p><st c="11808">“Cinsiyeti sadece tahmin ediyorum. </st><st c="11843">Ama yolda o kadınları gördüğünde Amalthea’nın yanında biri olduğuna inanıyorum. </st><st c="11923">Biri ona, o kurbanları kontrol etmekte yardım etmiş olmalı. </st><st c="11983">Cesetleri kulübeye taşımasına ve kulübeyi ateşe vermesine yardım edebilecek kadar güçlü biri.” O’Donnell duraksadı. </st><st c="12099">“Benim ilgilendiğim kişi </st><span><st c="12124">o</st></span><st c="12125">, Doktor Isles. </st><st c="12141">Bulmak istediğim kişi o.”  </st></p>
			<p><st c="12167">“Yani Amalthea’yı ziyaretleriniz, onun için değildi.”  </st></p>
			<p><st c="12221">“Delilik ilgimi çekmiyor. </st><st c="12247">Kötülük çekiyor.”  </st></p>
			<p><st c="12265">Maura ona bakarken düşündü. </st><st c="12293">Evet, çekiyor. </st><st c="12308">Ona değecek, onu koklayacak kadar yaklaşmayı seviyorsun. </st><st c="12365">Seni çeken şey, Amalthea değil. </st><st c="12397">O sadece bir aracı; seni gerçek arzu nesnene ulaştıracak olan şey.  </st></p>
			<p><st c="12464">“Bir ortak” dedi Maura.  </st></p>
			<p><st c="12488">“Kim olduğunu ya da nasıl göründüğünü bilmiyoruz. </st><st c="12538">Ama anneniz biliyor.”  </st></p>
			<p><st c="12560">“O zaman neden ismini söylemiyor?”  </st></p>
			<p><st c="12595">“Benim sorum da bu; onu neden saklıyor? </st><st c="12635">Ondan korkuyor mu? </st><st c="12654">Onu koruyor mu?”  </st></p>
			<p><st c="12671">“Bu kişinin var olup olmadığını bile bilmiyorsunuz. </st><st c="12723">Elinizdeki tek şey, kime ait olduğunu bilmediğiniz parmak izleri. </st><st c="12789">Ve bir teori.”  </st></p>
			<p><st c="12804">“Bir teoriden fazlası. </st><st c="12827">Canavar, gerçek.” O’Donnell öne eğilip sessizce, neredeyse samimiyetle, “Virginia’da tutuklandığında bunu söylemiş. </st><st c="12943">‘Bana bunu yapmamı Canavar söyledi.’ O kadınları öldürmesini, ona </st><span><st c="13009">o kişi</st></span><st c="13015"> söylemiş” dedi.  </st></p>
			<p><st c="13032">Bundan sonraki sessizlikte Maura bir davulun hızlanan temposuna benzeyen kendi kalp atışlarını hissetti. </st><st c="13137">Yutkundu. </st><st c="13147">“Bir şizofrenden bahsediyoruz. </st><st c="13178">Kadının muhtemelen duyusal halüsinasyonları var.”  </st></p>
			<p><st c="13228">“Ya da gerçekten başka biriyle konuşuyor.”  </st></p>
			<p><st c="13271">“Canavar’la mı?” Maura gülmeyi başardı. </st><st c="13311">“Kendi şeytanı olabilir. </st><st c="13336">Onun kâbuslarından fırlamış bir canavar.”  </st></p>
			<p><st c="13378">“Arkada parmak izi bırakan bir canavar.”  </st></p>
			<p><st c="13419">“Bu jüriyi pek etkilemiş gibi görünmüyor.”  </st></p>
			<p><st c="13462">“O kanıtı görmezden geldiler. </st><st c="13492">O celsede, oradaydım. </st><st c="13514">Savcı, davayı tamamen psikotik bir kadın profili üzerine kurdu; neredeyse savcı bile, kadının yaptığı eylemlerden sorumlu tutulamayacağını görmek zorunda kalacaktı. </st><st c="13679">Ama Amalthea kolay hedefti, onu kolayca mahkûm ettiler.”  </st></p>
			<p><st c="13736">“Deli olduğu açıkça belli olmasına rağmen.”  </st></p>
			<p><st c="13780">“Hayır, kimsenin onun psikotik olduğundan ve sesler duyduğundan şüphesi yoktu. </st><st c="13859">O sesler sana bir kadının kafatasını parçalamanı, onun vücudunu yakmanı söyleyebilir, ama jüri yine de, senin doğruyla yanlışı ayırabildiğini düşünür. </st><st c="14010">Amalthea savcı için kolay zaferdi, bu yüzden böyle yaptılar. </st><st c="14071">Durumu yanlış anladılar. </st><st c="14096">Adamı görmediler.” O’Donnell tekrar sandalyesine yaslandı. </st><st c="14155">“Ve onun kim olduğunu bilen tek kişi, anneniz.”  </st></p>
			<p>  </p>
			<p><st c="14203">Maura arabasını Adli Tıp binasının arkasına park ettiğinde saat neredeyse altı olmuştu. </st><st c="14291">Otoparkta hâlâ iki araba vardı; Yoshima’nın mavi Honda’sı ve Doktor Costas’ın siyah Saab’ı. </st><st c="14383">İçinde hafif bir suçlulukla bir otopsi için fazla mesai yaptıklarını düşündü; o gün aslında onun günüydü ama meslektaşlarından bugün onu idare etmelerini rica etmişti.  </st></p>
			<p><st c="14551">Arka kapının kilidini açıp binaya girdi ve yolda kimseye rastlamadan, doğrudan ofisine yöneldi. </st><st c="14647">Almaya geldiği şeyi masasında buldu: Üzerine Louise’in elyazısıyla “İstediğiniz dosyalar” yazılıp yapıştırılmış bir post-it olan iki dosya. </st><st c="14787">Masasına oturdu, derin bir nefes aldı ve ilk dosyayı açtı.  </st></p>
			<p><st c="14846">Bu, büyük kız kardeş Theresa Wells’in dosyasıydı. </st><st c="14896">Kapak sayfasında kurbanın adı, dava numarası ve otopsi tarihi yazıyordu. </st><st c="14969">Otopsiyi yapan patolog, Doktor James Hobart’ın ismini tanıyamadı, ama Maura henüz iki yıldır Adli Tıp’ta çalışıyordu ve bu otopsi raporu neredeyse beş yıllıktı. </st><st c="15130">Doktor Hobart’ın dakitloyla yazılmış açıklamasına döndü.  </st></p>
			<p><span><st c="15187">Kurban sağlıklı, orta yaşlı bir kadın; 1.65 boyunda, 52 kilo ağırlığında. </st><st c="15261">Kimlik diş röntgenleriyle tespit edildi; parmak izleri alınamadı. </st><st c="15327">Göğüste, kol ve bacaklarda yoğun yanık yaraları, deride ciddi kömürleşmeye rastlandı ve yer yer kaslar açığa çıkmıştı. </st><st c="15446">Yüz ve göğsün ön kısmı daha iyi durumdaydı. </st><st c="15490">Giysi kalıntıları yerindeydi; 36 beden, GAP markalı kotun fermuarı ve düğmesi kapalıydı; üzerindeki kömürleşmiş beyaz kazak ve kopçaları hâlâ takılı olan sutyen üstündeydi. </st><st c="15663">Nefes yollarında kurum izine rastlanmadı ve kandaki karboksihemoglobin doygunluğu minimumdu.  </st></span></p>
			<p><st c="15756">Bedeni ateşe verildiğinde Theresa Wells nefes almıyordu. </st><st c="15813">Ölüm sebebi, Doktor Hobart’ın röntgen değerlendirmesinde açıkça belli oluyordu.  </st></p>
			<p><span><st c="15893">Lateral ve AP kafatası filmlerinde, sağ paryetal kemikte, kafatasında ezilme ve parçalanma; dört santim genişliğinde, kama biçimli kırık görünüyor.  </st></span></p>
			<p><st c="16041">Kadını muhtemelen kafasına aldığı bir darbe öldürmüştü.  </st></p>
			<p><st c="16097">Maura daktilodan çıkmış raporun altında, Doktor Hobart’ın imzasının altında tanıdık bir paraf gördü. </st><st c="16198">Belgeyi Louise yazıya dökmüştü. </st><st c="16230">Patologlar gelip geçici olabilirdi, ama Louise bu ofiste hep vardı.  </st></p>
			<p><st c="16298">Maura dosyanın sonraki sayfalarını çevirdi. </st><st c="16342">Dosyada hangi röntgenlerin çekildiğini, hangi kan ve sıvı kalıntılarının kanıt olarak alındığını listeleyen otopsi belgesi vardı. </st><st c="16472">Kayıt sayfalarında delil zinciri, kişisel eşyaları ve otopside hazır bulunanların isimleri yazılmıştı. </st><st c="16575">Yoshima, Hobart’ın asistanlığını yapmıştı. </st><st c="16618">Maura prosedüre katılan Fitchburg polis memuru, Dedektif Swigert’in ismini bilmiyordu.   </st></p>
			<p><st c="16705">Dosyanın sonundaki bir fotoğrafa ilerledi. </st><st c="16748">Burada, görüntü karşısında irkilerek durdu. </st><st c="16792">Alevler Theresa Wells’in kol ve bacaklarını küle çevirmiş, göğsündeki kasları ortaya çıkarmıştı ama bir kadına ait olduğu çok belli olan yüzü tuhaf biçimde sağlam kalmıştı. </st><st c="16965">“Sadece otuz beş yaşındaymış” diye düşündü Maura. </st><st c="17015">“Ben şimdiden, Theresa Wells’ten beş yıl daha çok yaşadım. </st><st c="17074">Yaşasaydı, bugün benim yaşımda olacaktı. </st><st c="17115">Kasım ayında o gün, lastiği patlamasaydı.”  </st></p>
			<p><st c="17158">Theresa’nın dosyasını kapatıp bir sonrakine uzandı. </st><st c="17210">Dosyayı açmadan önce, içindeki korkunçlukları görmek konusunda isteksizlikle bir kez daha duraksadı. </st><st c="17311">Bir yıl kadar önce otopsisini yaptığı yanmış kurbanı, odadan çıktıktan sonra bile saçlarına, giysilerine işlemiş kokuları düşündü. </st><st c="17442">O yazın geri kalanı boyunca arka bahçesindeki ızgarayı yakmaktan kaçınmıştı; barbeküde pişirilen etin kokusuna dayanamamıştı. </st><st c="17568">Şimdi Nikki Wells’in dosyasını açarken, hafızasından sürüklenip geri gelen o kokuyu neredeyse yeniden duyabiliyordu. </st><st c="17685">Theresa’nın yüzü yangında çok az hasar almış olsa da, aynı şeyi kız kardeşi için söylemek pek mümkün değildi. </st><st c="17795">Theresa’nın sadece bazı bölgelerini yakan alevler, bunun yerine tüm öfkelerini Nikki Wells’in vücuduna yoğunlaştırmıştı.   </st></p>
			<p> <span><st c="17916">Kurban ciddi derecede kömürleşmiş; göğüs ve karın duvarı tamamen yanmış ve iç organları ortaya çıkmış. </st><st c="18019">Yüzdeki ve kafatasındaki yumuşak dokular da tamamen yanmış. </st><st c="18079">Hem kraniyal bölgedeki hem de yüz kemiklerindeki kırık yaraları görünür halde. </st><st c="18158">Üzerinde giysi kalıntısı bulunmadı ama röntgende, beşinci kaburga seviyesinde küçük, metalik kalıntılara rastlandı; bu bir sutyenin kopçalarına ait, ya da kasık kemiğinin üzerini örten tek bir metal parçası olabilir. </st><st c="18375">Röntenlerde ayrıca bir fetüsün iskelet kalıntılarına da rastlandı; kafatası çapı, fetüsün yaklaşık otuz altı haftalık olduğunu...  </st></span></p>
			<p><st c="18505">Katilin, Nikki Wells’in hamile olduğunu görmeme ihtimali yoktu. </st><st c="18569">Ama bu durum, ona ve doğmamış çocuğuna merhamet edilmesini ya da ayrıcalıklı davranılmasını sağlamamıştı. </st><st c="18675">Sadece, ormandaki bir kulübede bir cenaze ateşi yakılmıştı. </st><st c="18735">Maura sayfayı çevirdi. </st><st c="18758">Otopsi raporundaki bir sonraki cümlede, kaşlarını çatıp duraksadı:  </st></p>
			<p><span><st c="18825">Röntgende bebeğin sağ tibula ve fibula kemikleri ile ayak bileği kemiklerinin eksik olduğu görüldü.  </st></span></p>
			<p><st c="18925">Tükenmezkalemle bir yıldız işareti konup bozuk bir elyazısıyla not düşülmüştü: “Ek kısmına bakın.” Maura ilgili sayfayı çevirip okumaya başladı:  </st></p>
			<p><span><st c="19070">*Kurbanın üç ay önceki jinekolog kontrolünde, fetüste anormallikler olduğu fark edilmişti. </st><st c="19161">İkinci üç aylık dönemde çekilen ultrasonda, fetüsün sağ bacağının alt kısmının, muhtemelen amniyotik bant sendromu sebebiyle eksik olduğu saptanmıştı.   </st></span></p>
			<p><st c="19312">Fetüste malformasyon. </st><st c="19334">Ölümünden aylar önce Nikki Wells’e bebeğinin sağ bacağı olmadan doğacağı söylenmişti ama o yine de hamileliğini devam ettirmeyi seçmişti. </st><st c="19472">Bebeğini doğurmayı istemişti.  </st></p>
			<p><st c="19502">Maura dosyadaki son sayfalarla karşılaşmanın, işin en zor kısmı olacağını biliyordu. </st><st c="19587">Midesi fotoğrafı görmeye dayanacak kadar güçlü değildi ama yine de kendini oraya bakmaya zorladı. </st><st c="19685">Kararmış kolları ve göğsü gördü. </st><st c="19718">Bu güzel bir kadın değildi; üzerinde hamilelik ışıltısı yoktu; karşısında sadece kömürleşmiş bir maskenin ardından bakan kafatasının görüntüsü vardı; yüz kemikleri ölümcül darbeyle içeri göçmüştü.  </st></p>
			<p><span><st c="19915">Bunu Amalthea Lank yaptı. </st><st c="19941">Annem. </st><st c="19948">Kafataslarını ezip cesetlerini bir kulübeye sürükledi. </st><st c="20003">Benzini cesetlerin üzerine dökerken, kibriti tutuştururken, alevlerin hayatı tüketişini izlerken bir heyecan hissetti mi? </st><st c="20125">Yanık saç ve et kokusunu içine çekmek için kulübenin etrafında oyalandı mı?  </st></span></p>
			<p><st c="20201">Resimlere daha fazla bakmaya dayanamayarak dosyayı kapattı. </st><st c="20261">Dikkatini, masasında duran iki büyük röntgen zarfına çevirdi. </st><st c="20323">Onları ışıklı panoya götürüp Theresa Wells’in baş ve boyun filmlerini kıskaçların altına yerleştirdi. </st><st c="20425">Işık titreyerek yandı ve kemiklerin hayalet gibi gölgelerini aydınlattı. </st><st c="20498">Röntgenlere bakmak, fotoğraflara bakmaktan çok daha kolaydı. </st><st c="20559">Tanınabilir etlerinden ayrılan cesetler korkutuculuklarını kaybediyordu. </st><st c="20632">Her iskelet birbirine benzerdi. </st><st c="20664">O an ışıklı panoda gördüğü kafatası herhangi bir kadının, sevdiği birinin ya da tanımadığı birinin olabilirdi. </st><st c="20775">Parçalanmış kafatası boşluğuna, kafatasının içine göçmüş üçgen kemik parçasına baktı. </st><st c="20861">Bu rastgele vurulmuş bir darbe değildi; sadece ne yaptığını bilen ve vahşi bir kolun savruluşu, o kırığın paryetal loba bu kadar gömülmesini sağlayabilirdi.   </st></p>
			<p><st c="21018">Theresa’nın filmlerini ışıklı panodan indirdi, diğer röntgenleri almak için ikinci zarfa uzandı ve onları ışıklı panoya astı. </st><st c="21144">Bu başka bir kafatasıydı; bu seferki Nikki’ye aitti. </st><st c="21197">Kız kardeşi gibi Nikki de başından darbe almıştı ama darbe alnına inmiş, alın kemiğinin içeri çökmesine sebep olmuş ve iki göz çukurunu da o kadar göçertmişti ki iki göz de soketlerinden fırlamıştı. </st><st c="21396">Nikki Wells, yaklaşan darbeyi görmüş olmalıydı.  </st></p>
			<p><st c="21444">Maura kafatası filmlerini panodan çıkartıp iki yeni röntgeni tutturdu. </st><st c="21515">Bunlar Nikki Wells’in, ateşle tüketilmiş etinin altında şaşırtıcı derecede sağlam kalmış omurga ve pelvis röntgenleriydi. </st><st c="21637">Fetüsün kemikleri pelvisin üzerine yayılmıştı. </st><st c="21684">Alevler anneyle bebeği kömürleşmiş tek bir kütleye dönüştürmüş olsa da, Maura röntgende onların iki ayrı kişi olduğunu görebiliyordu. </st><st c="21818">İki iskelet, iki kurban.  </st></p>
			<p><st c="21843">Maura bir şey daha gördü: Birbirinin içinden geçen gölgelerin karmaşasının ortasında, parlak bir nokta göze çarpıyordu. </st><st c="21963">Nikki Wells’in kasık kemiğinin üstünde iğne kadar ince, parlak bir çizgi vardı. </st><st c="22043">Bu, küçük bir metal parçası mıydı? </st><st c="22078">Belki de üzerindeki giysilerden kalma bir şeydi; bir fermuar ya da kopça eriyip ete karışmıştı.  </st></p>
			<p><st c="22174">Maura zarfın içinden lateral göğüs filmini aldı. </st><st c="22223">Onu frontal filmin yanına tutturdu. </st><st c="22259">Yan çekimde metalik ışıltı hâlâ görünüyordu, ama Maura artık çizginin kasık kemiğinin üzerinde olmadığını, daha çok kemiğin içine işlemiş gibi göründüğünü fark ediyordu.   </st></p>
			<p><st c="22429">Nikki’nin zarfındaki bütün röntgenleri çıkartıp onları ikişer ikişer ışıklı panoya astı. </st><st c="22518">Doktor Hobart’ın göğüs röntgeninde gördüğü, yoğun noktaları ve sutyen kopçası olduğu tahmin edilen metalik çemberleri gördü. </st><st c="22643">Yan filmlerde, aynı metal çemberlerin yumuşak dokunun üzerine yayıldığı açıkça görülüyordu. </st><st c="22735">Leğen kemiği filmlerini tekrar takıp Nikki Wells’in leğen kemiğine gömülü olan o metalik ışıltıya baktı. </st><st c="22840">Doktor Hobart raporunda bundan bahsetmiş olsa da, çıkardığı sonuçlarda bu bilgiye yer vermemişti. </st><st c="22938">Belki de bunun önemsiz bir bulgu olduğunu düşünmüştü. </st><st c="22992">Ve kurbana uygulanan diğer vahşetlere bakılacak olursa, bunu yapmaması için bir sebep de yoktu.   </st></p>
			<p><st c="23088">Otopside Hobart’ın asistanı Yoshima’ydı; belki de davayı hatırlardı.  </st></p>
			<p><st c="23157">Maura ofisinden çıkıp merdivene yöneldi ve çift kanatlı kapıdan geçerek otopsi odasına girdi. </st><st c="23251">Laboratuvarda kimse yoktu; tezgâhlar temiz bırakılmıştı.   </st></p>
			<p><st c="23308">“Yoshima?” diye seslendi.  </st></p>
			<p><st c="23334">Ayağına galoşları geçirip laboratuvar boyunca ilerledi; boş paslanmaz çelik masaların yanından geçti ve çift kanatlı bir kapıdan daha geçip teslimat alanına ulaştı. </st><st c="23499">Soğuk dolabın kapısını savurarak açıp içine baktı. </st><st c="23550">Gördüğü tek şey, yan yana sedyelerde duran iki beyaz ceset torbası oldu.  </st></p>
			<p><st c="23623">Kapıyı kapatıp bir an boş kabul alanında durdu ve etraftaki sesleri, ayak seslerini, ona binada hâlâ birilerinin olduğunu belli edecek işaretleri dinledi. </st><st c="23778">Ama sadece buzdolabının homurtusunu ve dışarıdaki sokaktan gelen, uzak ambulans sirenini duydu.  </st></p>
			<p><st c="23874">Costas ve Yoshima evlerine gitmiş olmalıydı.   </st></p>
			<p><st c="23919">On beş dakika sonra binadan çıktığında Saab ve Toyota’nın gerçekten de gitmiş olduğunu gördü; onun siyah Lexus’u dışında otoparkta kalan diğer araçlar, üzerlerine “Massachusetts Eyaleti Adli Tıp” yazılmış morg kamyonetleriydi. </st><st c="24146">Karanlık çökmüştü ve Maura’nın arabası sokak lambasının yerde oluşturduğu bir ışık gölünün ortasında tek başına kalmıştı.   </st></p>
			<p><st c="24268">Theresa ve Nikki Wells’in görüntüleri zihninden silinmiyordu. </st><st c="24330">Lexus’a doğru yürürken etrafındaki her gölgenin, her sesin ve her hareketin farkındaydı. </st><st c="24419">Arabasına birkaç adım kala durup yolcu kapısına baktı. </st><st c="24474">Aniden ensesindeki tüyler diken diken oldu. </st><st c="24518">Taşıdığı dosyalar uyuşan ellerinden döküldü; kâğıtlar kaldırımın üzerine yayıldı.  </st></p>
			<p><st c="24600">Arabasının pırıl pırıl cilasının üzerinde üç paralel çizgi vardı. </st><st c="24666">Bir pençe izi.  </st></p>
			<p><st c="24681">Uzaklaş. </st><st c="24690">İçeri gir.  </st></p>
			<p><st c="24701">Maura arkasını dönüp tekrar binaya doğru koştu. </st><st c="24749">Telaşla anahtarlarını bulmaya çalışırken kilitli kapının önünde durdu. </st><st c="24820">Neredeydi, doğru anahtar hangisiydi? </st><st c="24857">Sonunda anahtarı buldu, kilide soktu ve hızla kapıdan geçip kapıyı ardından çarparak kapattı. </st><st c="24951">Kurduğu barikatı desteklemek için kapıya sırtını dayadı.   </st></p>
			<p><st c="25008">Boş binanın içi o kadar sessizdi ki Maura kendi paniklemiş nefeslerini duyabiliyordu.  </st></p>
			<p><st c="25094">Koridor boyunca koşup kendisini ofisine kilitledi. </st><st c="25145">Ancak etrafında tanıdık şeyleri görünce kalp atışları ve titreyen elleri biraz yavaşladı. </st><st c="25235">Masasına gidip telefonu aldı ve Jane Rizzoli’yi aradı.  </st></p>
		</div>
	<div id="charCountTotal" value="25290"></div></body>
</html>
