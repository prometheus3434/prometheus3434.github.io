<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-23</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-23" xml:lang="tr-TR">
		<div>
			<p>  </p>
			<p id="_idParaDest-23" xml:lang="en-GB"><st c="0">21</st><span>  </span></p>
			<p><st c="2">Yağmurla ağırlaşmış ağaç dallarının altındaki kulübe sanki onların dokunuşundan kaçmaya çalışıyordu. </st><st c="104">Maura önceki hafta evi ilk gördüğünde burasının sadece yavaş yavaş etrafındaki orman tarafından yutulan, sinir bozucu, karanlık bir kutu olduğunu düşünmüştü. </st><st c="262">Şimdi, Maura arabasının penceresinden bakarken, ev de sanki kötücül gözlerle ona bakıyordu.   </st></p>
			<p><st c="354">“Burası Amalthea’nın büyüdüğü yer” dedi Maura. </st><st c="401">“Anna için bu bilgiye ulaşmak zor olmamıştır. </st><st c="447">Yapması gereken tek şey, Amalthea’nın lise kayıtlarını kontrol etmekti. </st><st c="519">Ya da eski bir rehberde Lank soyadını aramak.” Rizzoli’ye baktı. </st><st c="584">“Ev sahibi, Bayan Clausen bana Anna’nın özellikle bu evi kiralamak istediğini söyledi.”  </st></p>
			<p><st c="672">“Yani Anna bir zamanlar Amalthea’nın burada yaşadığını biliyordu.”  </st></p>
			<p><st c="739">Ve benim gibi o da, annemiz hakkında daha fazla bilgi edinmek istiyordu diye düşündü Maura. </st><st c="831">Bize hayat verip sonra terk eden kadını anlamak istiyordu.  </st></p>
			<p><st c="890">Yağmur arabanın tavanına çarpıp gümüşsü bir örtü halinde sileceklerden aşağı akıyordu.   </st></p>
			<p><st c="977">Rizzoli yağmurluğunun fermuarını çekti ve kapüşonunu başına geçirdi. </st><st c="1046">“O zaman içeri girip bir bakalım.”  </st></p>
			<p><st c="1081">Yağmurun altında aceleyle ilerleyip verandaya çıkan basamakları hızla tırmandılar; orada yağmurluklarındaki suyu silktiler. </st><st c="1205">Maura, Bayan Clausen’in emlak ofisinden yeni aldığı anahtarı çıkartıp kilide soktu. </st><st c="1289">Başta, ev onunla savaşıyormuş ve içeri girmesine izin vermemeye kararlıymış gibi, kilit açılmadı. </st><st c="1387">Maura sonunda kilidi açmayı başardığında, sonuna kadar direnen kapı savrularak açılırken bir uyarı gibi gıcırdadı.   </st></p>
			<p><st c="1502">İçerisi Maura’nın hatırladığından daha kasvetli ve klostrofobikti. </st><st c="1569">Havada mayhoş bir rutubet kokusu vardı, sanki dışarıdaki nem duvarlardan içeri sızıp perdelere, koltuklara yürümüştü. </st><st c="1687">Pencereden giren ışık oturma odasını grinin kasvetli tonlarına boyuyordu. </st><st c="1761">Maura, bu ev, burada olmamızı istemiyor diye düşündü. </st><st c="1815">Sırlarını öğrenmemizi istemiyor.  </st></p>
			<p><st c="1848">Rizzoli’nin koluna dokundu. </st><st c="1876">“Bak” dedi, iki kilidi ve kapı zincirini işaret ederek.  </st></p>
			<p><st c="1932">“Yepyeni kilitler.”  </st></p>
			<p><st c="1952">“Onları Anna taktırmış. </st><st c="1976">İnsanın merakını uyandırıyor, değil mi? </st><st c="2016">Acaba kimi dışarıda bırakmaya çalışıyordu?”  </st></p>
			<p><st c="2060">“Charles Cassell olmasın?” Rizzoli oturma odası boyunca ilerleyip dışarıda, rüzgârla sürüklenen yaprak yığınına baktı. </st><st c="2179">“Burası çok ıssız bir yer. </st><st c="2206">Komşu yok. </st><st c="2217">Ağaçlar dışında hiçbir şey yok. </st><st c="2249">Ben de fazladan birkaç kilidim olmasını isterdim.” Keyifsizce güldü. </st><st c="2318">“Biliyor musun, hiçbir zaman ormanda olmayı çok sevmedim. </st><st c="2376">Lisedeyken bir grup arkadaş kamp yapmaya gitmiştik. </st><st c="2428">Arabayla New Hampshire’a gidip uyku tulumlarımızı kamp ateşinin etrafına dizdik. </st><st c="2509">Ben gözümü bile kırpmadım. </st><st c="2536">Orada ne olduğunu ve beni neyin izlediğini nasıl bileceğim diye düşünüp durmuştum. </st><st c="2619">Ağaçların tepesinde, çalıların arasında.”  </st></p>
			<p><st c="2661">“Gel” dedi Maura. </st><st c="2679">“Sana evin geri kalanını da göstermek istiyorum.” Mutfağa doğru yürüyüp duvardaki düğmeye dokundu. </st><st c="2778">Floresan lambalar uğursuz bir homurtuyla, titreşerek yanmaya başladı. </st><st c="2848">Acımasız ışık, eski yer döşemesinin üstündeki her çatlağı, her çöküğü ortaya çıkartıyordu. </st><st c="2939">Maura kullanılmaktan sararmış, siyah beyaz dama desenine baktı ve buraya dökülen bütün sütlerin ve dışarıdan taşınan tüm çamurların mutlaka bu zeminde mikroskobik izler bırakmış olduğunu düşündü. </st><st c="3135">Bu çatlaklar ve kırıkların arasına başka neler sızmıştı? </st><st c="3192">Hangi korkunç olaylar izlerini bırakmıştı?  </st></p>
			<p><st c="3235">“Bu kilitler de yepyeni” dedi Rizzoli, arka kapıda dururken.  </st></p>
			<p><st c="3296">Maura kiler kapısına doğru ilerledi. </st><st c="3333">“Görmeni istediğim şey buydu.”  </st></p>
			<p><st c="3364">“Bir kilit daha mı?”  </st></p>
			<p><st c="3385">“Ama bunun ne kadar yıpranmış olduğunu görüyor musun? </st><st c="3439">Bu yeni değil. </st><st c="3454">Bu kilit uzun zamandır burada. </st><st c="3485">Bayan Clausen, yirmi sekiz yıl önce evi açık arttırmada satın aldığından beri orada olduğunu söylüyor. </st><st c="3588">Ve işin tuhaf tarafı şu.”  </st></p>
			<p><st c="3614">“Ne?”  </st></p>
			<p><st c="3620">“Bu kapı, sadece kilere açılıyor.” Rizzoli’ye baktı. </st><st c="3673">“Çıkmaz sokak.”  </st></p>
			<p><st c="3689">“İnsan bu kapıya neden kilit takar ki?”  </st></p>
			<p><st c="3729">“Ben de bunu merak ettim.”  </st></p>
			<p><st c="3756">Rizzoli kapıyı açtığında karanlıktan nemli toprak kokusu yükseldi. </st><st c="3823">“Tanrım” diye mırıldandı. </st><st c="3849">“Kilere inmekten nefret ederim.”  </st></p>
			<p><st c="3882">“Hemen başının üstünde bir lamba ipi var.”  </st></p>
			<p><st c="3925">Rizzoli yukarı uzanıp ipi çekti. </st><st c="3958">Ampul yandı; kör ışığı dar bir merdivene yayıldı. </st><st c="4008">Onun altında, sadece gölgeler vardı. </st><st c="4045">“Kömür deposu filan mı?”  </st></p>
			<p><st c="4070">“Evin etrafını dolaştım. </st><st c="4095">Dışarıdan kilere açılan kapı göremedim.”  </st></p>
			<p><st c="4136">“Aşağı indin mi?”  </st></p>
			<p><st c="4154">“Buna gerek duymamıştım.” </st><span><st c="4180">Bugüne kadar</st></span><st c="4192">.  </st></p>
			<p><st c="4194">“Tamam.” Rizzoli cebinden mini bir fener çıkartıp derin bir nefes aldı. </st><st c="4266">“Sanırım içeri bakmalıyız.”  </st></p>
			<p><st c="4294">Gıcırtılı merdivenleri inerken üzerlerindeki ampul iki yana sallanıp gölgeleri ileri geri oynatmaya başladı. </st><st c="4403">Rizzoli yavaş yavaş, atacağı her adımdan önce bastığı yeri kontrol ediyormuş gibi ilerliyordu. </st><st c="4498">Maura daha önce Rizzoli’nin hiç bu kadar tereddütlü, bu kadar dikkatli olduğunu görmemişti ve bu endişe, onun endişesini de körüklüyordu. </st><st c="4636">Merdivenin sonuna ulaştıklarında mutfak kapısı çok yukarıda, başka bir boyuta açılan bir kapı gibi görünüyordu.   </st></p>
			<p><st c="4748">Merdivenin sonundaki ampul yanmıştı. </st><st c="4785">Rizzoli küçük fenerini içeri sızan yağmur suyuyla nemlenip sertleşmiş toprak zemin üzerinde gezdirdi. </st><st c="4887">Işık üst üste dizilmiş boya kutularını, rulo yapılıp bir duvara dayanmış bir halıyı ortaya çıkardı. </st><st c="4987">Köşede, oturma odasındaki şömineyi tutuşturmak için dallarla dolu bir kasa duruyordu. </st><st c="5073">Burada sıradışı görünen, Maura’nın merdivenlerin üstündeyken hissettiği tehdidi doğrulayan hiçbir şey yoktu.   </st></p>
			<p><st c="5182">“Evet, haklısın” dedi Rizzoli. </st><st c="5213">“Buradan başka bir çıkış varmış gibi görünmüyor.”  </st></p>
			<p><st c="5263">“Sadece şu mutfağa açılan kapı var.”  </st></p>
			<p><st c="5300">“Yani, kilit çok anlamsız. </st><st c="5327">Ama tabii...” Rizzoli’nin feneri aniden uzak duvarın üzerindeki bir noktaya döndü.   </st></p>
			<p><st c="5410">“Ne var?”  </st></p>
			<p><st c="5420">Rizzoli kilerin diğer yanına gelip durdu. </st><st c="5462">“Bunun burada ne işi var? </st><st c="5488">İnsan bunu ne için kullanır?”  </st></p>
			<p><st c="5518">Maura yaklaştı. </st><st c="5534">Rizzoli’nin fenerinin aydınlattığı şeyi gördüğünde omurgası boyunca bir ürpertinin tırmandığını hissetti. </st><st c="5640">Bu, devasa kiler taşlarından birine sabitlenmiş, demir bir halkaydı. </st><span><st c="5709">İnsan bunu ne için kullanır</st></span><st c="5736"> diye sormuştu Rizzoli. </st><st c="5760">Bu sorunun cevabıyla gözünün önüne getirdiği görüntüden irkilen Maura geri çekildi.   </st></p>
			<p><span><st c="5844">Burası bir kiler değil, bir zindan</st></span><st c="5878">.  </st></p>
			<p><st c="5880">Rizzoli’nin feneri yukarı ilerledi. </st><st c="5916">“Evin içinde biri var” diye fısıldadı.  </st></p>
			<p><st c="5955">Maura kendi kalbinin gümbürtüleri arasında üzerlerindeki zeminin gıcırdadığını duydu. </st><st c="6041">Ağır ayak seslerinin evin içinde dolaştığını duydu. </st><st c="6093">Mutfağa yaklaşıyordu. </st><st c="6115">Aniden kapı ağzında bir siluet belirdi; aşağı tutulan fenerin ışığı o kadar kuvvetliydi ki Maura kör olmamak için arkasını dönmek zorunda kaldı.   </st></p>
			<p><st c="6260">“Doktor Isles?” dedi bir adam.   </st></p>
			<p><st c="6291">Maura gözlerini kısıp ışığa doğru baktı. </st><st c="6332">“Sizi göremiyorum.”  </st></p>
			<p><st c="6352">“Dedektif Yates. </st><st c="6369">Olay Yeri Ekibi de geldi. </st><st c="6395">Başlamadan önce, bize evi gezdirmek ister misiniz?”  </st></p>
			<p><st c="6447">Maura nefesini verdi hızla. </st><st c="6475">“Yukarı geliyoruz.”  </st></p>
			<p><st c="6495">Maura ile Rizzoli kilerden çıktıklarında, mutfakta dört adam vardı. </st><st c="6563">Maura, Maine eyaletinden gelen Dedektif Corso ve Dedektif Yates’le önceki hafta, ormanın içindeki açıklık alanda tanışmıştı. </st><st c="6688">Kendilerini sadece Pete ve Gary olarak tanıtan iki Olay Yeri teknisyeni de onlara katıldı ve el sıkışmak için durdular.  </st></p>
			<p><st c="6808">Yates, “Bu bir çeşit define avı mı?” dedi.  </st></p>
			<p><st c="6851">“Bir şey bulacağımızın garantisi yok” dedi Maura.   </st></p>
			<p><st c="6901">İki Olay Yeri teknisyeni mutfakta etrafa bakıyor, zemini tarıyordu. </st><st c="6969">“Bu döşeme oldukça yıpranmış görünüyor” dedi Pete. </st><st c="7020">“Zaman aralığımız nedir?”  </st></p>
			<p><st c="7046">“Sadler ailesi kırk beş yıl önce kayboldu. </st><st c="7089">O zamanlar şüpheli hâlâ kuzeniyle birlikte burada yaşıyor olmalı. </st><st c="7155">Onlar gittikten sonra ev yıllarca boş kalmış, sonra da açık arttırmayla satılmış.”  </st></p>
			<p><st c="7238">“Kırk beş yıl önce mi? </st><st c="7261">Evet, bu döşeme o kadar eski olabilir.”  </st></p>
			<p><st c="7301">“Oturma odasındaki halının daha yeni olduğunu biliyorum; sadece yirmi yıllık” dedi Maura. </st><st c="7391">“Zemini kontrol etmek için onu kaldırmamız gerekecek.”  </st></p>
			<p><st c="7446">“Bu işlemi on beş yıllıktan daha eski bir şey üzerinde hiç denemedik. </st><st c="7516">Bu bizim için yeni bir rekor olacak.” Pete mutfak penceresine baktı. </st><st c="7585">“Daha en az iki saat hava kararmaz.”  </st></p>
			<p><st c="7622">“O zaman kilerden başlayalım” dedi Maura. </st><st c="7664">“Aşağısı yeterince karanlık.”  </st></p>
			<p><st c="7694">Herkes araçtan ekipmanlarını almaya gitti; kameralar, fotoğraf makineleri, tripodlar, koruyucu malzeme, basınçlı hava spreyleri, damıtılmış su, içinde kimyasal şişeleri olan bir soğutucu, elektrik kabloları ve fenerler. </st><st c="7914">Tüm bunları dar merdivenden kilere indirdiklerinde ortam altı kişi ve kameralarla çok sıkışık hale geldi. </st><st c="8020">Sadece yarım saat önce Maura aynı kasvetli odada huzursuz hissediyordu. </st><st c="8092">Şimdi, gerektiği gibi kurulan tripodları ve açılan elektrik kablolarını izlerken, oda onu korkutma gücünü kaybetmişti. </st><st c="8211">Sadece nemli taşlar ve sertleşmiş toprak diye düşündü. </st><st c="8266">Burada hayaletler yok.  </st></p>
			<p><st c="8289">“Burayı bilemiyorum” dedi Pete, Sea Dogs beysbol kepinin güneşliğini arkaya çevirirken. </st><st c="8377">“Buradaki zemin toprak. </st><st c="8401">Demir oranı yüksek olacak. </st><st c="8428">Her yer parlayabilir. </st><st c="8450">Yorumlamak zor olacak.”  </st></p>
			<p><st c="8474">“Ben daha çok duvarlarla ilgileniyorum” dedi Maura. </st><st c="8526">“Lekeler, sıçrama izleri.” Üzerinde demir halka olan granit bloğunu işaret etti. </st><st c="8607">“Bu duvarla başlayalım.”  </st></p>
			<p><st c="8632">“Önce ilk fotoğrafları çekmeliyiz. </st><st c="8667">Ben tripodu hazırlayayım. </st><st c="8693">Dedektif Corso, cetveli o duvara tutturabilir misiniz? </st><st c="8748">Işık veriyor. </st><st c="8762">Bizim için referans noktası olur.”  </st></p>
			<p><st c="8797">Maura Rizzoli’ye baktı. </st><st c="8821">“Sen üst kata çıkmalısın, Jane. </st><st c="8853">Luminolü hazırlamaya başlayacaklar. </st><st c="8889">Bence buna maruz kalmamalısın.”  </st></p>
			<p><st c="8921">“O kadar zehirli olduğunu bilmiyordum.”  </st></p>
			<p><st c="8961">“Yine de, işini şansa bırakmamalısın. </st><st c="8999">Bebekleyken olmaz.”  </st></p>
			<p><st c="9019">Rizzoli içini çekti. </st><st c="9040">“Evet, tamam.” Yavaş yavaş basamakları tırmandı. </st><st c="9089">“Ama ışık gösterisini kaçırmaktan nefret ediyorum.” Kiler kapısı Rizzoli’nin ardından savrularak kapandı.  </st></p>
			<p><st c="9195">“Tanrım, onun doğum izninde olması gerekmez miydi?” dedi Yates.   </st></p>
			<p><st c="9259">“Daha altı haftası var” dedi Maura.  </st></p>
			<p><st c="9295">Teknisyenlerden biri güldü. </st><st c="9323">“</st><span><st c="9324">Fargo</st></span><st c="9329">’daki o kadın polis gibi mi? </st><st c="9359">O kadar şişmişken bir suçluyu nasıl kovalarsın ki?”  </st></p>
			<p><st c="9411">Rizzoli kapalı kapının arkasından, “Hey, şişmiş olabilirim, ama sağır değilim!” diye bağırdı.   </st></p>
			<p><st c="9505">“Ayrıca silahı var” dedi Maura.  </st></p>
			<p><st c="9537">Dedektif Corso, “İşe başlayabilir miyiz?” diye sordu.  </st></p>
			<p><st c="9591">“Maskeler ve gözlükler kutuda” dedi Pete. </st><st c="9633">“Herkese dağıtabilirsiniz.”  </st></p>
			<p><st c="9661">Corso Maura’ya bir nefes filtresi, bir de gözlük verdi. </st><st c="9717">Maura bunları takıp kimyasalları ölçmeye başlayan Gary’i izledi.  </st></p>
			<p><st c="9782">“Weber karışımı kullanacağım” dedi Gary. </st><st c="9823">“Biraz daha hassastır ve bence kullanımı daha güvenli. </st><st c="9878">Bu malzemeler gözlere ve deriye yeterince zarar veriyor zaten.”  </st></p>
			<p><st c="9942">“Stok solüsyonları mı karıştırıyorsun?” diye sordu Maura, maskenin arkasında boğuklaşan sesiyle.   </st></p>
			<p><st c="10039">“Evet. </st><st c="10046">Onları laboratuvardaki buzdolabında tutuyoruz. </st><st c="10093">Üçünü ve distile suyu olay yerinde karıştırıyoruz.” Kavanozu kapatıp şiddetle çalkaladı. </st><st c="10182">“Burada lens kullanan kimse var mı?”  </st></p>
			<p><st c="10219">“Ben kullanıyorum” dedi Yates.  </st></p>
			<p><st c="10250">“O zaman dışarı çıksanız iyi olur dedektif. </st><st c="10294">O gözlükleri taksanız bile siz daha hassas olacaksınız.”  </st></p>
			<p><st c="10351">“Hayır, izlemek istiyorum.”  </st></p>
			<p><st c="10379">“O zaman spreyi sıkmaya başladığımızda geri çekilin.” Kavanozu bir kez daha salladıktan sonra içindekileri bir sprey şişesine aktardı. </st><st c="10514">“Tamam, başlamaya hazırız. </st><st c="10541">İzin verin, önce bir fotoğraf çekeyim. </st><st c="10580">Dedektif, o duvardan uzaklaşabilir misiniz?”  </st></p>
			<p><st c="10625">Corso kenara çekildi; Pete de fotoğraf makinesinin düğmesine bastı. </st><st c="10693">Flaş patladı ve kamera az sonra üzerine luminol sıkacakları duvarın ilk halini kaydetti.   </st></p>
			<p><st c="10782">“Işıkları şimdi mi kapatmalıyız?” diye sordu Maura.  </st></p>
			<p><st c="10834">“Önce Gary yerini alsın. </st><st c="10859">İçerisi karanlık olduğunda, etrafta tökezleyeceğiz. </st><st c="10911">Bu yüzden herkes kendine bir yer seçsin ve orada dursun, tamam mı? </st><st c="10978">Sadece Gary hareket edecek.”  </st></p>
			<p><st c="11007">Gary duvara yaklaşıp içi luminolle dolu şişeyi havaya kaldırdı. </st><st c="11071">Gözlükleri ve maskesiyle, insanları rahatsız eden hamamböceklerini öldürecek bir böcek ilaçlamacısına benziyordu.   </st></p>
			<p><st c="11185">“Işıkları kapatın Doktor Isles.”  </st></p>
			<p><st c="11218">Maura yanındaki projektöre uzanıp kapattı ve kiler karanlığa gömüldü.  </st></p>
			<p><st c="11288">“Sıra sende Gary.”  </st></p>
			<p><st c="11307">Sprey şişesinin tıslamasını duyabiliyorlardı. </st><st c="11353">Karanlığın içinde aniden gece göğündeki yıldızlar gibi yeşilimsi mavi lekeler parladı. </st><st c="11440">Karanlığın içinde, hiçbir yere bağı olmadan duruyormuş gibi görünen bir daire belirdi. </st><st c="11527">Demir halka.  </st></p>
			<p><st c="11540">“Kan bile olmayabilir” dedi Pete. </st><st c="11574">“Luminol birçok şeye reaksiyon gösterir. </st><st c="11615">Pasa, metallere. </st><st c="11632">Çamaşır suyuna. </st><st c="11648">O demir halkanın, üzerinde kan olsa da olmasa da parlaması normal. </st><st c="11715">Gary, ben bu pozu çekerken kenarda durabilir misin? </st><st c="11767">Kırk saniye pozlayacağım, o yüzden sıkı durun.” Pete, fotoğraf sonunda çekildiğinde, “Işıklar, Doktor Isles” dedi.  </st></p>
			<p><st c="11882">Maura karanlıkta lambayı açan anahtarı elleriyle aradı. </st><st c="11938">Işık yandığında, yüzü taş duvara dönüktü.  </st></p>
			<p><st c="11980">“Ne düşünüyorsunuz?” diye sordu Corso.  </st></p>
			<p><st c="12019">Pete omzunu silkti. </st><st c="12039">“Çok etkileyici değil. </st><st c="12062">Burada birçok yanlış pozitifimiz olacak. </st><st c="12103">Toprak lekeleri ve o kayalar var. </st><st c="12137">Diğer duvarları da deneyeceğiz, ama bir el izi ya da büyük bir sıçrama görmediğiniz sürece, bu zeminden kan örneği almak kolay olmayacak.”  </st></p>
			<p><st c="12276">Maura, Corso’nun saatine baktığını fark etti. </st><st c="12322">Maine’den gelen dedektifler için bu uzun bir yolculuk olmuştu ve Maura Corso’nun, bunun bir zaman kaybı olduğundan şüphelenmeye başladığını görebiliyordu.  </st></p>
			<p><st c="12477">“Haydi, devam edelim” dedi.  </st></p>
			<p><st c="12505">Pete tripodunun yerini değiştirip kamera lensini bir sonraki duvara odakladı. </st><st c="12583">Flaşlı bir fotoğraf çektikten sonra “Işıklar” dedi.  </st></p>
			<p><st c="12635">Oda bir kez daha karanlığa gömüldü.  </st></p>
			<p><st c="12671">Sprey şişesi tısladı. </st><st c="12693">Luminol taşın içindeki oksitlenmiş metallerle reaksiyona girip ışıklı noktacıklar yaratırken, duvarda yeni mavi-yeşil lekeler belirdi. </st><st c="12828">Gary bir yay çizerek duvara bir kez daha sprey sıktı ve yeni bir yıldız kümesi belirip, Gary’nin gölgesinin altında karardı. </st><st c="12953">Bir çarpma sesi duyuldu, sonra siluet öne sendeledi.  </st></p>
			<p><st c="13006">“Kahretsin.”  </st></p>
			<p><st c="13019">“İyi misin Gary?” dedi Yates.  </st></p>
			<p><st c="13049">“Çenemi bir şeye vurdum. </st><st c="13074">Sanırım merdivene. </st><st c="13093">Bu karanlıkta hiçbir şey...” Durdu. </st><st c="13129">Sonra, “Çocuklar. </st><st c="13147">Şuna bakın” diye mırıldandı.  </st></p>
			<p><st c="13176">Yana çekildiğinde bir ektoplazma gibi, mavi yeşil bir leke gözler önüne serildi.   </st></p>
			<p><st c="13257">“Bu da ne böyle?” dedi Corso.  </st></p>
			<p><st c="13287">“Işık!” diye bağırdı Pete.  </st></p>
			<p><st c="13314">Maura lambayı açtı. </st><st c="13334">Mavi-yeşil havuz kayboldu. </st><st c="13361">Maura onun yerinde sadece mutfağa çıkan ahşap merdiveni görüyordu.   </st></p>
			<p><st c="13428">“Şuradaki basamaktaydı” dedi Gary. </st><st c="13463">“Ayağım takıldığında, spreyin bir kısmı üstüne döküldü.”  </st></p>
			<p><st c="13520">“Kameranın açısını ayarlayayım. </st><st c="13552">Sonra o merdivenin tepesine çıkmanı istiyorum. </st><st c="13599">Sence ışıkları kapatırsak aşağı inebilir misin?”  </st></p>
			<p><st c="13648">“Bilmiyorum. </st><st c="13661">Yeterince yavaş gidersem...”  </st></p>
			<p><st c="13690">“Aşağı inerken basamaklara sprey sık.”  </st></p>
			<p><st c="13729">“Hayır. </st><st c="13737">Hayır, aşağıdan başlayıp yukarı çıkacağım. </st><st c="13780">Karanlıkta merdiven boşluğuna arkamı dönme fikrinden hoşlanmadım.”  </st></p>
			<p><st c="13847">“Nasıl rahat edeceksen.” Kameranın flaşı patladı. </st><st c="13897">“Tamam, Gary. </st><st c="13911">İlk fotoğrafı aldım. </st><st c="13932">Hazır olduğunda, başlayabiliriz.”  </st></p>
			<p><st c="13966">“Tamam. </st><st c="13974">Işığı kapatabilirsin doktor.”  </st></p>
			<p><st c="14004">Maura lambayı kapattı.  </st></p>
			<p><st c="14027">Sprey şişesinin bir kez daha ince luminol karışımını püskürtürken çıkardığı tıslamayı duydu. </st><st c="14120">Yere yakın bir yerde mavi-yeşil bir leke daha belirdi; sonra, onun üstünde bir leke daha. </st><st c="14210">Hayaletli sulardan oluşan göller gibi. </st><st c="14249">Gary’nin maskesinin ardından sık nefesler aldığını ve her yere sprey sıkarak merdivenleri çıkarken çıkardığı gıcırtıları duyabiliyorlardı. </st><st c="14388">Basamaklar art arda aydınlanarak ışıklı bir şelale oluşturdu.  </st></p>
			<p><span><st c="14450">Kan şelalesi.  </st></span></p>
			<p><st c="14464">Maura, “Bunun başka bir şey olmasına imkân yok” diye düşündü. </st><st c="14526">Bütün basamakların üzerine yayılıyordu ve bazı yerlerden, merdiven kenarlarından aşağı akmıştı.   </st></p>
			<p><st c="14622">“Tanrım” diye mırıldandı Gary. </st><st c="14653">“Burada, en üst basamakta daha da parlak. </st><st c="14695">Mutfaktan geliyormuş gibi görünüyor. </st><st c="14732">Kapının altından süzülüp basamaklar boyunca akmış.”  </st></p>
			<p><st c="14784">“Herkes olduğu yerde kalsın. </st><st c="14813">Fotoğrafı çekiyorum. </st><st c="14834">Kırk beş saniye.”  </st></p>
			<p><st c="14852">“Artık dışarısı da yeterince karanlıktır” dedi Corso. </st><st c="14906">“Evin geri kalanına başlayabiliriz.”  </st></p>
			<p><st c="14943">Ekip eşyalarıyla birlikte merdiveni çıktığında, Rizzoli onları bekliyordu. </st><st c="15018">“Epey bir ışık şovu oldu sanırım” dedi.  </st></p>
			<p><st c="15058">“Bence daha fazlasını görmek üzereyiz” dedi Maura.  </st></p>
			<p><st c="15109">Pete, Corso’ya, “Şimdi nereyi spreylemek istiyorsun?” diye sordu.  </st></p>
			<p><st c="15175">“Burayı. </st><st c="15184">Kiler kapısına en yakın zemini.”  </st></p>
			<p><st c="15217">Bu kez ışıklar söndüğünde, Rizzoli odadan çıkmadı. </st><st c="15268">Yere luminol sıkılırken biraz geri çekilip uzaktan izledi. </st><st c="15327">Aniden ayaklarının altında geometrik bir şekil parladı; yer döşemesinin kendini tekrarlayan desenine sıkışıp kalmış, mavi-yeşil, eski bir kan izi. </st><st c="15474">Kare, mavi alevlerin bir mekâna yayılması gibi büyüyordu. </st><st c="15532">Sonra dikey bir yüzeye doğru tırmanıyor, geniş lekeler ve parlak damlalardan oluşan yaylar bırakıyordu.  </st></p>
			<p><st c="15636">“Işıkları açın” dedi Yates. </st><st c="15664">Corso düğmeyi çevirdi.  </st></p>
			<p><st c="15687">Lekeler kayboldu. </st><st c="15705">Artık mavi renkte parlamayan mutfak duvarına baktılar. </st><st c="15760">Kendini tekrarlayan deseniyle siyah-beyaz kareleriyle yıpranmış yer döşemesine. </st><st c="15840">Burada dehşetli hiçbir şey yoktu; burası sadece, sararmış yer döşemeleri ve yorgun mutfak aletleriyle dolu bir odaydı. </st><st c="15959">Ama az önce, baktıkları her yerde kan izleri vardı.  </st></p>
			<p><st c="16011">Maura duvara baktı; orada gördüğü şey hafızasına kazınmıştı. </st><st c="16072">“O, arterden fışkıran kan” dedi yumuşak bir sesle. </st><st c="16123">“Olay bu odada olmuş. </st><st c="16145">Burada ölmüşler.”  </st></p>
			<p><st c="16163">“Ama kilerde de kan görmüştün” dedi Rizzoli.  </st></p>
			<p><st c="16208">“Basamaklarda.”  </st></p>
			<p><st c="16224">“Tamam. </st><st c="16232">Bu duvarda, arterden sıçrayan kan izi olduğuna göre, en azından kurbanlardan birinin burada öldüğünü biliyoruz.” Rizzoli mutfağın diğer yanına geçti; bakışlarını yere odaklarken düzensiz bukleleri gözlerini saklıyordu. </st><st c="16451">Rizzoli durdu. </st><st c="16466">“Başka kurbanlar olmadığını nereden biliyoruz? </st><st c="16513">Bu kanın, Sadler ailesine ait olduğunu nereden biliyoruz?”  </st></p>
			<p><st c="16572">“Bilmiyoruz.”  </st></p>
			<p><st c="16586">Rizzoli kilere doğru ilerleyip kapıyı açtı. </st><st c="16630">Bir an orada durup aşağı, karanlık merdivene baktı. </st><st c="16682">Sonra bakışlarını Maura’ya çevirdi.   </st></p>
			<p><st c="16718">“Kilerin zemini toprak.”  </st></p>
			<p><st c="16743">Bir süre sessizlik oldu.  </st></p>
			<p><st c="16768">Gary, “Minibüste GPR aracımız var. </st><st c="16803">Onu iki gün önce, Machias’taki bir çiftlikte kullandık” dedi.   </st></p>
			<p><st c="16865">“Onu eve getirin” dedi Rizzoli. </st><st c="16897">“Bu toprağın altında ne olduğuna bir bakalım.”  </st></p>
		</div>
	<div id="charCountTotal" value="16944"></div></body>
</html>
