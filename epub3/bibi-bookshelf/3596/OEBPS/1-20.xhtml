<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-20</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-20" xml:lang="tr-TR">
		<div>
			<p>  </p>
			<p id="_idParaDest-20" xml:lang="en-GB"><st c="0">18</st><span>  </span></p>
			<p><st c="2">“Sen kesinlikle doğru olanı yaptın. </st><st c="39">Geri çekildin ve güvenli bir yere gittin” dedi Rizzoli.  </st></p>
			<p><st c="95">Maura masasında oturup, Rizzoli’nin onun için otoparktan topladığı buruşmuş kâğıtlara baktı. </st><st c="188">Nikki Wells’in dosyasına ait, artık karmakarışık olmuş bir yığın kâğıt, toprakla lekelenmiş, panikle çiğnenmişti. </st><st c="302">O an, Rizzoli’yle birlikte otururken bile Maura olayın ardından küçük şoklar geçirmeye devam ediyordu.   </st></p>
			<p><st c="405">“Kapımda parmak izi buldunuz mu?” diye sordu Maura.  </st></p>
			<p><st c="457">“Birkaç tane. </st><st c="471">Bir araba kapısında bulmayı bekleyeceğin kadar.” Rizzoli bir sandalyeyi Maura’nın masasına doğru çekip oturdu. </st><st c="582">Ellerini, karnının oluşturduğu çıkıntının üstüne koydu. </st><st c="638">Anne Rizzoli, hamile ve silahlı diye düşündü Maura. </st><st c="690">Beni kurtarmaya daha olmayacak biri gelebilir miydi acaba?  </st></p>
			<p><st c="749">“Araban ne zamandır o otoparkta duruyordu? </st><st c="792">Saat altı gibi geldiğini söyledin.”  </st></p>
			<p><st c="828">“Ama çizikler, ben buraya gelmeden önce de yapılmış olabilir. </st><st c="890">Yolcu kapısını her gün kullanmıyorum. </st><st c="928">Sadece alışveriş torbalarını filan koymak için kullanıyorum. </st><st c="989">Bu akşam, arabanın park pozisyonu yüzünden gördüm. </st><st c="1040">Ayrıca lambanın tam altındaydı.”  </st></p>
			<p><st c="1073">“O kapıya en son ne zaman baktın?”  </st></p>
			<p><st c="1108">Maura ellerini şakaklarına bastırdı. </st><st c="1145">“Dün sabah bir şey olmadığını biliyorum. </st><st c="1186">Maine’den ayrılırken. </st><st c="1208">Çantamı ön koltuğa koymuştum. </st><st c="1238">O zaman çizikleri fark ederdim.”  </st></p>
			<p><st c="1271">“Tamam. </st><st c="1279">Dün arabayla eve geldin. </st><st c="1304">Sonre ne yaptın?”  </st></p>
			<p><st c="1322">“Araba bütün gece garajımdaydı. </st><st c="1354">Sonra, bu sabah, seni görmek için Schroeder Plaza’ya geldim.”  </st></p>
			<p><st c="1416">“Nereye park ettin?”  </st></p>
			<p><st c="1437">“Garajda, polislerin arabalarının durduğu yere yakın. </st><st c="1491">Columbus Bulvarı’na çıkan tarafta.”  </st></p>
			<p><st c="1527">“Yani araban akşamüstü boyunca garajdaydı. </st><st c="1570">Biz hapishaneyi ziyaret ederken.”  </st></p>
			<p><st c="1604">“Evet.”  </st></p>
			<p><st c="1612">“Biliyorsun ki o garaj sürekli gözetim altında.”  </st></p>
			<p><st c="1661">“Öyle mi? </st><st c="1671">Bunu fark etmemiştim...”  </st></p>
			<p><st c="1696">“Sonra nereye gittin? </st><st c="1718">Biz Framingham’dan döndükten sonra?”  </st></p>
			<p><st c="1755">Maura tereddüt etti.  </st></p>
			<p><st c="1776">“Doktor?”  </st></p>
			<p><st c="1786">“Joyce O’Donnell’ı görmeye gittim.” Rizzoli’nin gözlerine baktı. </st><st c="1851">“Bana öyle bakma. </st><st c="1869">Onu görmek zorundaydım.”  </st></p>
			<p><st c="1894">“Bunu bana söyleyecek miydin?”  </st></p>
			<p><st c="1925">“Elbette. </st><st c="1935">Bak, sadece annem hakkında daha fazla bilgi edinmem gerekiyordu.”  </st></p>
			<p><st c="2001">Rizzoli geriye yaslandığında ağzı ince bir çizgi halinde gerilmişti. </st><st c="2070">Yaptığım hoşuna gitmedi diye düşündü Maura. </st><st c="2114">Bana O’Donnell’dan uzak durmamı söyledi ve ben onun tavsiyesini görmezden geldim.  </st></p>
			<p><st c="2196">“Evinde ne kadar kaldın?” diye sordu Rizzoli.  </st></p>
			<p><st c="2242">“Bir saat kadar. </st><st c="2259">Jane, O’Donnell bana bilmediğim bir şey söyledi. </st><st c="2308">Amalthea, Fox Harbor’da büyümüş. </st><st c="2341">Anna bu yüzden Maine’e gitmiş.”  </st></p>
			<p><st c="2373">“Peki O’Donnell’ın evinden çıktıktan sonra? </st><st c="2417">O zaman ne oldu?”  </st></p>
			<p><st c="2435">Maura için çekti. </st><st c="2453">“Doğruca buraya geldim.”  </st></p>
			<p><st c="2478">“Seni takip eden kimseyi fark etmedin mi?”  </st></p>
			<p><st c="2521">“Hiç bakmadım ki. </st><st c="2539">Aklımda çok fazla şey var.”  </st></p>
			<p><st c="2567">Bir an birbirlerine baktılar; ikisi de konuşmadı; Maura’nın O’Donnell’ı ziyaret etmesinin aralarında yarattığı gerilim hâlâ sürüyordu.   </st></p>
			<p><st c="2702">“Güvenlik kameranızın kırık olduğunu biliyor muydun?” dedi Rizzoli. </st><st c="2770">“Burada, otoparktaki.”  </st></p>
			<p><st c="2793">Maura bir kahkaha attı. </st><st c="2817">Ve omuz silkti. </st><st c="2833">“Bu yıl bütçemizin ne kadar kesintiye uğradığını biliyor musun? </st><st c="2897">O kamera aylardır kırık. </st><st c="2922">Neredeyse sarkan kabloları görebiliyorsun.”  </st></p>
			<p><st c="2966">“Demek istediğim şu; o kamera serserilerin çoğunu korkuturdu.”  </st></p>
			<p><st c="3029">“Ne yazık ki bu olmadı.”  </st></p>
			<p><st c="3054">“Kameranın kırık olduğunu başka kim biliyor? </st><st c="3099">Ofiste çalışan herkes, değil mi?”  </st></p>
			<p><st c="3133">Maura bu sorudan hoşlanmadı. </st><st c="3162">“İma ettiğin şey hoşuma gitmedi. </st><st c="3195">Birçok insan kırıldığını fark etti. </st><st c="3231">Polisler. </st><st c="3241">Cenaze şoförleri. </st><st c="3259">Buraya ceset getiren herkes. </st><st c="3288">Başını kaldırdığında görebilirsin.”  </st></p>
			<p><st c="3324">“Geldiğinde park yerinde iki arabanın olduğunu söyledin. </st><st c="3381">Doktor Costas’ınki ile Yoshima’nınki.”  </st></p>
			<p><st c="3420">“Evet.”  </st></p>
			<p><st c="3428">“Ve saat sekiz civarında, sen binadan çıktığında, o arabalar gitmişti.”  </st></p>
			<p><st c="3500">“Ben çıkmadan önce gitmişlerdi.”  </st></p>
			<p><st c="3533">“İkisiyle de aran iyi midir?”  </st></p>
			<p><st c="3563">Maura inanamayarak güldü. </st><st c="3589">“Dalga geçiyorsun, değil mi? </st><st c="3618">Çünkü bunlar, çok saçma sorular.”  </st></p>
			<p><st c="3652">“Ben de bunları sormak zorunda olduğum için çok mutlu değilim.”  </st></p>
			<p><st c="3716">“O zaman neden soruyorsun? </st><st c="3743">Doktor Costas’ı sen de tanıyorsun Jane. </st><st c="3783">Yoshima’yı da tanıyorsun. </st><st c="3809">Onlara şüpheli muamelesi yapamazsın.”  </st></p>
			<p><st c="3847">“İkisi de bu otoparktan geçti. </st><st c="3878">Senin arabanın yanından. </st><st c="3903">Önce, altı kırk beş civarında Doktor Costas çıktı. </st><st c="3954">Yoshima ondan biraz daha sonra çıktı; belki yediyi on geçe.”  </st></p>
			<p><st c="4015">“Onlarla konuştun mu?”  </st></p>
			<p><st c="4038">“İkisi de arabanda herhangi bir çizik görmediklerini söylediler. </st><st c="4103">Ben görmüş olacaklarını düşünmüştüm. </st><st c="4140">Özellikle de Yoshima’nın, çünkü arabası, seninkinin hemen yanındaydı.”  </st></p>
			<p><st c="4211">“Neredeyse iki yıldır birlikte çalışıyoruz. </st><st c="4255">Onu tanıyorum. </st><st c="4270">Sen de tanıyorsun.”  </st></p>
			<p><st c="4290">“Tanıdığımızı düşünüyoruz.”  </st></p>
			<p><st c="4318">Maura, Bunu yapma, Jane diye düşündü. </st><st c="4356">İş arkadaşlarımdan korkmama sebep olma.  </st></p>
			<p><st c="4396">“Yoshima on sekiz yıldır bu binada çalışıyor” dedi Rizzoli.  </st></p>
			<p><st c="4456">“Abe de neredeyse o kadar uzun zamandır burada. </st><st c="4504">Louise de öyle.”  </st></p>
			<p><st c="4521">“Yoshima’nın yalnız yaşadığını biliyor muydun?”  </st></p>
			<p><st c="4569">“Ben de yalnız yaşıyorum.”  </st></p>
			<p><st c="4596">“Kırk sekiz yaşında, hiç evlenmemiş ve tek başına yaşıyor. </st><st c="4655">Her gün işe geliyor ve burada onunla kişisel bir ilişkin var. </st><st c="4717">İkiniz de cesetlerle çalışıyorsunuz. </st><st c="4754">Oldukça tatsız şeylerle uğraşıyorsunuz. </st><st c="4794">Bu, aranızda bir bağ oluşturmuş olmalı. </st><st c="4834">Sadece onun ve senin gördüğünüz bir sürü korkunç şey var ne de olsa.”  </st></p>
			<p><st c="4904">Maura, çelik masaları ve keskin aletleriyle o odada Yoshima’yla paylaştığı saatleri düşündü. </st><st c="4997">Yoshima sanki Maura’nın ihtiyaçlarını önceden hissederdi. </st><st c="5055">Elbette aralarında bir bağ vardı, çünkü onlar bir ekipti. </st><st c="5113">Ama elbiselerini çıkarıp ayakkabılarından galoşları sıyırdıktan sonra, ikisi de kapıdan çıkıp kendi hayatlarına giderdi. </st><st c="5234">Birlikte sosyalleşmezlerdi; işten sonra bir kez bile, içki içmeye gitmemişlerdi. </st><st c="5315">Bu konuda birbirimize benziyoruz diye düşündü Maura. </st><st c="5368">Sadece cesetlerin başında buluşan, yalnızlığı seven iki kişi.  </st></p>
			<p><st c="5430">“Bak” dedi Rizzoli içini çekerek, “Yoshima’yı severim. </st><st c="5485">Bu olasılıktan bahsetmekten bile nefret ediyorum. </st><st c="5535">Ama bu, göz önünde bulundurmak zorunda olduğum bir şey; yoksa işimi yapmamış olurum.”  </st></p>
			<p><st c="5621">“Neymiş o? </st><st c="5632">Beni paranoyaklaştırmak mı? </st><st c="5660">Zaten yeterince korkuyorum Jane. </st><st c="5693">Beni, güvenmem gereken insanlar konusunda korkutma.” Maura masasındaki kâğıtları aldı. </st><st c="5780">“Arabamla işiniz bitti mi? </st><st c="5807">Eve gitmek istiyorum.”  </st></p>
			<p><st c="5830">“Evet, işimiz bitti. </st><st c="5851">Ama eve gitmen konusundan emin değilim.”  </st></p>
			<p><st c="5892">“Peki ne yapmalıyım?”  </st></p>
			<p><st c="5914">“Başka seçenekler de var. </st><st c="5940">Bir otele gidebilirsin. </st><st c="5964">Benim kanepemde uyuyabilirsin. </st><st c="5995">Az önce Dedektif Ballard’la konuştum, o da boş bir odası olduğunu söyledi.”  </st></p>
			<p><st c="6071">“Ballard’la neden konuştun?”  </st></p>
			<p><st c="6100">“Dava başladığından beri her gün beni arıyor. </st><st c="6146">Bir saat kadar önce aradı, ben de ona arabana ne olduğunu söyledim. </st><st c="6214">Bakmak için hemen buraya geldi.”  </st></p>
			<p><st c="6247">“Şu an otoparkta mı?”  </st></p>
			<p><st c="6269">“Biraz önce geldi. </st><st c="6288">Endişelendi doktor. </st><st c="6308">Ben de endişeliyim.” Rizzoli durdu. </st><st c="6344">“Sen ne yapmak istiyorsun?”  </st></p>
			<p><st c="6372">“Bilmiyorum...”  </st></p>
			<p><st c="6388">“Bunu düşünmek için birkaç dakikan var.” Rizzoli zorlanarak ayağa kalktı. </st><st c="6462">“Haydi, sana eşlik edeyim.”  </st></p>
			<p><st c="6490">Bu gerçekten çok saçma bir an diye düşündü Maura, birlikte koridorda ilerlerlerken. </st><st c="6574">Sandalyeden kalkmakta bile zorlanan bir kadın beni koruyor. </st><st c="6634">Ama Rizzoli kontrolün onda olduğunu, koruyucu rolünü onun üstleneceğini açıkça belli etmişti. </st><st c="6728">Kapıyı açıp dışarı ilk çıkan o oldu.   </st></p>
			<p><st c="6765">Maura onun arkasından otopark boyunca ilerleyip Frost ile Ballard’ın yanında durduğu Lexus’un yanına geldi.  </st></p>
			<p><st c="6873">“Sen iyi misin Maura?” diye sordu Ballard. </st><st c="6916">Sokak lambasının ışığı gözlerinin üzerine bir gölge düşürüyordu; Maura, ifadesini okuyamadığı bir yüze bakıyordu.  </st></p>
			<p><st c="7030">“İyiyim.”  </st></p>
			<p><st c="7040">“Bu, çok daha kötü sonuçlanabilirdi.” Ballard, Rizzoli’ye baktı. </st><st c="7105">“Ona ne düşündüğümüzü söyledin mi?”  </st></p>
			<p><st c="7141">“Bu akşam evde kalmasa iyi olabileceğini söyledim.”  </st></p>
			<p><st c="7193">Maura arabasına baktı. </st><st c="7216">Üç çizik, hatırladığından da çirkin halde, bir avcının pençeleri gibi, orada duruyordu. </st><span><st c="7304">Anna’nın katili benimle konuşuyor. </st><st c="7339">Ve ben, bana ne kadar yaklaştığını fark etmiyorum bile</st></span><st c="7393">.  </st></p>
			<p><st c="7395">Frost, “Olay Yeri ekibi, sürücü kapısında küçük bir göçük fark etti” dedi.  </st></p>
			<p><st c="7470">“O eski. </st><st c="7479">Birkaç ay önce biri otoparkta bana çarpmıştı.”  </st></p>
			<p><st c="7526">“Tamam, o zaman sadece çizikler. </st><st c="7559">Birkaç parmak izi aldılar. </st><st c="7586">Seninkilere de ihtiyaçları olacak doktor. </st><st c="7628">Laboratuvarda bir parmak izi seti bulduğunuz an gönderin lütfen.”  </st></p>
			<p><st c="7694">“Elbette.” Maura morgda mürekkebe batırdıkları bütün o parmakları, kartlara düzenli olarak basılan o soğuk etleri düşündü. </st><span><st c="7817">Benimkileri erken alıyorlar. </st><st c="7846">Ben hâlâ hayattayken.</st></span><st c="7867"> Sıcak geceye rağmen ürperdiğini hissedip kollarını göğsünün üstünde kavuşturdu. </st><st c="7948">Boş evine gidip kendini yatak odasına kilitlemeyi düşündü. </st><st c="8007">Bütün o güvenlik önlemlerine rağmen orası bir kale değil, sadece bir evdi. </st><st c="8082">Kolayca kırılabilecek pencereleri, sadece bir bıçakla kesilebilecek sineklikleri olan bir ev.   </st></p>
			<p><st c="8176">“Anna’nın arabasını çizen kişinin Charles Cassell olduğunu söylemiştin.” Maura, Rizzoli’ye baktı. </st><st c="8274">“Cassell </st><span><st c="8283">bunu</st></span><st c="8287"> yapmaz. </st><st c="8296">Benim arabama yapmaz.”  </st></p>
			<p><st c="8319">“Hayır, bunu yapmak için bir sebebi yok. </st><st c="8360">Bunun, senin için bir uyarı olduğu çok açık” dedi Rizzoli sessizce. </st><st c="8428">“Belki de, Anna bir hataydı.”  </st></p>
			<p><span><st c="8458">Bendim. </st><st c="8466">Ölmüş olması gereken bendim</st></span><st c="8493">.  </st></p>
			<p><st c="8495">“Nereye gitmek istiyorsun doktor?” diye sordu Rizzoli.  </st></p>
			<p><st c="8550">“Bilmiyorum” dedi Maura. </st><st c="8575">“Ne yapacağımı bilmiyorum...”  </st></p>
			<p><st c="8605">“Burada, dışarıda durmamanı önerebilir miyim?” dedi Ballard. </st><st c="8666">“Herkesin seni izleyebileceği bir yerde durmasan?”  </st></p>
			<p><st c="8717">Maura kaldırıma baktı. </st><st c="8740">Polis arabasının yanıp sönen ışıklarının etrafına toplanmış insanların siluetlerini gördü. </st><st c="8831">Maura gölgede kaldıkları için izleyen insanların yüzlerini göremiyordu ama o, sokak lambasının ışığı altında, bir sahne sanatçısı gibi aydınlıktaydı.   </st></p>
			<p><st c="8981">Ballard, “Müsait bir misafir odam var” dedi.   </st></p>
			<p><st c="9026">Maura ona bakmadı; bunun yerine bakışlarını o yüzlerini göremediği kalabalığın üzerinde tuttu. </st><st c="9121">Her şey çok hızlı ilerliyor. </st><st c="9150">Çok fazla anlık karar veriliyor. </st><st c="9183">Daha sonra bu seçimlerimden pişman olabilirim.   </st></p>
			<p><st c="9230">“Doktor?” dedi Rizzoli. </st><st c="9254">“Ne düşünüyorsun?”  </st></p>
			<p><st c="9273">Maura Ballard’a baktı. </st><st c="9296">Ve bir kez daha o rahatsız edici çekimi hissetti. </st><st c="9346">“Başka nereye gideceğimi bilmiyorum” dedi.   </st></p>
			<p>  </p>
			<p><st c="9389">Ballard Maura’nın hemen arkasındaydı; Maura’nın kenara çekmesinden ya da trafik yoğunluğunun içinde izini kaybettirmeye çalışmasından korkar gibi onu o kadar yakından takip ediyordu ki, farları Maura’nın dikiz aynasında parlıyordu. </st><st c="9621">Sessiz Newton mahallesine girip, daha önce söylediği gibi, onları kimsenin takip etmediğinden emin olmak için Ballard’ın oturduğu bloğun etrafını iki kez dönerken bile onu yakından takip etti. </st><st c="9814">Maura sonunda Ballard’ın evinin önünde durduğunda, Ballard neredeyse hemen onun yanında belirip penceresini tıklattı.  </st></p>
			<p><st c="9932">“Arabanı garajıma koy” dedi.   </st></p>
			<p><st c="9961">“Senin yerini almış olurum.”  </st></p>
			<p><st c="9990">“Sorun değil. </st><st c="10004">Senin arabanın sokakta durmasını istemiyorum. </st><st c="10050">Ben kapıyı açayım.”  </st></p>
			<p><st c="10070">Maura garaj yoluna döndü ve garaj kapısı gümbürtüyle açılırken delikli panoya asılmış aletler ile boya kutularını taşıyan rafları olan düzenli bir garajın belirişini izledi. </st><st c="10244">Beton zemin bile parlıyormuş gibi görünüyordu. </st><st c="10291">Maura garaja girer girmez kapı hemen yuvarlanarak kapandı ve sokaktaki arabaları görmesini engelledi. </st><st c="10393">Maura bir an soğuyan motorunun tıkırtılarını dinleyerek oturdu ve kendini önündeki akşama hazırladı. </st><st c="10494">Sadece saniyeler önce, kendi evine dönmek güvensiz ve aptalca bir davranış gibi geliyordu. </st><st c="10585">Şimdi buraya gelmenin doğru bir seçim olduğundan şüphe duyuyordu.  </st></p>
			<p><st c="10651">Ballard Maura’nın kapısını açtı. </st><st c="10684">“İçeri gel. </st><st c="10696">Sana güvenlik sistemini kurmayı göstereceğim. </st><st c="10742">Ne olur ne olmaz, ben burada olmazsam diye.”  </st></p>
			<p><st c="10787">Ballard onu eve sokup antreye açılan küçük bir koridora yönlendirdi. </st><st c="10856">Ön kapıya yakın monte edilmiş bir tuş takımını işaret etti.   </st></p>
			<p><st c="10916">“Bunu daha birkaç ay önce güncellettim. </st><st c="10956">Önce güvenlik kodunu giriyorsun, sonra ‘Çalıştır’a basıyorsun. </st><st c="11019">Çalıştırdıktan sonra, biri bir kapıyı ya da pencereyi açmaya çalışırsa öyle yüksek sesli bir alarm çalışmaya başlıyor ki kulakların çınlayabilir. </st><st c="11165">Ayrıca otomatik olarak güvenlik şirketine de haber veriyor, onlar da evi arıyorlar. </st><st c="11249">Kapatmak için, aynı kodu girip ‘Kapat’a basıyorsun. </st><st c="11301">Buraya kadar tamam mı?”  </st></p>
			<p><st c="11325">“Evet. </st><st c="11332">Bana kodu söylemek ister misin?”  </st></p>
			<p><st c="11365">“Ben de tam oraya geliyordum.” Ballard, Maura’ya baktı. </st><st c="11421">“Elbette, sana evime girmenin sayısal anahtarını verdiğimin farkındasındır.”  </st></p>
			<p><st c="11498">“Bana güvenip güvenemeyeceğinden emin değil misin?”  </st></p>
			<p><st c="11550">“Sadece, kodu kötü arkadaşlarına verme.”  </st></p>
			<p><st c="11591">“Tanrı biliyor ya, bir sürü öyle arkadaşım var.”  </st></p>
			<p><st c="11640">“Evet.” Ballard güldü. </st><st c="11663">“Ve muhtemelen hepsinin de rozetleri var. </st><st c="11705">Tamam, kod on yedi, on iki. </st><st c="11733">Kızımın doğumgünü. </st><st c="11752">Sence hatırlayabilir misin, yoksa yazmak ister misin?”  </st></p>
			<p><st c="11807">“Hatırlarım.”  </st></p>
			<p><st c="11821">“Güzel. </st><st c="11829">Şimdi gidip alarmı çalıştır, çünkü bu gece işimizin bittiğini düşünüyorum.”  </st></p>
			<p><st c="11905">Maura sayıları tuşlarken Ballard arkasında, o kadar yakınında duruyordu ki Maura saçlarında onun nefesini hissedebiliyordu. </st><st c="12029">Çalıştır düğmesine bastığında yumuşak bir bip sesi duydu. </st><st c="12087">Dijital göstergede artık “Sistem Güvenli” yazıyordu.   </st></p>
			<p><st c="12140">“Kale güvende” dedi Ballard.  </st></p>
			<p><st c="12169">“Bu oldukça basitti.” Maura arkasını döndüğünde Ballard’ın ısrarcı bakışlarının üzerinde olduğunu gördü. </st><st c="12274">Aralarında tekrar güvenli bir mesafe oluşturmak için geri çekilmek istedi.  </st></p>
			<p><st c="12349">“Akşam yemeği yedin mi?” diye sordu Ballard.  </st></p>
			<p><st c="12394">“Hiç fırsatım olmadı. </st><st c="12416">Bu akşam çok fazla şey oldu.”  </st></p>
			<p><st c="12446">“Gel o zaman. </st><st c="12460">Aç kalmana izin veremem.”  </st></p>
			<p><st c="12486">Ballard’ın mutfağı tam Maura’nın tahmin ettiği gibiydi; akçaağaçtan sağlam dolaplar ve cilalı tezgâhlar. </st><st c="12591">Tencere ve tavalar düzenli bir sıra halinde tavandaki bir rafa asılmıştı. </st><st c="12665">Gösterişli seçimler yoktu; burası sadece pratik bir adamın çalışma alanıydı.  </st></p>
			<p><st c="12742">“Sana zahmet vermek istemiyorum” dedi Maura. </st><st c="12787">“Yumurta ve kızarmış ekmek yeterli olur.”  </st></p>
			<p><st c="12829">Ballard buzdolabını açıp yumurta kutusunu çıkardı. </st><st c="12880">“Çırpılmış mı?”  </st></p>
			<p><st c="12896">“Ben yapabilirim Rick.”  </st></p>
			<p><st c="12920">“Sen bizim için ekmekleri kızartsan? </st><st c="12957">Ekmeklik şurada. </st><st c="12974">Ben de biraz yerim.”  </st></p>
			<p><st c="12995">Maura paketten iki dilim ekmek alıp ekmek kızartıcısına attı. </st><st c="13057">Ballard yumurtaları bir kapta çırparken onu izlemek için döndü ve ikisinin de çıplak ayaklı olduğu ve güldüğü son yemeklerini hatırladı. </st><st c="13194">Birlikte olmaktan keyif almışlardı. </st><st c="13230">Jane’nin telefonu, Ballard’a karşı temkinli olmasına sebep olana kadar. </st><st c="13302">Peki o gece Jane telefon etmeseydi, aralarında ne olacaktı? </st><st c="13362">Yumurtaları bir tavaya aktarıp ocağı yakışını izledi. </st><st c="13416">Ballard Maura’nın içinde de bir alevi yeniden yakarken, Maura yüzünün kızardığını hissetti.  </st></p>
			<p><st c="13508">Sonra dönüp, üzerinde Ballard ve kızının resimleri asılı olan buzdolabı kapısına baktı. </st><st c="13596">Bebek Katie, annesinin kucağında. </st><st c="13630">Emekleyen Katie, bir mama sandalyesinde oturuyor. </st><st c="13680">Katie’nin yaşça büyüdüğü resimler sonunda kindar gözlerle bakan, sarışın bir ergenin fotoğrafıyla sonlanıyordu.   </st></p>
			<p><st c="13792">“Çok hızlı değişiyor” dedi Ballard. </st><st c="13828">“Bütün o fotoğrafların aynı çocuğa ait olduğuna inanamıyorum.” Maura omzunun üzerinden ona baktı. </st><st c="13926">“Dolabında bulunan esrar konusunda ne yapmaya karar verdin?”  </st></p>
			<p><st c="13987">“Ah, o mesele.” Ballard iç geçirdi. </st><st c="14023">“Carmen ona evden çıkma yasağı koydu. </st><st c="14061">Daha da kötüsü, bir ay boyunca televizyon izlemesini yasakladı. </st><st c="14125">Şimdi, Katie ben evde yokken gizlice gelip televizyon izlemesin diye benim de televizyonumu kilitlemem gerekiyor.”  </st></p>
			<p><st c="14240">“Carmen ve sen, işbirliği yapmak konusunda iyisiniz.”  </st></p>
			<p><st c="14294">“Aslına bakarsan, çok fazla seçenek yok. </st><st c="14335">Boşanma dönemi ne kadar kötü olursa olsun, çocuğun iyiliği için yan yana olmak zorundasın.” Ocağı kapatıp dumanı tüten yumurtaları iki tabağa aktardı. </st><st c="14486">“Senin çocuğun yok mu?”  </st></p>
			<p><st c="14510">“Neyse ki hayır.”  </st></p>
			<p><st c="14528">“’Neyse ki’ mi?”  </st></p>
			<p><st c="14545">“Victor ve ben, sizin kadar medeni olmayı başaramazdık.”  </st></p>
			<p><st c="14602">“Göründüğü kadar kolay değil. </st><st c="14632">Özellikle de...”  </st></p>
			<p><st c="14649">“Evet?”  </st></p>
			<p><st c="14657">“Sadece görüntüyü kurtarıyoruz. </st><st c="14689">Hepsi bu.”  </st></p>
			<p><st c="14700">Masayı kurdular; yumurta tabaklarını, kızarmış ekmekleri ve tereyağını yerleştirip birbirlerine bakarak oturdular. </st><st c="14815">Başarısız evliliklerinden bahsedilmesi ikisinin de içine dönmesine sebep olmuştu. </st><st c="14897">Maura, İkimizin de hâlâ iyileşmemiş duygusal yaraları var diye düşündü. </st><st c="14969">Birbirimizi ne kadar çekici bulursak bulalım, şu an bir ilişkiye girmek için yanlış zaman.   </st></p>
			<p><st c="15060">Ama daha sonra, Ballard onu üst kata çıkardığında, Maura ikisinin aklından da aynı olasılıkların geçtiğinden emindi.  </st></p>
			<p><st c="15177">Ballard Katie’nin odasının kapısını açarak, “Odan burası” dedi. </st><st c="15241">Maura odaya girdiğinde Britney Spears’ın seksi gözleriyle duvardaki bir posterden aşağı baktığını gördü. </st><st c="15346">Kitap raflarında Britney bebekleri ve CD’leri diziliydi. </st><st c="15403">Bu oda yüzünden kâbuslar göreceğim diye düşündü Maura.  </st></p>
			<p><st c="15458">“O kapının arkasında kendi banyon var” dedi Ballard. </st><st c="15511">“Dolapta bir ya da iki yedek diş fırçası olmalı. </st><st c="15560">Ve Katie’nin bornozunu kullanabilirsin.”  </st></p>
			<p><st c="15601">“Bu onun için sorun olmaz mı?”  </st></p>
			<p><st c="15632">“Bu hafta Carmen’le birlikte. </st><st c="15662">Buraya geldiğini bile bilmeyecek.”  </st></p>
			<p><st c="15697">“Teşekkür ederim Rick.”  </st></p>
			<p><st c="15721">Rick, onun bir şeyler daha söylemesini bekliyormuş gibi duraksadı. </st><st c="15788">Her şeyi değiştirecek sözcükleri bekliyordu.  </st></p>
			<p><st c="15833">“Maura” dedi.  </st></p>
			<p><st c="15847">“Efendim?”  </st></p>
			<p><st c="15858">“Seni koruyacağım. </st><st c="15877">Sadece bunu bilmeni istiyorum. </st><st c="15908">Anna’nın başına gelenlerin, senin de başına gelmesine izin vermeyeceğim.” Çıkmak için arkasını döndü. </st><st c="16010">Yumuşak bir sesle, “İyi geceler” deyip kapıyı arkasından kapattı.  </st></p>
			<p><span><st c="16076">Seni koruyacağım.</st></span>  </p>
			<p><st c="16093">Maura, hepimizin istediği şey bu değil mi diye düşündü. </st><st c="16150">Birinin bizi koruması. </st><st c="16173">Birinin kendisiyle ilgilenmesinin nasıl bir duygu olduğunu unutmuştu. </st><st c="16243">Maura, Victor’la evliyken bile korunduğunu hissetmemişti; Victor kendinden başka kimseyle ilgilenmeyecek kadar benmerkezciydi.  </st></p>
			<p><st c="16370">Yatağa uzanıp komodinin üstündeki saatin tiktaklarını dinledi. </st><st c="16433">Ballard’ın yan odadaki gıcırtılı ayak seslerini. </st><st c="16482">Ev yavaş yavaş sessizliğe gömüldü. </st><st c="16517">Saatin üzerinde zamanın ilerleyişini izledi. </st><st c="16562">Gece yarısı. </st><st c="16575">Bir. </st><st c="16580">Hâlâ uyuyamıyordu. </st><st c="16599">Yarın kendini çok yorgun hissedecekti.  </st></p>
			<p><span><st c="16638">Acaba o da uyanık mı?</st></span>  </p>
			<p><st c="16659">Maura bu adamı çok az tanıyordu; Victor’la evlendiğinde, onu da çok az tanıyordu. </st><st c="16742">Ve bu çok büyük bir karmaşaya sebep olmuştu; sadece aralarındaki kimya yüzünden, Maura’nın hayatının üç yılı çöpe gitmişti. </st><st c="16866">Kıvılcımlar. </st><st c="16879">Söz konusu erkekler olduğunda, Maura kendi yargılarına güvenmiyordu. </st><st c="16948">En çok birlikte olmak istediği erkek, en kötü seçim olabilirdi.  </st></p>
			<p><span><st c="17012">Saat iki</st></span><st c="17020">.  </st></p>
			<p><st c="17022">Pencerenin önünden bir arabanın far ışıkları geçti. </st><st c="17074">Sokakta bir motor çalıştı. </st><st c="17101">Maura gerilip, bu önemli bir şey değil; muhtemelen komşulardan biri geç saatte evine dönüyor diye düşündü. </st><st c="17208">Sonra ön verandadan gelen ayak seslerini ve gıcırtıları duydu. </st><st c="17271">Nefesini tuttu. </st><st c="17287">Bir anda etrafındaki karanlık çığlık atmaya başladı. </st><st c="17340">Doğrulup yatağın içinde oturdu.  </st></p>
			<p><span><st c="17372">Güvenlik alarmı. </st><st c="17389">Biri eve girdi.</st></span>  </p>
			<p><st c="17404">Ballard hızla kapısını vurdu. </st><st c="17435">“Maura? </st><st c="17443">Maura?” diye bağırdı.  </st></p>
			<p><st c="17465">“Ben iyiyim!”  </st></p>
			<p><st c="17479">“Kapını kilitle! </st><st c="17496">Dışarı çıkma.”  </st></p>
			<p><st c="17511">“Rick?”  </st></p>
			<p><st c="17519">“Sadece, odada kal!”  </st></p>
			<p><st c="17540">Maura sendeleyerek yataktan çıkıp kapıyı kilitledi. </st><st c="17592">Alarmın çığlığına karşı elleriyle kulaklarını kapatıp oraya büzüştü; başka hiçbir şey duyamıyordu. </st><st c="17691">Merdivenden inen Ballard’ı düşündü. </st><st c="17727">Gölgelerle dolu bir ev hayal etti. </st><st c="17762">Aşağıda, biri onu bekliyordu. </st><span><st c="17792">Neredesin Rick?</st></span><st c="17807"> Kulak tırmalayıcı alarm sesi dışında hiçbir şey duyamıyordu. </st><st c="17869">Orada, karanlığın içinde, kapısına doğru ilerleyebilecek birine karşı hem kör, hem de sağırdı.   </st></p>
			<p><st c="17964">Çığlıklar aniden kesildi. </st><st c="17990">Ardından gelen sessizlikte Maura sonunda panik halindeki nefeslerini ve kalbinin hızla atışını duydu.  </st></p>
			<p><st c="18092">Ve sesler.  </st></p>
			<p><st c="18103">“Tanrım!” diye bağırıyordu Rick. </st><st c="18136">“Seni vurabilirdim! </st><st c="18156">Aklın neredeydi?”  </st></p>
			<p><st c="18174">Bunu bir kız sesi izledi. </st><st c="18200">Kırılmış ve öfkeliydi. </st><st c="18223">“Kapının zincirini takmışsın! </st><st c="18253">İçeri girip alarmı kapatamadım!”  </st></p>
			<p><st c="18286">“Sakın bana bağırma.”  </st></p>
			<p><st c="18308">Maura kapısını açıp koridora çıktı. </st><st c="18344">Artık iki ses de öfkeyle yükselmişti. </st><st c="18382">Parmaklıklardan aşağı baktığında Rick’in üstü çıplak halde, altında mavi bir kotla orada durduğunu gördü; alt katta üzerinde taşıdığı silahı şimdi kemerine sıkıştırılmıştı. </st><st c="18555">Kızı ona çok öfkeli gözlerle bakıyordu.  </st></p>
			<p><st c="18595">“Saat sabahın ikisi Katie. </st><st c="18622">Buraya nasıl geldin?”  </st></p>
			<p><st c="18644">“Arkadaşım bıraktı.”  </st></p>
			<p><st c="18665">“Bu saatte mi?”  </st></p>
			<p><st c="18681">“Sırt çantamı almaya geldim, tamam mı? </st><st c="18720">Yarın ona ihtiyacım olduğunu unutmuşum. </st><st c="18760">Annemi uyandırmak istemedim.”  </st></p>
			<p><st c="18790">“Bana bu arkadaşının kim olduğunu söyle. </st><st c="18831">Seni buraya kim bıraktı?”  </st></p>
			<p><st c="18857">“Şimdi gitti! </st><st c="18871">Muhtemelen alarm yüzünden çok korktu.”  </st></p>
			<p><st c="18910">“Bir erkek mi? </st><st c="18925">Kim?”  </st></p>
			<p><st c="18931">“Onun da başının belaya girmesini istemiyorum!”  </st></p>
			<p><st c="18979">“Kim bu çocuk?”  </st></p>
			<p><st c="18995">“Yapma baba. </st><st c="19008">Bunu yapma.”  </st></p>
			<p><st c="19021">“Burada kalıp benimle konuşacaksın. </st><st c="19057">Katie, yukarı çıkma...”  </st></p>
			<p><st c="19081">Ayak sesleri merdiveni tırmanıp aniden durdu. </st><st c="19127">Katie merdivende Maura’ya bakarak donakaldı.   </st></p>
			<p><st c="19172">“Hemen aşağı in!” diye bağırdı Rick.  </st></p>
			<p><st c="19209">Katie, “Tabii, baba” diye mırıldanırken gözleri hâlâ Maura’nın üstündeydi. </st><st c="19284">“Şimdi neden kapının zincirini taktığını anlıyorum.”  </st></p>
			<p><st c="19337">“Katie!” Aniden çalmaya başlayan telefonla sözü kesilen Rick duraksadı. </st><st c="19409">Cevap vermek için telefona döndü. </st><st c="19443">“Alo? </st><st c="19449">Evet, ben Rick Ballard. </st><st c="19473">Burada her şey yolunda. </st><st c="19497">Hayır, buraya birini göndermenize gerek yok. </st><st c="19542">Kızım eve döndü ve güvenlik sistemini zamanında kapatamadı...”  </st></p>
			<p><st c="19605">Kız Maura’ya açık bir düşmanlıkla bakıyordu. </st><st c="19650">“Demek yeni kız arkadaşın bu.”  </st></p>
			<p><st c="19681">“Lütfen, buna sinirlenmene gerek yok” dedi Maura sessizce. </st><st c="19740">“Ben onun kız arkadaşı değilim. </st><st c="19772">Sadece bu gece kalacak bir yere ihtiyacım vardı.”  </st></p>
			<p><st c="19822">“Evet, tabii. </st><st c="19836">Sen de, babamın yanında kalabileceğini düşündün, değil mi?”  </st></p>
			<p><st c="19896">“Katie, gerçek bu...”  </st></p>
			<p><st c="19918">“Bu ailede kimse, hiçbir zaman gerçeği söylemiyor.”  </st></p>
			<p><st c="19970">Alt katta telefon tekrar çaldı. </st><st c="20002">Telefonu yine Rick açtı. </st><st c="20027">“Carmen. </st><st c="20036">Carmen, sakinleş! </st><st c="20054">Katie burada. </st><st c="20068">Evet, gayet iyi. </st><st c="20085">Bir oğlan, sırt çantasını alması için onu arabayla bırakmış...”  </st></p>
			<p><st c="20149">Kız Maura’ya zehirli son bir bakış attıktan sonra tekrar merdivenleri indi.  </st></p>
			<p><st c="20225">“Annen arıyor” dedi Rick.  </st></p>
			<p><st c="20251">“Ona yeni kız arkadaşından bahsedecek misin? </st><st c="20296">Bunu ona nasıl </st><span><st c="20311">yaparsın</st></span><st c="20319"> baba?”  </st></p>
			<p><st c="20327">“Bu konuda konuşmamız gerekiyor. </st><st c="20360">Artık, annenle benim birlikte olmadığımız gerçeğini kabul etmen gerekiyor. </st><st c="20435">Her şey değişti.”  </st></p>
			<p><st c="20453">Maura yatak odasına dönüp kapıyı kapattı. </st><st c="20495">O giyinirken, Rick ve Katie’nin alt katta tartışmaya devam ettiklerini duyabiliyordu. </st><st c="20581">Rick’in sesi istikrarlı ve ciddiydi, Katie’nin sesi öfkeyle keskinleşmişti. </st><st c="20657">Maura’nın giysilerini değiştirmesi sadece birkaç dakika sürdü. </st><st c="20720">Aşağı indiğinde, Ballard ve kızının oturma odasında oturduklarını gördü. </st><st c="20793">Katie öfkeli bir kirpi gibi kanepenin üstüne kıvrılmıştı.   </st></p>
			<p><st c="20851">“Rick, ben gidiyorum” dedi Maura.  </st></p>
			<p><st c="20885">Rick ayağa kalktı. </st><st c="20904">“Gidemezsin.”  </st></p>
			<p><st c="20918">“Hayır, sorun değil. </st><st c="20939">Ailenle yalnız vakit geçirmen gerekiyor.”  </st></p>
			<p><st c="20981">“Eve gitmen güvenli değil.”  </st></p>
			<p><st c="21009">“Eve gitmeyeceğim. </st><st c="21028">Bir otele gideceğim. </st><st c="21049">Gerçekten, gayet iyiyim.”  </st></p>
			<p><st c="21075">“Maura, bekle...”  </st></p>
			<p><st c="21093">“Gitmek istiyor, </st><span><st c="21110">tamam mı</st></span><st c="21118">?” diye çıkıştı Katie. </st><st c="21141">“Bırak gitsin.”  </st></p>
			<p><st c="21157">“Otele vardığımda seni ararım” dedi Maura. </st><st c="21200">Arabasını Rick’in garajından çıkartırken, Rick dışarı çıkıp garaj yolunda durarak onu izledi. </st><st c="21294">Araba camının ardından gözleri tekrar buluştu ve Rick, bir kez daha onu kalmaya ikna etmeyi deneyecek, onu kendi, güvenli evine davet edecekmiş gibi bir adım ilerledi.   </st></p>
			<p><st c="21462">Görüş alanına bir çift far daha girdi. </st><st c="21501">Carmen’in arabası kaldırımın kenarında durdu; sarı saçları karmakarışık, bir bornozun altından sarkan geceliğiyle Carmen arabadan indi. </st><st c="21637">Bu serseri ergen, diğer ebeveynini de yatağından kaldırmıştı. </st><st c="21699">Carmen Maura’ya doğru bir bakış attı, sonra Ballard’a bir şeyler söyleyip eve girdi. </st><st c="21784">Maura oturma odası penceresinden anne kızın kucaklaştığını gördü.  </st></p>
			<p><st c="21850">Ballard garaj yolunda oyalandı. </st><st c="21882">Sanki iki ayrı yöne çekiliyormuş gibi önce eve, sonra tekrar Maura’ya baktı.  </st></p>
			<p><st c="21959">Maura, onun adına karar vermişti. </st><st c="21993">Arabayı vitese taktı, gaza bastı ve oradan uzaklaştı. </st><st c="22047">Rick arkasını dönüp eve doğru yürürken Maura onu son kez, dikiz aynasından gördü. </st><st c="22129">Ailesine dönmüştü. </st><st c="22148">Maura, Boşanma bile, yıllarca süren bir evliliğin kurduğu bağları tamamen kopartamıyor diye düşündü. </st><st c="22249">Kâğıtlar imzalandıktan, kararlar onaylandıktan sonra bile bağlar kopmuyordu. </st><st c="22326">Ve bu bağların en güçlüsü, bir çocuğun etiyle, kanıyla imzaladığın antlaşmaydı.  </st></p>
			<p><st c="22406">Maura derin bir nefes verdi. </st><st c="22435">Aniden içindeki şeytana uyma isteğinin temizlendiğini hissetti. </st><st c="22499">Özgürdü.  </st></p>
			<p><st c="22508">Ballard’a söz verdiği gibi, eve gitmedi. </st><st c="22549">Bunun yerine batıya, geniş bir yay çizerek Boston’ın dış mahallelerinden geçen Otoban 95’e yöneldi.   </st></p>
			<p><st c="22649">Rastladığı ilk yol kenarı motelinde durdu. </st><st c="22692">Tuttuğu oda sigara ve Ivory marka sabun kokuyordu. </st><st c="22743">Klozetin üzerinde “steril” bir kâğıt vardı ve banyodaki paketlenmiş bardaklar plastikti. </st><st c="22832">Yakındaki otobanın sesler, süzülerek ince duvarlardan içeri sızıyordu. </st><st c="22903">Maura en son ne zaman bu kadar bakımsız, bu kadar ucuz bir motelde kaldığını hatırlayamıyordu. </st><st c="22998">Rick’i aradı; bu sadece ona nerede olduğunu haber vermek için ettiği, otuz saniyelik, kısa bir konuşmaydı. </st><st c="23105">Sonra cep telefonunu kapatıp yıpranmış çarşafların arasına girdi.  </st></p>
			<p><st c="23171">O gece, bir haftadır uyuduğu en derin uykuyu uyudu.  </st></p>
		</div>
	<div id="charCountTotal" value="23223"></div></body>
</html>
