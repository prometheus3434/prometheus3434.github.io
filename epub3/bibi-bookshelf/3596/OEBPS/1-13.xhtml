<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-13</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-13" xml:lang="tr-TR">
		<div>
			<p>  </p>
			<p id="_idParaDest-13" xml:lang="en-GB"><st c="0">11</st><span>  </span></p>
			<p><st c="2">Kırk beş dakika sonra Fox Harbor’dan bir polis arabası toprak yolda sarsılarak eve doğru ilerliyordu. </st><st c="105">Araba kulübenin önünde durdu, içinden bir polis indi. </st><st c="159">Adam elli yaşlarındaydı ve çok kalın bir ensesi vardı; sarı saçları tepeden açılmaya başlamıştı.  </st></p>
			<p><st c="256">Selamlaşmak için etli elini uzatırken, “Doktor Isles?” dedi. </st><st c="317">“Ben Roger Gresham, polis şefiyim.”  </st></p>
			<p><st c="353">“Buraya bizzat şefin geleceğini bilimyordum.”  </st></p>
			<p><st c="399">“Şey, aradığınızda zaten buraya gelmeyi planlıyorduk.”  </st></p>
			<p><st c="454">“Biz mi?” Ford Explorer marka başka bir araba garaj yoluna girip Gresham’ın arabasının yanına park ederken Maura kaşlarını çattı. </st><st c="584">Sürücü arabadan inip Maura’ya el salladı.  </st></p>
			<p><st c="626">“Selam Maura” dedi Rick Ballard.  </st></p>
			<p><st c="659">Rick’in oraya gelmesine çok şaşıran Maura bir an ona sadece baktı. </st><st c="726">“Burada olduğunu bilmiyordum” dedi sonunda.  </st></p>
			<p><st c="770">“Dün akşam arabayla geldim. </st><st c="798">Sen ne zaman geldin?”  </st></p>
			<p><st c="820">“Dün akşamüstü.”  </st></p>
			<p><st c="837">“Geceyi bu evde mi geçirdin?”  </st></p>
			<p><st c="867">“Motel doluydu. </st><st c="883">Bayan Clausen, emlakçı kadın, burada kalabileceğimi söyledi.” Duraksadı. </st><st c="956">“Polisin burayla işinin bittiğini söyledi” diye ekledi kendini savunur gibi.  </st></p>
			<p><st c="1033">Gresham keyifsizce güldü. </st><st c="1059">“Eminim dün gece için sizden para almıştır. </st><st c="1103">Değil mi?”  </st></p>
			<p><st c="1114">“Evet.”  </st></p>
			<p><st c="1122">“Britta gerçekten tuhaf biridir. </st><st c="1155">Elinden gelse aldığın nefes için bile para isteyebilir.” Eve dönüp, “Peki ayak izlerini nerede gördünüz?” diye ekledi.  </st></p>
			<p><st c="1274">Maura adamları verandadan geçirip evin köşesinden arkaya götürdü. </st><st c="1340">Yolun dışında kalıp yürürken yeri incelediler. </st><st c="1387">Buldozer sessizdi; artık etraftaki tek ses, yapraklardan oluşan halının üzerindeki ayak sesleriydi.   </st></p>
			<p><st c="1487">“Burada yeni geyik izleri var” dedi Gresham, eliyle işaret ederek.  </st></p>
			<p><st c="1554">“Evet, bu sabah bir çift geyik bahçeden geçti” dedi Maura.  </st></p>
			<p><st c="1613">“Bu, gördüğünüz o izleri açıklayabilir.”  </st></p>
			<p><st c="1654">Maura, “Şef Gresham” deyip içini çekti. </st><st c="1694">“Bir bot iziyle, geyik izini birbirinden ayırabilirim.”  </st></p>
			<p><st c="1750">“Hayır, demek istediğim şu; adam geyik avcısı olabilir. </st><st c="1806">Sezon dışındayız; anlarsınız ya. </st><st c="1839">O geyiklerin peşinden ormana girmiş olabilir.”  </st></p>
			<p><st c="1886">Bakışları zemine sabitlenen Ballard aniden durdu.   </st></p>
			<p><st c="1936">“Gördün mü?” diye sordu Maura.  </st></p>
			<p><st c="1967">“Evet” dedi Ballard. </st><st c="1988">Sesi tuhaf biçimde güçsüzdü.  </st></p>
			<p><st c="2017">Gresham Ballard’ın yanında çömeldi. </st><st c="2053">Bir an sessizlikle geçti. </st><st c="2079">Neden hiçbir şey söylemiyorlardı? </st><st c="2113">Bir rüzgâr, ağaçların arasından geçti. </st><st c="2152">Maura ürpererek titreşen dallara baktı. </st><st c="2192">Önceki gece, o ormandan biri gelmişti. </st><st c="2231">Odasının dışında durmuştu. </st><st c="2258">O uyurken pencereden içeri bakmıştı.  </st></p>
			<p><st c="2295">Ballard bakışlarını yukarı, eve doğru kaldırdı. </st><st c="2343">“Bu, yatak odası penceresi mi?”  </st></p>
			<p><st c="2375">“Evet.”  </st></p>
			<p><st c="2383">“Senin odan mı?”  </st></p>
			<p><st c="2400">“Evet.”  </st></p>
			<p><st c="2408">“Dün gece perdelerini kapatmış mıydın?” Ballard omzunun üstünden ona baktığında, Maura onun ne düşündüğünü biliyordu: </st><span><st c="2526">Dün gece onlara bilmeden bir striptiz gösterisi mi yaptın?</st></span>  </p>
			<p><st c="2584">Maura kızardı. </st><st c="2600">“O odada perde yok.”  </st></p>
			<p><st c="2621">“Bunlar, Britta’nın botları olamayacak kadar büyük” dedi Gresham. </st><st c="2687">“Buraya kadar gelip evi kontrol eden tek kişi o olabilir.”  </st></p>
			<p><st c="2746">“Vibram tabanına benziyor” dedi Ballard. </st><st c="2787">“41 ya da 42 numara.” Bakışlarıyla ormana doğru ayak izlerini takip etti. </st><st c="2861">“Geyik izleriyle karışıyor.”  </st></p>
			<p><st c="2890">“Yani, buraya önce adam geldi” dedi Maura. </st><st c="2933">“Geyiklerden önce. </st><st c="2952">Ben uyanmadan önce.”  </st></p>
			<p><st c="2973">“Ama ne kadar önce?” Ballard ayağa kalkıp pencereden Maura’nın yatak odasına baktı. </st><st c="3057">Uzun süre hiçbir şey söylemedi; Maura bir kez daha sessizlikleri yüzünden sabırsızlanıyor, bu adamlardan bir tepki –herhangi bir tepki– almak istiyordu.   </st></p>
			<p><st c="3210">“Biliyor musun, buraya bir haftaya yakındır yağmur yağmadı” dedi Gresham. </st><st c="3284">“O bot izleri, o kadar da yeni olmayabilir.”  </st></p>
			<p><st c="3329">“Ama kim buralarda dolaşıp penceremden içeri bakar ki?” diye sordu Maura.  </st></p>
			<p><st c="3403">“Britta’yı arayabilirim. </st><st c="3428">Belki de bir iş için birini buraya göndermiştir. </st><st c="3477">Ya da meraklanan biri, içeri bir göz atmıştır.”  </st></p>
			<p><st c="3525">“Meraklanan mı?” diye sordu Maura.  </st></p>
			<p><st c="3560">“Buradaki herkes, Boston’da kız kardeşinizin başına gelenleri duydu. </st><st c="3629">Evine bir göz atmak isteyen insanlar olabilir.”  </st></p>
			<p><st c="3677">“Böyle hastalıklı bir merakı anlamıyorum. </st><st c="3719">Asla anlamadım.”  </st></p>
			<p><st c="3736">“Rick bana adli tabip olduğunu söyledi. </st><st c="3776">Senin başında da aynı dert vardır. </st><st c="3811">Herkes detayları bilmek istiyor. </st><st c="3844">Bana kaç kişinin cinayetle ilgili sorular sorduğunu tahmin bile edemezsin. </st><st c="3919">Sence de bu işgüzarlar evin içine bakmak istemiş olamaz mı?”  </st></p>
			<p><st c="3980">Maura ona inanamayarak baktı. </st><st c="4010">Sessizlik, Gresham’ın aniden cızırdayan araba telsiziyle bozuldu.   </st></p>
			<p><st c="4076">Gresham “İzninizle” deyip tekrar arabasına yöneldi.  </st></p>
			<p><st c="4128">“Peki” dedi Maura. </st><st c="4147">“Sanırım bu, benim endişelerimi geçersiz kılıyor, değil mi?”  </st></p>
			<p><st c="4208">“Ben senin endişelerini çok ciddiye alıyorum” dedi Rick.  </st></p>
			<p><st c="4265">“Öyle mi?” Maura ona baktı. </st><st c="4293">“İçeri gel, Rick. </st><st c="4311">Sana bir şey göstermek istiyorum.”  </st></p>
			<p><st c="4346">Rick Maura’nın arkasından verandaya çıkan basamakları tırmanıp eve girdi. </st><st c="4420">Maura kapıyı savurarak kapatıp alt alta dizilmiş pirinç kilitleri gösterdi.   </st></p>
			<p><st c="4496">“Görmeni istediğim şey bu” dedi.  </st></p>
			<p><st c="4529">Rick kaşlarını çatıp kilitlere baktı. </st><st c="4567">“Şunlara bak.”  </st></p>
			<p><st c="4582">“Dahası da var. </st><st c="4598">Benimle gel.”  </st></p>
			<p><st c="4612">Maura Rick’i mutfağa götürdü. </st><st c="4642">Arka kapının üstündeki parlak zincir ve yuvaları gösterdi.”Bunların hepsi yeni. </st><st c="4722">Onları Anna taktırmış olmalı. </st><st c="4752">Bir şey onu korkutuyordu.”  </st></p>
			<p><st c="4779">“Korkmasını gerektirecek sebebi vardı. </st><st c="4818">Bir sürü ölüm tehdidi. </st><st c="4841">Cassell’in burayı ne zaman bulacağını bilmiyordu.”  </st></p>
			<p><st c="4892">Maura Rick’e baktı. </st><st c="4912">“Buraya bunun için geldin, değil mi? </st><st c="4949">Bunu Cassell’in yapıp yapmadığını bulmaya?”  </st></p>
			<p><st c="4993">“Kasabada insanlara birkaç fotoğraf gösterdim.”  </st></p>
			<p><st c="5041">“Ve?”  </st></p>
			<p><st c="5047">“Şimdiye kadar konuştuğum hiç kimse, onu gördüğünü hatırlamıyor. </st><st c="5112">Ama bu, buraya gelmediği anlamına gelmez.” Rick, kilitleri işaret etti. </st><st c="5184">“Bence bunlar gayet anlamlı.”  </st></p>
			<p><st c="5214">Maura içini çekerek ağırlığını mutfak sandalyesine bıraktı. </st><st c="5274">“Hayatlarımız nasıl bu kadar farklı olabildi? </st><st c="5320">Ben Paris’ten gelen uçağımdan inerken o...” Yutkundu. </st><st c="5374">“Ya, Anna’nın ailesine ben gitmiş olsaydım? </st><st c="5418">Her şey yine böyle mi olacaktı? </st><st c="5450">Belki de o zaman, burada oturup seninle konuşan o olacaktı.”  </st></p>
			<p><st c="5511">“Siz iki farklı kişisiniz, Maura. </st><st c="5545">Yüzün ve sesin aynı olabilir. </st><st c="5575">Ama sen Anna değilsin.”  </st></p>
			<p><st c="5599">Maura bakışlarını Rick’e doğru kaldırdı. </st><st c="5640">“Bana kız kardeşimi anlat.”  </st></p>
			<p><st c="5668">“Nereden başlayacağımı bilmiyorum.”  </st></p>
			<p><st c="5704">“Herhangi bir şey. </st><st c="5723">Her şey olur. </st><st c="5737">Sesimin onun gibi olduğunu söyledin.”  </st></p>
			<p><st c="5775">Rick başını salladı. </st><st c="5796">“Bu doğru. </st><st c="5807">Aynı vurgular. </st><st c="5822">Aynı ton.”  </st></p>
			<p><st c="5833">“Onu bu kadar iyi mi hatırlıyorsun?”  </st></p>
			<p><st c="5870">“Anna kolay unutulabilecek bir kadın değildi” dedi Rick. </st><st c="5927">Gözleri Maura’nın gözlerine döndü. </st><st c="5962">Evin içinde gürültülü ayak sesleri ilerlerken bile birbirlerine bakmaya devam ettiler. </st><st c="6049">Maura ancak Gresham mutfağa girdiğinde göz temasını kesip polis şefine bakmak için döndü.  </st></p>
			<p><st c="6139">“Doktor Isles” dedi Gresham. </st><st c="6168">“Acaba, bana bir iyilik yapabilir misiniz? </st><st c="6211">Benimle birlikte yola kadar gelir misiniz? </st><st c="6254">Bakmanız gereken bir şey var.”  </st></p>
			<p><st c="6285">“Nasıl bir şey?”  </st></p>
			<p><st c="6302">“Telsizle gelen haber şuydu. </st><st c="6331">Yolun üst kısmındaki bir inşaat ekibi telefon etmiş. </st><st c="6384">Buldozerleri bazı kemikleri ortaya çıkartmış.”  </st></p>
			<p><st c="6431">Maura kaşlarını çattı. </st><st c="6454">“İnsan kemiği mi?”  </st></p>
			<p><st c="6473">“Onlar da bunu merak ediyor.”  </st></p>
			<p>  </p>
			<p><st c="6503">Maura Gresham’la birlikte jipe binerken Ballard hemen arkalarında, Explorer’ıyla onları takip ediyordu. </st><st c="6607">Yolculuk, arabaya bindiklerine değmeyecek kadar kısa sürdü; ilerideki virajı döndüklerinde yeni kazılmış toprağın yanında duran buldozeri gördüler. </st><st c="6755">Başlarında güvenlik kasklarıyla dört adam kamyonetlerinin yanındaki gölgede duruyordu. </st><st c="6842">Maura, Gresham ve Ballard araçlarından inerken aralarından biri onlarla selamlaşmak için öne çıktı.   </st></p>
			<p><st c="6942">“Selam, Şef.”  </st></p>
			<p><st c="6956">“Selam Mitch. </st><st c="6970">Neredeler?”  </st></p>
			<p><st c="6982">“Orada, buldozerin yanında. </st><st c="7010">O kemiği görür görmez motorumu kapattım. </st><st c="7051">Eskiden burada eski bir çiftlik evi vardı. </st><st c="7094">Birilerinin aile mezarlığını kazmak istemem.”  </st></p>
			<p><st c="7140">“Ben herhangi bir yeri aramadan önce, Doktor Isles kemiklere bir bakacak. </st><st c="7214">Birkaç ayı kemiği için adli tabibi Agusta’dan buraya getirmek istemem.”   </st></p>
			<p><st c="7286">Mitch onları ağaçların içindeki açıklığa götürdü. </st><st c="7336">Yeni kazılmış toprak, bilek burkmaya aday kökler ve ters çevrilmiş taşlar yüzünden engebeli bir araziydi. </st><st c="7442">Maura’nın topuklu ayakkabıları dağ yürüyüşüne uygun değildi; arazi boyunca ne kadar dikkatli ilerlerse ilerlesin siyah süete toprak bulaşmasını engelleyemiyordu.   </st></p>
			<p><st c="7604">Gresham yanağına hafif bir tokat attı. </st><st c="7643">“Allahın belası karasinekler. </st><st c="7673">Bizi buldular.”  </st></p>
			<p><st c="7689">Ormanın içindeki açıklığın etrafı sık ağaçlarla çevriliydi; oradaki hava ağırdı ve hiç rüzgâr yoktu. </st><st c="7790">Böcekler şimdiden kokuları almış, etraflarında toplanmaya başlamışlardı; hepsi de kan peşindeydi. </st><st c="7888">Maura o sabah uzun pantolon giymeyi seçtiği için şükretti; korumasız yüzü ve kolları çoktan karasineklerin ziyafet alanına dönmüştü bile.   </st></p>
			<p><st c="8026">Buldozerin yanına vardıklarında Maura’nın paçaları çamurlanmıştı. </st><st c="8092">Güneş ışığını aşağı gönderiyor, kırık cam parçalarının üzerinde ışıldıyordu. </st><st c="8169">Topraktan köklenmiş, ölmekte olan bir gülün dalları sıcağın altında uzanıyordu.  </st></p>
			<p><st c="8249">“İşte” dedi Mitch, işaret ederek.  </st></p>
			<p><st c="8283">Daha yakından bakmak için diz çökmeden önce bile Maura, orada, toprağa gömülü şeyin ne olduğunu biliyordu. </st><st c="8390">Maura kemiğe dokunmadı; sadece topukları yeni kazılmış toprağa batarken çömeldi. </st><st c="8471">Havadaki elementlere yeni maruz kalan kemik kuru bir çamur parçasının içinden dışarı fırlıyordu. </st><st c="8568">Maura ağaçların arasından bir kuş sesi duydu ve bakışlarını kaldırdığında dalların arasında siyah lekelere benzeyen kargaların kanat çırptığını gördü. </st><span><st c="8719">Onlar da bunun ne olduğunu biliyor</st></span><st c="8753">.   </st></p>
			<p><st c="8755">“Ne düşünüyorsunuz?” diye sordu Gresham.  </st></p>
			<p><st c="8796">“Bu bir ilium.”  </st></p>
			<p><st c="8812">“O nedir?”  </st></p>
			<p><st c="8823">“Şu kemik.” Maura pantolonunun içinden fırlayan kendi kalçakemiğini gösterdi. </st><st c="8901">Aniden bu tenin, kasların altında, onun da sadece bir iskelet olduğu gerçeğini hatırladı. </st><st c="8991">Kemikler, kalsiyum ve fosfordan oluşan, etler çürüdükten sonra uzun süre var olmaya devam edecek yapıtaşlarıydı. </st><st c="9104">Maura, “İnsan kemiği” dedi.  </st></p>
			<p><st c="9132">Bir an herkes sessiz kaldı. </st><st c="9160">O parlak haziran gününde çıkan tek ses, üzerlerindeki ağaçta, dalları dolduran meyveler gibi toplanan bir karga sürüsünden geldi. </st><st c="9290">Tedirgin edici bir bilgelikle insanlara baktılar ve çığlıkları sağır edici bir koroya dönüştü. </st><st c="9385">Sonra, biri bir işaret vermiş gibi, çığlıklar aniden durdu.  </st></p>
			<p><st c="9445">Maura buldozer operatörüne, “Burası hakkında neler biliyoruz?” diye sordu. </st><st c="9520">“Eskiden burada ne varmış?”   </st></p>
			<p><st c="9548">Mitch “Burada eski, taş duvarlar vardı. </st><st c="9588">Bir evin temelleri. </st><st c="9608">Taşları şu tarafa taşıdık; birilerinin onlarla başka bir şey yapabileceğini düşündük” dedi. </st><st c="9700">Kazı alanının köşesine yakın, kayalardan oluşan bir yığını işaret etti. </st><st c="9772">“Eski duvarlar; bunda alışılmadık bir şey yok. </st><st c="9819">Ormanda yürüyüşe çıkarsan, bunun gibi bir sürü temel bulursun. </st><st c="9882">Eskiden körfez boyunca koyun çiftlikleri vardı. </st><st c="9930">Şimdi hepsi gitti.”  </st></p>
			<p><st c="9950">“Yani bu eski bir mezar olabilir” dedi Ballard.  </st></p>
			<p><st c="9998">“Ama o kemik, eski duvarların durduğu yerlerden birindeydi” dedi Mitch. </st><st c="10070">“Bence sevgili anneni eve bu kadar yakın gömmek istemezdin. </st><st c="10130">Sanırım bu uğursuzluk getirirdi.”  </st></p>
			<p><st c="10164">“Bazı insanlar, şans getireceğine inanır” dedi Maura.  </st></p>
			<p><st c="10218">“Ne?”  </st></p>
			<p><st c="10224">“Eskiçağ’da, temel taşının altına canlı bir bebek gömmenin evi koruyacağına inanırlardı.”  </st></p>
			<p><st c="10314">Mitch gözlerini Maura’ya dikti. </st><st c="10346">Sanki </st><span><st c="10352">Sen nesin böyle, hanımefendi</st></span><st c="10380">? diyordu.  </st></p>
			<p><st c="10391">“Sadece, ölüm seremonilerinin yüzyıllar içinde değiştiğini söylüyorum” dedi Maura. </st><st c="10474">“Bunun eski bir mezar olma ihtimali de yüksek.”  </st></p>
			<p><st c="10522">Başlarının üstünden gürültülü kanat çırpma sesleri geldi. </st><st c="10580">Kargalar aynı anda ağaçlardan havalandı; kanatları havayı dövmeye başladı. </st><st c="10655">Bir yerden emir almış gibi, aynı anda havalanan bu kadar çok kanattan huzursuz olan Maura onları izledi.   </st></p>
			<p><st c="10760">“Tuhaf” dedi Gresham.  </st></p>
			<p><st c="10782">Maura ayağa kalkıp ağaçlara baktı. </st><st c="10817">O sabah gelen buldozer sesini ve ne kadar yakından geliyormuş gibi duyulduğunu hatırladı. </st><st c="10907">“Ev şu an ne tarafta? </st><st c="10929">Dün gece kaldığım ev?” diye sordu.  </st></p>
			<p><st c="10964">Gresham yönünü bulmak için güneşe baktı, sonra işaret etti. </st><st c="11024">“Şu tarafta. </st><st c="11037">Şu an baktığın yönde.”  </st></p>
			<p><st c="11060">“Ne kadar uzakta?”  </st></p>
			<p><st c="11079">“Hemen şu ağaçların arkası. </st><st c="11107">Yürüyerek gidebilirsin.”  </st></p>
			<p>  </p>
			<p><st c="11132">Maine eyaleti adli tabibi bir buçuk saat sonra Augusta’dan geldi. </st><st c="11198">Elinde araç kitiyle arabasından indiğinde, Maura hemen sarıklı ve bakımlı sakallı adamı tanıdı. </st><st c="11294">Maura Doktor Daljeet Singh’le bir yıl önce bir patoloji konferansında tanışmıştı; ayrıca şubat ayında, Doktor Singh Boston’daki bölgesel adli tıp toplantısına geldiğinde birlikte akşam yemeği yemişlerdi. </st><st c="11498">Çok uzun boylu bir adam olmasa da ağırbaşlı giyimi ve geleneksel Sih sarığı, onu olduğundan daha heybetli gösteriyordu. </st><st c="11618">Maura her zaman onun sakin ve becerikli duruşundan etkilenmişti. </st><st c="11683">Ve gözlerinden. </st><st c="11699">Daljeet’in yumuşacık kahverengi gözleri vardı ve bir erkekte gördüğü en uzun kirpiklere sahipti.   </st></p>
			<p><st c="11796">Birbirlerinden gerçekten hoşlanan iki meslektaşın içtenliğiyle el sıkıştılar. </st><st c="11874">“Senin burada ne işin var, Maura? </st><st c="11908">Boston’da yeterince işin yok mu? </st><st c="11941">Benim davalarımı yürütmeye mi geldin?”  </st></p>
			<p><st c="11980">“Tatil günüm, iş gününe dönüştü.”  </st></p>
			<p><st c="12014">“Kalıntıları gördün mü?”  </st></p>
			<p><st c="12039">Maura başıyla onaylarken gülümsemesi yok oldu. </st><st c="12086">“Kısmen gömülü sol iliak kanat. </st><st c="12118">Henüz dokunmadık. </st><st c="12136">Onu önce, bulduğumuz gibi görmek isteyeceğini biliyordum.”  </st></p>
			<p><st c="12195">“Başka kemik yok mu?”  </st></p>
			<p><st c="12217">“Şimdilik yok.”  </st></p>
			<p><st c="12233">“Peki o halde.” Daljeet önündeki açık alana, çamurun arasından kendisine yol çizmek istermiş gibi baktı. </st><st c="12338">Maura onun ayağında doğru ayakkabılarla geldiğini fark etti. </st><st c="12399">L. </st><st c="12402">L. </st><st c="12405">Bean botları yepyeniymiş ve çamurlu arazide ilk kez deneneceklermiş gibi görünüyordu. </st><st c="12491">“Buldozerin neler çıkardığına bir bakalım.”  </st></p>
			<p><st c="12535">Saat öğlene yaklaşmıştı ve ısı o kadar nemli ve yoğundu ki Daljeet’in yüzü hızla terden parlamaya başladı. </st><st c="12642">Açıklıktan geçmeye başladıklarında böcekler etraflarını sarıp taze etin kanlı avantajlarından faydalanmaya başladı. </st><st c="12758">Maine Eyalet Polisi’nden Dedektif Corso ile Dedektif Yates yirmi dakika önce gelmişlerdi; Ballard ve Gresham’la birlikte araziyi dolaşıyorlardı.   </st></p>
			<p><st c="12903">Corso elini sallayıp seslendi: “Harika bir pazar gününü değerlendirmenin en iyi yolu bu değil, değil mi Doktor Singh?”  </st></p>
			<p><st c="13022">Daljeet de karşılık olarak el salladı, sonra iliuma bakmak için diz çöktü.  </st></p>
			<p><st c="13097">“Burada eskiden bir ev varmış” dedi Maura. </st><st c="13140">“Çalışanlar burada taş bir temel olduğunu söylüyor.”  </st></p>
			<p><st c="13193">“Ama tabut kalıntısı yok, öyle mi?”  </st></p>
			<p><st c="13229">“Biz göremedik.”  </st></p>
			<p><st c="13246">Daljeet çamurlu taşlar, köklenmiş yabani otlar ve ağaç köklerinden oluşan görüntüye baktı. </st><st c="13337">“O buldozer kemikleri her yana dağıtmış olabilir.”  </st></p>
			<p><st c="13388">Dedektif Yates onlara seslendi: “Bir şey daha buldum!”  </st></p>
			<p><st c="13443">“O kadar uzakta mı?” dedi Daljeet, Maura’yla birlikte kazılı alanı geçip Yates’in yanına giderken.   </st></p>
			<p><st c="13542">“Buradan geçerken ayağım şu böğürtlen dallarına takıldı” dedi Yates. </st><st c="13611">“Üzerine düştüm ve bu, sanki bir anda topraktan fırladı.” Maura onun yanına diz çökerken Yates yavaşça topraktan sökülmüş, dikenli bir kök demetini temizliyordu. </st><st c="13773">Nemli toprağın içinden bir sivrisinek bulutu yükseldi ve Maura orada yarısı gömülü şeye bakarken yüzüne saldırdı. </st><st c="13887">Bu bir kafatasıydı. </st><st c="13907">Böğürtlen kökleriyle parçalanmış bir göz boşluğu ona bakıyordu; kökler bir zamanlar gözlerin olduğu açıklıkta büyümüştü.   </st></p>
			<p><st c="14028">Maura Daljeet’e baktı. </st><st c="14051">“Budama makasın var mı?”  </st></p>
			<p><st c="14076">Daljeet alet çantasını açtı. </st><st c="14105">İçinden eldivenleri, bir gül budama makasını ve bir bahçe malasını çıkardı. </st><st c="14181">Birlikte toprağın üzerine eğilip kafatasını çıkartmaya çalışmaya başladılar. </st><st c="14258">Maura kökleri keserken Daljeet nazikçe toprağı kenara itiyordu. </st><st c="14322">Güneş çok yakıcıydı ve topraktan bile ısı yayılıyomuş gibi hissediliyordu. </st><st c="14397">Maura terini silmek için birçok kez durmak zorunda kaldı. </st><st c="14455">Bir saat önce sıktığı böcek kovucunun etkisi uzun süre önce geçmişti ve karasinekler bir kez daha yüzünün etrafında vızıldamaya başlamıştı. </st><st c="14595">Kafatası kemiğinin gitgide daha büyük bir bölümü ortaya çıkarken Maura durup şakak kemiğine baktı. </st><st c="14694">Ortaya devasa bir kırık çıkmıştı.  </st></p>
			<p><st c="14728">Daljeet’le birbirlerine baktılar; ikisi de aynı şeyi düşünüyordu: </st><span><st c="14794">Bu, doğal bir ölüm değil</st></span><st c="14818">.  </st></p>
			<p><st c="14820">“Sanırım gevşedi” dedi Daljeet. </st><st c="14852">“Haydi, çıkartalım.”  </st></p>
			<p><st c="14873">Daljeet plastik bir örtü serdikten sonra derin çukura doğru uzandı. </st><st c="14941">Kafatasını avuçlarının içine aldı; çene kemiği spiral şeklindeki böğürtlen köklerinin yardımıyla kafatasından ayrılmamıştı. </st><st c="15065">Darjeet hazinesini örtünün üstüne koydu.  </st></p>
			<p><st c="15106">Bir an kimse, hiçbir şey söylemedi. </st><st c="15142">Hepsi parçalanmış şakak kemiğine bakıyordu. </st><st c="15186">Dedektif Yates azı dişlerinden birindeki metalik pırıltıyı işaret etti. </st><st c="15258">“Bu bir dolgu değil mi?” dedi. </st><st c="15289">“Şu dişteki?”  </st></p>
			<p><st c="15303">“Evet. </st><st c="15310">Ama doktorlar yüz yıl önce de dolgularda amalgam kullanıyordu” dedi Daljeet.  </st></p>
			<p><st c="15387">“Yani, yine de eski bir mezar olabilir.”  </st></p>
			<p><st c="15428">“Ama tabut kalıntıları nerede? </st><st c="15459">Bu bir cenazeyle gömülmüş olsaydı, bir tabutun içinde olmalıydı. </st><st c="15524">Bir de şu küçük detay var.” Daljeet kırık kemiği işaret etti. </st><st c="15586">Omzunun üstünden eğilmiş ona bakan dedektiflere döndü. </st><st c="15641">“Kalıntılar ne kadar eski olursa olsun, bence burası bir suç mahalli.”  </st></p>
			<p><st c="15712">Diğer adamlar da etraflarına toplanmıştı; bir an için sanki havanın içinden bütün oksijen çekildi. </st><st c="15811">Sivrisineklerin vızıltısı nabız gibi bir uğultuya dönüşmüştü. </st><st c="15873">Maura, çok sıcak diye düşündü. </st><st c="15904">Ayağa kalkıp titrek bacaklarla meşe ve akçaağaçların serinletici bir gölge düşürdüğü ormanın kenarına doğru ilerledi. </st><st c="16022">Bir kayanın üstüne çöküp başını ellerinin arasına aldı ve sabah kahvaltı etmezsem böyle olur işte diye düşündü.   </st></p>
			<p><st c="16134">“Maura?” diye seslendi Ballard. </st><st c="16166">“İyi misin?”  </st></p>
			<p><st c="16179">“Sıcak yüzünden. </st><st c="16196">Biraz serinlemeye ihtiyaç duydum.”  </st></p>
			<p><st c="16231">“Biraz su ister misin? </st><st c="16254">Aynı şişeden içmeyi dert etmezsen, arabamda olacaktı.”  </st></p>
			<p><st c="16309">“Teşekkür ederim. </st><st c="16327">Çok iyi olur.”  </st></p>
			<p><st c="16342">Ballard arabasına doğru ilerlerken Maura onu izledi; gömleğinin arkasında terden iki kanat oluşmuştu. </st><st c="16444">Engebeli arazide, uygun bir yol bulmaya çalışmadan, hızla ilerliyordu; botları çatlak toprağı eziyordu. </st><st c="16548">Bir amaçla. </st><st c="16560">Ballard işte böyle, ne yapılması gerektiğini bilen ve sadece gidip onu yapan bir adam gibi yürüyordu. </st><st c="16662">Maura’ya getirdiği şişe arabada kaldığı için ısınmıştı. </st><st c="16718">Maura büyük bir yudum aldı; su damlaları çenesine doğru süzüldü. </st><st c="16783">Şişeyi indirdiğinde Ballard’ın ona baktığını gördü. </st><st c="16835">Maura bir an için böceklerin vızıltısını ve birkaç metre uzakta çalışan adamların mırıltılarını duymadı. </st><st c="16940">Orada, ağaçların altındaki yeşil gölgede sadece ona odaklanabiliyordu. </st><st c="17011">Şişeyi geri alırken Ballard’ın eli, Maura’nın eline değdi. </st><st c="17070">Etraflarındaki yumuşak ışık Ballard’ın saçlarını ve gözlerinin etrafındaki ince kırışıkları aydınlatıyordu. </st><st c="17178">Maura, Daljeet’in adını seslendiğini duydu ama cevap vermedi; arkasına dönmedi. </st><st c="17258">En az Maura kadar o anın içinde olan Ballard da bunu yapmadı. </st><st c="17320">Maura, ikimizden birinin bu büyüyü bozması gerekiyor diye düşündü. </st><st c="17387">Birimiz, bu anın dışına çıkmalıyız. </st><st c="17423">Ama ben bunu yapamıyorum.  </st></p>
			<p><st c="17449">“Maura?” Aniden Daljeet’in yanında durduğunu fark etti; ona yaklaştığını hissetmemişti bile. </st><st c="17542">“İlginç bir sorunumuz var” dedi Daljeet.  </st></p>
			<p><st c="17583">“Nasıl bir sorun?”  </st></p>
			<p><st c="17602">“Gelip şu iliuma bir daha bak.”  </st></p>
			<p><st c="17634">Maura yavaşça ayağa kalktı; artık kendini daha dengeli hissediyordu; zihni de netleşmişti. </st><st c="17725">Su içmek ve gölgede biraz dinlenmek, gücünü toplamasını sağlamıştı. </st><st c="17793">Maura ile Ballard Daljeet’in arkasından kalça kemiğine doğru gittiler. </st><st c="17864">Maura, Daljeet’in şimdiden toprağın bir kısmını temizleyip pelvisin daha büyük bir kısmını ortaya çıkarmış olduğunu gördü.   </st></p>
			<p><st c="17987">“Bu tarafta sakruma kadar ulaştım” dedi Daljeet. </st><st c="18036">“Pelvik tabanı ve iskiyatik tüberoziteyi burada görebilirsin.”  </st></p>
			<p><st c="18099">Maura onun yanında diz çöktü. </st><st c="18129">Bir an hiçbir şey söylemeden sadece kemiğe baktı.  </st></p>
			<p><st c="18179">“Sorun ne?” diye sordu Ballard.  </st></p>
			<p><st c="18211">“Bunun geri kalanını da çıkartmalıyız” dedi Maura. </st><st c="18262">Daljeet’e baktı. </st><st c="18279">“Bir malan daha var mı?”  </st></p>
			<p><st c="18304">Darjeet ona bir mala verdi; malanın sapı avucunda bir neşter sapı gibiydi. </st><st c="18379">Maura bir anda kendini çalışırken bulmuştu ve kasvetli bir işi vardı. </st><st c="18449">Daljeet’le birlikte yan yana toprağa çömelip ellerinde malalarla taşlı toprağın bir kısmını daha temizlediler. </st><st c="18560">Kemiğin içindeki boşluğun üzeri köklerle kaplıydı; bu, kemikleri mezarlarına mıhlıyordu; doktorların pelvisi yerinden çıkartmak için çetrefil kökleri kesmesi gerekti. </st><st c="18727">Kazdıkları çukur derinleştikçe Maura’nın kalbi giderek daha hızlı atmaya başladı. </st><st c="18809">Hazine avcıları altın bulmak için kazarken, Maura sırları bulmak için kazıyordu. </st><st c="18890">Sadece bir mezarın verebileceği cevapları bulmak için. </st><st c="18945">Kenara attıkları her mala dolusu toprakla pelvisin daha büyük bir kısmı görünür hale geliyordu. </st><st c="19041">Artık hararetle çalışıyorlardı; aletler giderek daha derinlere doğru kazıyordu.   </st></p>
			<p><st c="19121">Sonunda tamamı ortaya çıkan pelvise baktıklarında ikisi de konuşamayacak kadar şaşkındı.  </st></p>
			<p><st c="19210">Maura ayağa kalkıp tekrar bakmak için hâlâ plastik örtünün üstünde duran kafatasına doğru yürüdü. </st><st c="19308">Kafatasının yanına çömelip eldivenlerini çıkardı ve gözaltı çıkıntısının kalın kıvrımını hissederek çıplak parmaklarını yuvarlak hat boyunca gezdirdi. </st><st c="19459">Sonra oksipital çıkıntıyı incelemek için kafatasının arkasını çevirdi.  </st></p>
			<p><st c="19530">Bu, çok saçmaydı.  </st></p>
			<p><st c="19548">Dizlerinin üzerinde geriye doğru yaylandı. </st><st c="19591">Boğucu havada bluzu terden sırılsıklamdı. </st><st c="19633">Böceklerin vızıltısı dışında düzlük sessizliğe gömülmüştü. </st><st c="19692">Dört bir yandaki ağaçlar, bu gizli düzlüğü koruyordu. </st><st c="19746">Aşılması imkânsız yeşil duvara bakan Maura, orman kendisini izliyormuş gibi, üzerine çevrilmiş gözler olduğunu hissetti. </st><st c="19867">Orman, Maura’nın bir sonraki hamlesini bekliyordu.   </st></p>
			<p><st c="19918">“Neler oluyor, Doktor Isles?”  </st></p>
			<p><st c="19948">Maura bakışlarını Dedektif Corso’ya doğru kaldırdı. </st><st c="20000">“Bir sorunumuz var” dedi. </st><st c="20026">“Bu kafatası...”  </st></p>
			<p><st c="20043">“Ne olmuş kafatasına?”  </st></p>
			<p><st c="20066">“Göz soketlerinin üzerindeki çıkıntıları görüyor musun? </st><st c="20122">Bir de buraya, kafatasının arka tarafına bak. </st><st c="20168">Parmağını orada gezdirirsen, bir çıkıntıyı fark edersin. </st><st c="20225">Adı oksipital çıkıntıdır.”  </st></p>
			<p><st c="20252">“Yani?”  </st></p>
			<p><st c="20260">“Nukal ligament bu noktaya bağlanır; boynun arkasındaki kasları kafatasına bağlar. </st><st c="20343">O çıkıntının o kadar belirgin olması, ölen kişinin güçlü bir kas yapısına sahip olduğunu gösterir. </st><st c="20442">Bunun bir erkek kafatası olduğundan neredeyse eminim.”  </st></p>
			<p><st c="20497">“Peki, sorun ne?”  </st></p>
			<p><st c="20515">“Oradaki pelvis, bir kadına ait.”  </st></p>
			<p><st c="20549">Corso bakışlarını Maura’ya dikti. </st><st c="20583">Sonra dönüp Doktor Singh’e baktı.  </st></p>
			<p><st c="20617">“Doktor Isles’a kesinlikle katılıyorum” dedi Daljeet.   </st></p>
			<p><st c="20671">“Ama o zaman...”  </st></p>
			<p><st c="20688">“Burada iki farklı kişinin kalıntıları var” dedi Maura. </st><st c="20744">“Biri erkek, biri kadın.” Ayağa kalkıp Corso’ya baktı. </st><st c="20799">“Soru şu, burada daha kaç kişi gömülü?”  </st></p>
			<p><st c="20839">Corso bir an için cevap veremeyecek kadar sarsılmış göründü. </st><st c="20900">Sonra arkasını dönüp ilk kez görüyormuş gibi açıklığı gözleriyle taradı.   </st></p>
			<p><st c="20973">“Şef Gresham” dedi, “gönüllülere ihtiyacımız olacak. </st><st c="21026">Hem de bir sürü. </st><st c="21043">Polisler, itfaiyeciler. </st><st c="21067">Ben Augusta’dan kendi ekibimi çağırırım, ama bu yeterli olmaz. </st><st c="21130">Yapmamız gereken şey için yetersiz kalır.”  </st></p>
			<p><st c="21173">“Kaç kişilik bir ekipten bahsediyorsun?”  </st></p>
			<p><st c="21214">“Bütün alanı taramak için kaç kişi gerekiyorsa.” Corso etraflarını çevreleyen ağaçlara bakıyordu. </st><st c="21312">“Bu alanın her santimini didik didik arayacağız. </st><st c="21361">Açıklığı ve ormanı. </st><st c="21381">Burada ikiden daha fazla insan gömülüyse, onları bulacağım.”  </st></p>
		</div>
	<div id="charCountTotal" value="21442"></div></body>
</html>
