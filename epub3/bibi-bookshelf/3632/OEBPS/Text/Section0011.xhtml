<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body class="calibre">
  <p class="calibre1"> </p>

  <h2 class="calibre5">8</h2>

  <p class="calibre1">Atlan-Ferrara, Berlioz’un <span class="calibre3">Faust’unu</span> son kez, yaşamının son yıllarını geçirmek için çekildiği Salzburg’da, Festspielhaus’ta yönetti. Solistleri ve koroyu yapıtın son vahiyine doğru yönlendirirken yeniden genç Maestro olduğuna inanmak istedi. Sanki yapıtı ilk kez yönetiyor, ilk kez bulunduğu, birini ilk kez sevdiği ama yine de ölümcül biçimde geçmişimizle dolu bir yerde sahneliyordu.</p>

  <p class="calibre1">Gabriel Atlan-Ferrara doksan üç yaşında yapıtı yönetirken oturması için kendisine sunulan tabureyi hor görerek reddetti. Belki biraz kamburu çıkmış olabilirdi, ama ayakta olmalıydı, çünkü yalnızca ayakta yüce kökenine dönmek ve orada şeytanın kollarına atılmak isteyen yıkıcı bir doğaya müzikal bir yanıt verebilirdi. Yapıtın ezgisine karşın sahneye yaklaşan ve kulağına “Zararı tamir etmeye geldim,” diyen sesi duymuş muydu gerçekten de?</p>

  <p class="calibre1">Yanıtı kibirliydi, iki kez düşünmemişti, o tıpkı bir ağaç gibi, orkestra yönetirken ayakta ölecekti. O müziğin yalnızca etkileyici bir çağrışım olduğunu ve ancak orkestra şefinin müziği vakur bir tefekkür-</p>

  <p class="calibre1">le donatarak yapıta gerçek tutkusunu kazandırabileceğini öğrenmişti. Yaratımının ikilemiydi bu. Yaşlı adam o öğle sonrası Salzburg’da adı gibi bildiği bu gerçeği, 1940’ta Londra’da, 1949’da Meksika’da ve 1967’de bir kez daha Londra’da verdiği konserlerde de bilebilmeyi ve anlatabilmeyi isterdi. Aptal izleyiciler gözlerinin önünde sergilenen sırrın zerresini anlamadan <span class="calibre3">Faust’</span>unun çıplaklık modasını izlediğini düşünerek çıkmışlardı salondan <span class="calibre3">Ah! Kalküta!..</span> Herkesin bakışlarına maruz kaldın ama sırrını asla ele vermedin!..</p>

  <p class="calibre1">Ancak şimdi, yaşlanınca, 1999 yılında, Salzburg’da etkileyicilikten tefekküre ve duyguya uzanan müzikal yolu anlayabilmişti, kimsenin duyamayacağı bir sızlanışla, keşke bunu zamanında bilebilseydim de İnez Prada’ya söyleyebilseydim, dedi...</p>

  <p class="calibre1"><span class="calibre3">Faust’un Lanetlenmesi'</span>nin üçüncü perdesinde genç bir mezzosoprano Margarita’yı yorumlar gibi görünüyordu. Maestro kendisi için güzelliğin, Tanrı’nın insan olarak cisimleşmesinin ilahi imgesinin biricik kanıtı olduğunu nasıl söyleyebilirdi? Peki İnez bunu biliyor muydu? Onları birbirlerine bağlayan operayı yaşamında son kez yöneten Gabriel sevdiği kadının anısına yalvardı:</p>

  <p class="calibre1">“Sabırlı ol. Bekle. Seni arıyorlar. Bulacaklar.”</p>

  <p class="calibre1">Bu sözcükleri İnez Prada’ya ilk söyleyişi değildi. Neden asla, ‘Seni arıyorum, seni bulacağım’ diyememişti? Neden her zaman <span class="calibre3">başkaları, onlar,</span> onu bulmakla, aramakla yükümlü insanlar vardı, onu <span class="calibre3">yeniden göreceklerdi,</span> neden asla o olmamıştı.</p>

  <p class="calibre1">Gabriel Atlan-Ferrara’nın İnez’in sezgisiyle böylesine ilintili bu yapıtı bunca hüzünle yönetmesi, olmadığını görmek için bir duvarı yoklamaya benziyordu. Yeniden duyularıma güvenebilecek miyim?</p>

  <p class="calibre1">Londra’da Hotel Savoy’da son kez konuştuklarında, başından neler geçti dememek, daha da önemlisi senin ve benim sonumuz nasıl olacak diye sormamak için bu kadar zamandır ne yaptın diye sormuşlardı.</p>

  <p class="calibre1">Gabriel’den başka kimse için önemi olmayan atlanmış sözcükler vardı.</p>

  <p class="calibre1">“En azından hiçbir zaman başarısız bir aşkın ve katlanılmaz bir evliliğin ağırlığını taşımayacağız.”</p>

  <p class="calibre1"><span class="calibre3">“Out of sight, out of mind,”</span> der İngilizler.</p>

  <p class="calibre1">“Gözden ırak, gönülden ırak.”</p>

  <p class="calibre1">İlk tutku asla yinelenmez. Ama <span class="calibre3">regret</span> sonsuza dek bizimle yaşar. Ağırlık. Pişmanlık, Hüzün’e dönüşür ve hayal kırıklığına uğramış bir hayalet gibi içimize yerleşir. Ölümü susturmayı biliriz. Acıya egemen olmayı bilmeyiz. Kayıp bir yüzde hatırladığımız gülümsemeye benzer bir aşkla yetinmek zorundayızdır. Bu az şey mi?</p>

  <p class="calibre1">“Ölüyorum ama evren baki kalacak. Senden ayrı olsam avunamazdım. Ama sen benim ruhumsun ve ikinci bir beden gibi içimdesin. Ölümümün herhangi birinin ölümünden daha az önemi olmalı.”</p>

  <p class="calibre1">Konser son derece başarılı olmuştu. Son derece anlamlı bir anma töreniydi. Gabriel Atlan-Ferrara şefe ayrılan yerden aceleyle ve yüreğinde bir ağırlıkla indi.</p>

  <p class="calibre1">Tiyatronun kapıcısı “Olağanüstü Maestro, muhteşem, bravo, <span class="calibre3">bravissimo,”</span> dedi.</p>

  <p class="calibre1">Atlan-Ferrara sözlerinin şaşkın kapıcıyı değil, aslında kendisini hedef aldığını bilerek, “Öyle bir ihtiyara dönüştün ki, insan seni vurmak istiyor,” dedi.</p>

  <p class="calibre1">Evine kadar kendisine eşlik edilmesini reddetti. Yolunu şaşırmış bir turist değildi. Salzburg’da yaşıyordu. Ölse de önlemler alınmadan, yardımcılar ya da koltuk değnekleri olmadan ayakta ölmek isterdi. Ani ve hoş bir ölümdü dilediği. Romantik hayalleri yoktu. Ne önemli bir ‘son söz’ hazırlamıştı ne de ölünce lirik biçimde İnez Prada’yla buluşacağına inanırdı. Londra’daki son geceden sonra onun artık başka bir yere ait olduğunu biliyordu. Sarışın adam -arkadaşım, kardeşim- sonsuza dek gençlik fotoğrafından kaybolmuştu. Başka bir yerdeydi.</p>

  <p class="calibre1">Gabriel her şeye rağmen tatminkâr, <span class="calibre3">“Il est ailleurs,”</span> dedi.</p>

  <p class="calibre1">1967 yılında Covent Garden’da kaybolan İnez de bir daha ortaya çıkmamıştı. İzleyiciler olan bitenin Gabriel Atlan-Ferrara’nın ilginç bir <span class="calibre3">mis-en-scéne'i</span> olduğunu düşündükleri için açıklamaya gerek kalmamıştı. Basın ve yayın organlarına göre İnez Prada kollarında bir bebekle bir sis perdesinin içinde gizli bir kapaktan yok olmuştu. Yalnızca efekt. <span class="calibre3">Coup de théâtre.</span></p>

  <p class="calibre1">“İnez Prada sonsuza kadar sahnelerden çekildi. Bu söylediği son operaydı. Bunu önceden açıklamadı çünkü o zaman izleyiciler dikkatlerini oyuna veremez, onun sahneye vedasına odaklanırlardı. O bir profesyoneldi. Her zaman yazarın, yapıtın, yönetmenin yanında yer aldı ve bunların sonucu olarak da izleyicisinin saygısını kazandı. Tam anlamıyla bir profesyonel. Sahne sezgisi denen şeye sahipti <span class="calibre2">o...”</span></p>

  <p class="calibre1">Yalnızca Gabriel kalmıştı, kara, karmakarışık saçlı, güneş ve deniz yanığı tenli, parlak gülüşlü Gabriel...</p>

  <p class="calibre1">Tiyatrodan eve kadar adımlarını saydı. Bu, yaşlılığında edindiği bir takıntıydı. Günde kaç adım attığını sayması olayın gülünç tarafıydı, acıklı tarafıysa bitkilerin altında toprağın yaralarını hissetmesiydi. Üzerinde yaşadığımız tozdan kabuğun üzerindeki yaraların giderek çoğaldığını ve sertleştiğini hayal ederdi.</p>

  <p class="calibre1">Ulrike, Dicke, saçlarını örmüş, kolalı temiz önlüğünü hışırdatarak ve ayrık bacaklarıyla acılı adımlar atarak onu karşıladı. Önüne bir tas sıcak çikolata koydu.</p>

  <p class="calibre1">Atlan-Ferrara kendini koltuğun üzerine bırakarak, “Ah!” dedi. “Tutku öldü, bize çikolata kaldı!” “Rahat olun,” dedi hizmetkârı, “kaygılanmayın, her şey yerli yerinde.”</p>

  <p class="calibre1">Kadın Salzburg manzarasına açılan pencerenin yanındaki üç ayaklı masanın üzerinde, her zamanki yerinde duran kristal küreye doğru baktı.</p>

  <p class="calibre1">“Evet Dicke. Her şey yerli yerinde. Artık kristal mühürleri parçalamana gerek yok...”</p>

  <p class="calibre1">“Bayım... ben...” diye kekeledi kâhya kadın.</p>

  <p class="calibre1">“Bak Ulrike,” dedi Gabriel eliyle şık bir hareket yaparak, “bugün <span class="calibre3">Faust’u</span> son kez yönettim. Margarita sonsuza kadar göğe yükseldi. Artık İnez Prada’nın tutsağı değilim sevgili Ulrikem...”</p>

  <p class="calibre1">“Bayım, niyetim bu değildi, minnet duymasını bilen bir insanımdır, her şeyimi size borçlu olduğumu biliyorum.”</p>

  <p class="calibre1">“Sakin, ol. Rakibinin olmadığını çok iyi biliyorsun, bir sevgiliye değil, bir evlatlığa ihtiyacım var.” “Size bir fincan çay hazırlayacağım.”</p>

  <p class="calibre1">“Neyin var? Çikolata içiyorum ya."</p>

  <p class="calibre1">“Özür dilerim. Çok sinirliyim. Maden suyunuzu getireyim.”</p>

  <p class="calibre1">Atlan-Ferrara kristal küreyi alarak okşadı.</p>

  <p class="calibre1">Alçak sesle İnez’e, “Yardım et de geçmişi düşünmeyi bırakayım aşkım. Geçmiş için yaşarsak, yaşamlarımızı mahvederiz. Bana şimdiki varlığımın gereğinin bir hizmetkârın yardımıyla yaşamak olduğunu söyle,” dedi.</p>

  <p class="calibre1">“Son konuşmamızı anımsıyor musun?” diye sordu İnez’in sesi. “Neden her şeyi anlatmıyorsun?”</p>

  <p class="calibre1">“Çünkü ikinci kez anlatmak başka bir yaşamdır. Sen kendin yaşa. Ben bununla yetineceğim.”</p>

  <p class="calibre1">“Varlığını inkâr ettiğin biri mi var?”</p>

  <p class="calibre1">“Belki.”</p>

  <p class="calibre1">“Bedelini biliyor musun?”</p>

  <p class="calibre1">“Onu sana bırakacağım.”</p>

  <p class="calibre1">“Ne fark eder? Ben zaten yaşadım.”</p>

  <p class="calibre1">“Bana iyi bak. Ben bencil bir yaşlıyım.”</p>

  <p class="calibre1">“Sanmıyorum. Bunca yıldır benim kızımla ilgileniyorsun. Sana aşk ve alçakgönüllülükle minnet duyuyorum. Sana teşekkür ederim.”</p>

  <p class="calibre1">“Pöh, duygusallık, ona gerektiği gibi davrandım. Neyse o.”</p>

  <p class="calibre1">“Yine de teşekkürler Gabriel.”</p>

  <p class="calibre1">“Ben sanatım için yaşadım, kolay duygusallıklar için değil. Adios İnez. Neredeysen oraya geri dön.”</p>

  <p class="calibre1">Gabriel, Salzburg manzarasına baktı. Gün batıyordu, gecenin böylesine hızla ilerleyişine şaşırdı. Ne kadar zamandır İnez’le konuşuyordu, belki birkaç dakikadır...</p>

  <p class="calibre1">“Her zaman <span class="calibre3">Faust’un</span> bir sonraki temsili ilk temsili olacaktır demedim mi? Benim görevden çekilişime önem ver İnez. Yapıtın bir sonraki hayat buluşu benim ellerimde olmayacak.”</p>

  <p class="calibre1">“Bazı bedenler avare dolaşmak, bazıları da yeniden dünyaya gelmek için doğarlar, sabırlı ol,” dedi İnez.</p>

  <p class="calibre1">“Hayır, ben tatmin oldum. Sabırlıydım. Çok uzun süre bekledim, ama ödülümü de aldım. Geri dönmesi gereken her şey döndü. Birleşmesi gereken her şey birleşti. Artık şeylerin süreğenliğini bozmamak için sessiz olmalıyım İnez. Bu gece Festspielhaus’ta seni kendime yakın hissettim, ama bu sadece bir duyguydu. Çok uzakta olduğunu biliyordum. Ama ben de bir görüntümden başka neyim ki İnez? Aslında kendim olmadığıma göre beni nasıl tanıdıklarını ve selamladıklarını soruyorum kendi kendime. Sen ne olduğumu anımsayabiliyor musun? Sen nerede olmak isterdin? Yeniden var olabilmek için feda ettiklerinin bir anısını saklıyor musun?”</p>

  <p class="calibre1">Ulrike hor gördüğünü gizlemeyerek yaşlı adama baktı.</p>

  <p class="calibre1">“Tek başınıza konuşmaya devam mı ediyorsunuz, bu bir delilik belirtisi,” dedi kâhya kadın.</p>

  <p class="calibre1">Atlan-Ferrara kadının çıkardığı katlanılması güç gürültüleri dinledi; eteğinin hışırtısı, anahtarlarının şıngırtısı, yaralı yürüyüşü sırasında ayaklarını sürümesi, ayrık bacakları.</p>

  <p class="calibre1">“Kristal mühür kaldı mı Ulrike?”</p>

  <p class="calibre1">Adamın bardağını alan Ulrike başı önde, “Hayır bayım,” dedi, “burada salondaki son kristal mühürdü...”</p>

  <p class="calibre1">“Bana verir misin lütfen...”</p>

  <p class="calibre1">Ulrike nesneyi avucunun içinde tutarak iffetsiz ve küstah bir bakışla Maestro’ya gösterdi.</p>

  <p class="calibre1">“Sizin bir şey bildiğiniz yok Maestro.”</p>

  <p class="calibre1">“Hiçbir şey mi? İnez hakkında mı?”</p>

  <p class="calibre1">“Arada bir onu genç görüyor musunuz? Gerçekten yaşlandığını gördünüz mü? Yoksa takvimler öyle gerektirdiği için her şeyi hayal mi ettiniz? Siz Fransa’nın düşüşü, Alman <span class="calibre3">blitz’</span>i, Meksika yolculuğu ve Londra’ya dönüş sırasında yaşlanacaktınız, o yaşlanmayacaktı, bu hiç de uygun olmazdı. Siz onun yaşlandığını düşündünüz, onu sizin kılmak için...”</p>

  <p class="calibre1">“Hayır Dicke, yanılıyorsun... ben sonsuz ve biricik düşüncemi o kılmak istedim, hepsi bu.”</p>

  <p class="calibre1">Dicke güldü ve yüzünü bir panterin vahşiliğiyle efendisininkine yaklaştırdı.</p>

  <p class="calibre1">“Dönmeyecek işte. Öleceksiniz. Belki öbür tarafta karşılaşırsınız. O kendi toprağını hiç bırakmadı. Buralara gelip biraz dolaştı o kadar. Onun kollarına geri dönmesi gerekiyordu. Ve bir daha hiç gelmeyecek. Vazgeç Gabriel.”</p>

  <p class="calibre1">“Peki Dicke,” diye iç çekti Maestro.</p>

  <p class="calibre1">Gabriel kendi kendine şöyle dedi: Yaşamımız, gayesi ölümün varlığı olan gelip geçici bir dönemeçtir. Biz ölümün yaşamı için birer bahaneyiz. Yaşam hakkında unuttuğumuz her şeye varlık kazandıran ölümdür.</p>

  <p class="calibre1">Yavaş adımlarla giyinme odasına giderek komodininin üzerinde duran iki nesneye dikkatle baktı.</p>

  <p class="calibre1">Bir tanesi fildişi flüttü.</p>

  <p class="calibre1">Öteki de İnez’in sonsuza dek <span class="calibre3">Faust</span>'un Margarita’sının kostümleriyle kalacağı çerçevelenmiş bir resimdi. Gövdesi çıplak, sarışın bir genci kucaklamıştı, ikisinin açık, aydınlık gülümsemelerinde hiçbir gizem yoktu. Bir daha asla ayrılmayacaklar.</p>

  <p class="calibre1">Flütü aldı, ışığı söndürdü ve büyük bir yumuşaklıkla <span class="calibre3">Faust'tan</span> bir parça çaldı.</p>

  <p class="calibre1">Hizmetkâr uzaktan dinliyordu. Takıntılı ve sıra dışı biriydi bu yaşlı adam. Ulrike örgülerini çözdü. Uzun beyaz saçları beline kadar düştü. Yatağının üzerine oturdu, kollarını uzattı, sanki bir doğuma ya da ölüme eşlik edermiş gibi tuhaf bir mırıltı tutturdu.</p>
</body>
</html>
