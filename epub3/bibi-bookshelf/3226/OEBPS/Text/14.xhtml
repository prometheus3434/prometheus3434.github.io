<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">14</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p class="ilk">“Benim iyi bir cemiyetten anladığım Bay Elliot, konuşacak çok şeyi olan akıllı, bilgili insanların oluşturduğu bir cemiyet; işte ben buna iyi bir cemiyet derim.”</p>

    <p class="ilk">“Yanılıyorsunuz” dedi adam nazikçe, “bu iyi bir cemiyet değil, en iyi cemiyet. İyi bir cemiyet asil, eğitimli, görgülü insanlardan oluşmalıdır, hatta eğitim o kadar da önemli değil.”</p>

    <p style="text-align: right;">JANE AUSTEN, <span style="font-style:italic;">İkna</span></p>
  </blockquote>

  <p>&nbsp;</p>

  <p>On dokuzuncu yüzyılda Lyme’a gelen ziyaretçiler, her ne kadar eski Grek kolonilerini gezenlerin yaşadığı o çetin tecrübeden geçmeseler de -Charles tabii ki belediye sarayının basamaklarında durup Perikles gibi hem nutuk atmak hem de dünyada olup bitenleri kısaca özetlemek zorunda kalmamıştı- kasabalıların onları inceleyip haklarında konuşmalarına hazır olmalıydılar. Ernestina bu konuda Charles’ı zaten uyarmıştı; kendini züccaciyedeki bir fil gibi düşünmeli, ters bakışları ve şemsiyesiyle onu gösterenleri mümkün olduğunca hoşgörüyle karşılamalıydı. Böylece haftada iki üç kere hanımlarla birlikte misafirliğe gidiyor ve saatler boyunca dayanılmaz bir sıkıntı çekiyordu, tek avuntusu da Tranter Teyze’nin evine döndüğünde hoş bir sıklıkla tezahür eden o sahneydi. Ernestina endişeyle onun o yavan, basit konuşmaları dinlemekten bulanmış gözlerine bakar ve “Çok mu berbattı? Beni bağışlayabilecek misin? Benden nefret ediyor musun?” derdi; sonra Charles gülümsediğinde, sanki bir ayaklanmadan ya da bir çığdan mucize eseri kurtulmuş gibi kendini onun kollarına atardı.</p>

  <p>Tesadüf bu ya Charles’ın Yamaçaltı’nı keşfinin ertesi günü için planlanan çığ Marlborough Malikânesi’nde meydana gelecekti. Bu ziyaretlerde rastlantısal ya da içten gelen şeylere yer yoktu. Zaten olamazdı da: Misafirlerin ve ev sahiplerinin kimlikleri kasabada o kadar hızlı yayılıyordu ki iki taraf da katı bir protokole bağlı kalıyordu. Bayan Poulteney, Charles’la büyük olasılıkla Charles’ın onunla ilgilendiğinden daha fazla ilgilenmiyordu; ama Charles kadın o küçük tombul ayağıyla onu ezsin diye zincirlenip huzuruna çıkarılmasaydı gerçekten de feci halde rencide olurdu; hem de bir an önce çünkü yabancı konukevine ne kadar geç gelirse verdiği şeref de o kadar azalırdı.</p>

  <p>Bu “yabancılar” aslında oyunun piyonlarıydı. Gelişleri önemsizdi; ama onları ağırlamak insana nefis fırsatlar veriyordu; “Sevgili Bayan Tranter, damadı ilk görenin ben olmamı...” ve “Ernestina’nın size gelmemesine çok şaşırdım -bizi şımarttı- daha şimdiden iki kere...” ve “Mutlaka dalgınlıktandır; Bayan Tranter çok tatlıdır ama bir o kadar da dalgındır...” Bu ve benzeri hınç alma fırsatları Charles gibi “önemli” misafirlerin ziyaretleri sayesinde doğuyordu. Aç bir kedinin -daha doğrusu bir sürü aç kedinin- pençesine düşen hımbıl bir fare nasıl hiçbir şey yapamazsa, yazgısını değiştirmek için de Charles hiçbir şey yapamıyordu.</p>

  <p>&nbsp;</p>

  <p>Koruluktaki karşılaşmanın ertesi günü Bayan Tranter ve iki genç eşlikçisi takdim edildiğinde Sarah hemen odadan çıkmak üzere ayağa kalktı. Ama gençlerin mutluluğunu ne zaman düşünse huysuzlaşan, hele Lady Cotton’la bir akşam geçirdikten sonra huysuz olmak için zaten epeyce nedeni olan Bayan Poulteney ondan kalmasını istedi. Ernestina’nın uçarı bir genç hanım olduğunu düşündüğü ve nişanlısının da bir o kadar uçarı olacağından emin olduğu için onların canını sıkmayı görev edinmişti. Dahası böylesi sosyal olayların günahkâr kadın için tam bir işkence olduğunun farkındaydı. Her şey ondan yanaydı.</p>

  <p>Misafirler içeri alındı. Bayan Tranter coşkunluk ve neşeyle eteklerini hışırdatarak öne atıldı. Sarah oraya ait olmamanın acısıyla arkada utangaç utangaç duruyordu; birbirlerini göstermelik de olsa sarılıp öpüşmelerini gerektirecek kadar uzun bir süredir tanıyan yaşlı hanımların arkasında, halının üzerinde öylece duruyorlardı Charles ve Ernestina. Sonra Ernestina takdim edildi, kendisine uzanan bu soylu eli sıkarken belli belirsiz dizlerini büktü.</p>

  <p>“Nasılsınız Bayan Poulteney? Son derece iyi görünüyorsunuz.”</p>

  <p>“Benim yaşımda, Bayan Freeman, önemli olan insanın ruhunun sağlam olmasıdır.”</p>

  <p>“O zaman hiç korkmayın!”</p>

  <p>Bayan Poulteney bu ilginç konuda konuşmayı tercih ederdi, ama Ernestina dönüp Charles’ı takdim etti ve genç adam yaşlı kadının elini öpmek üzere eğildi.</p>

  <p>“Benim için büyük zevk han’fendi. Eviniz çok güzel!”</p>

  <p>“Benim için çok büyük. Sevgili kocamın hatırı için burada kalıyorum. O böyle isterdi; böyle ister...”</p>

  <p>Charles’ın arkasında duran evin baş putuna baktı, Frederick’in 1851’deki ölümünden iki yıl önce yapılmış yağlıboya bir resimdi, onun akıllı, dindar, ağırbaşlı, yakışıklı -dahası pek çoğundan üstün- bir adam olduğu ilk bakışta anlaşılıyordu. Dindar ve ağırbaşlı olduğu doğruydu, ama diğer özellikleri için ressam kendi hayal gücünden yararlanmıştı. Epey zaman önce mevta olmuş Bay Poulteney çok zengin bir hiçti; yaşamının sahiden dikkate değer tek olayı ise ölümü olmuştu. Charles bu keyif kaçırıcı portreyi gereken saygıyla süzdü.</p>

  <p>“Tabii... Anlıyorum. Çok doğal.”</p>

  <p>“<span style="font-style:italic;">Onların</span> isteklerine uymalıyız.”</p>

  <p>“Ne güzel buyurdunuz!”</p>

  <p>Sarah’yı gülümseyerek selamlamış olan Bayan Tranter bu mezar kokan <span style="font-style:italic;">Introit</span>’yı<sup><a href="../Text/62.xhtml#a26" id="k26">26</a></sup> yarıda kesmek için onu fırsat bildi.</p>

  <p>“Sevgili Bayan Woodruff, sizi görmek ne hoş.” Gidip Sarah’nın elini sıktı ve ona çok içten bir bakışla bakıp alçak sesle sordu: “Beni görmeye gelir misin; sevgili Tina gittikten sonra?” Bir an Sarah’nın yüzünde çok nadir rastlanan bir ifade belirdi. Kalbindeki o bilgisayar Bayan Tranter'ı çok önceleri değerlendirmiş ve hafızasına kaydetmişti. O mesafe, Bayan Poulteney’in yanında taktığı bir maskeye dönüşen, o meydan okumayı andıran bağımsızlık, bir an düştü. Hatta güldü bile ama hüzünlüydü ve belli belirsiz başını salladı: Fırsat bulursa gelirdi tabii.</p>

  <p>Sonra Sarah diğerleriyle tanıştırıldı. İki genç hanım soğuk soğuk birer baş selamı verdi, Charles eğilerek selamladı. Kızın bir gün önceki karşılaşmalarını açığa vuracak bir şey yapıp yapmayacağını görmek için onu sıkı takibe aldı ama kız gözlerini ısrarla onunkilerden kaçırıyordu. Vahşi hayvanın bu hapishanede nasıl davranacağını görmek için can atıyordu ama çok geçmeden hayal kırıklığına uğradı; çünkü kız son derece uysaldı. Bir şeyler getirmesini istemek ya da hanımlar sıcak çikolata içmeye karar verdiklerinde zili çaldırmak dışında, Bayan Poulteney, Sarah’nın varlığını tümüyle unutmuş görünüyordu. Ernestina da öyle ve bu Charles’ın hiç hoşuna gitmemişti. Tranter Teyze kızı konuşturmak için elinden geleni yapıyordu; ama o, yüzünde bir boşluk, aşağı statüsünün bir göstergesi olarak yorumlanabilecek bir içe kapanıklıkla onlardan biraz uzakta oturuyordu. Charles’ın kendisi de bir konuda fikrini sormak için birkaç kez kibarca onunla konuştu; ama boşuna. Mümkün olan en kısa cevabı veriyordu; gözlerine de hâlâ hiç bakmıyordu.</p>

  <p>Ancak bu ziyaretin sonlarına doğru Charles bu durumu başka bir ışıkta görmeye başladı. Kızın sessiz uysallığının mizacına aykırı olduğu gözünde netlik kazanmıştı; bu yüzden rol yapıyordu; bu rol de patronundan kendini tamamen ayrı tuttuğunu ve onun davranışlarını onaylamadığını göstermesini gerektiriyordu. Bayan Poulteney ve Bayan Tranter kâh gülümseyip kâh tasalı tasalı baş sallayarak gündelik konuşma konularını birer birer geçtiler; bunların sayısı azdı belki ama konuya girmek uzun zaman alıyordu... uşaklar, hava, yaklaşan doğumlar, ölümler, evlilikler; Bay Disraeli ve Bay Gladstone (bu konuyu Charles için açmışlardı gerçi ama Bayan Poulteney’in birincisinin kişisel prensiplerini, ikincisininse politik prensiplerini lanetlemesiyle son buldu);<sup><a href="../Text/62.xhtml#a27" id="k27">27</a></sup> sonra pazar ayini üzerine, kasaba esnafının kusurları üzerine ve sonra en son, doğal olarak tekrar uşaklar üzerine konuşmalar. Charles artık alıştığı bu cehennemden gülümseyerek, kaşlarını kaldırarak; başını sallayarak geçmeye çalışırken Bayan Woodruff’ın sessizliğinde bir haksızlığa uğramışlık duygusu olduğuna karar verdi ve bunu gizlemek için hiçbir şey yapmadığı zeki bir gözlemcinin gözünden kaçmazdı.</p>

  <p>Bu Charles’ın sezgilerinin ne kadar güçlü olduğunu gösteriyordu; çünkü, Lyme’da kimsenin fark etmediği bir şeyin farkına varmıştı. Belki bu çıkarımı bir şüphe olmaktan öte gidemeyecekti, eğer ev sahibi o tipik konuşmalarından birine girmeseydi.</p>

  <p>“İşten çıkardığım o kız; sizin başınıza da iş açtı mı?”</p>

  <p>Bayan Tranter gülümsedi: “Mary mi? Onu dünyalara değişmem!”</p>

  <p>“Bayan Fairley onu daha bu sabah biriyle konuşurken gördüğünü söyledi bana.” Bayan Poulteney “biri” kelimesini işgal sırasında iki vatansever Fransızın “Nazi” diyeceği şekilde söylemişti. “Genç biri. Bayan Fairley onu tanımıyormuş.”</p>

  <p>Ernestina, Charles’a keskin ve sitemli bir bakış fırlattı; Charles bir an kendisinin suçlandığını düşündü; sonra işin farkına vardı.</p>

  <p>Gülümsedi. “O zaman kesin Sam’dir. Benim uşağım, hanımefendi” diye ekledi Bayan Poulteney anlasın diye.</p>

  <p>Ernestina gözlerine bakmamaya çalışıyordu. “Sana söylemeye çalıştım. Ben de dün onları konuşurken gördüm.”</p>

  <p>“Ama yani... herhalde karşılaştıklarında konuşmalarını yasaklayacak değiliz, değil mi?”</p>

  <p>“Londra’da kabul gören davranışlar ile burada münasip olan davranışlar arasında dünya kadar fark var. Sanırım Sam’le konuşsan iyi olur. Kız biraz oynak zaten!”</p>

  <p>Bayan Tranter incinmiş görünüyordu: “Ernestina hayatım... kız biraz neşeli o kadar. Ama şimdiye kadar hiç...”</p>

  <p>“Sevgili, tatlı teyzeciğim, senin ona ne kadar düşkün olduğunun pekâlâ farkındayım.”</p>

  <p>Charles, Tina’nın sesindeki acımasızlığı duyunca incinen Bayan Tranter'ın yardımına koştu:</p>

  <p>“Keşke bütün hanımlar böyle olsa! Kapısındaki mutlu hizmetçi mutlu bir evin en iyi göstergesidir.”</p>

  <p>Ernestina bunun üzerine aksi aksi dudaklarını büzdü. İyi yürekli Bayan Tranter bu iltifat karşısında kızararak başını eğdi. Bayan Poulteney bu atışmayı keyifle izlemişti ve Charles'tan haz etmediği için ona karşı kaba davranabileceğine karar verdi.</p>

  <p>“Müstakbel eşiniz bu konularda sizden daha sağlam yargılarda bulunuyor Bay Smithson. Söz konusu kızı tanıyorum. Onu işten çıkarmak zorunda kaldım. Eğer daha yaşlı olsaydınız bu gibi konularda insanın son derece sert davranması gerektiğini anlardınız.”</p>

  <p>O da başını eğdi, kendisinin, hakkındaki son sözü söylediği bir konunun bir daha asla ağza alınmaması gerektiğini göstermenin bir yoluydu bu onun için.</p>

  <p>“Sizin büyük tecrübeniz önünde eğiliyorum hanımefendi.”</p>

  <p>Ama ses tonu şüpheye yer bırakmayacak şekilde soğuk ve alaycıydı.</p>

  <p>Üç hanımın da gözleri yere bakıyordu; Bayan Tranter'ın utangaçlığından, Ernestina’nın kendine duyduğu kızgınlıktan: Charles’ın böyle azar işitmesine sebep olmak istemezdi ve susmadığına pişmandı; Bayan Poulteney de kendisi olduğundan. Bu hanımlar görmeden Charles ve Sarah’nın bakışması da bu sayede gerçekleşti. Çok kısaydı ama dünyalar kadar şey söylüyordu; iki yabancı ortak bir düşmanları olduğunu keşfetmişti. İlk olarak bakışları onu delip geçmedi, ona baktı; Charles da Bayan Poulteney’den intikam almaya ve Ernestina’ya belli ki ihtiyaç duyduğu bir insanlık dersi vermeye karar verdi.</p>

  <p>Charles, Darwin konusunda Ernestina’nın babasıyla yaptıkları tartışmayı da hatırladı. Ülkede yobazlık alıp yürümüştü; evleneceği kızda böyle bir şeyi hoş göremezdi. Sam’le konuşacaktı; evet, hem de ne konuşma!</p>

  <p>Ne konuştuğunu biraz sonra göreceğiz. Ama konuşmanın değineceği temel konu çoktan vuku bulmaya başlamıştı bile; çünkü Bayan Poulteney’in bahsettiği “Biri” o anda Bayan Tranter'ın mutfağında oturmaktaydı.</p>

  <p>Sam o sabah Mary’ye Combe Sokağı’nda rastlamış ve büyük bir masumiyetle kurum torbasını bir saate kadar teslim edip edemeyeceğini sormuştu. Tabii, iki hanımın Marlborough Malikânesi’nde olacağını biliyordu.</p>

  <p>O mutfaktaki konuşma şaşırtıcı biçimde ciddiydi, hele Bayan Poulteney’in salonundaki konuşmadan çok daha ciddi. Mary, o güzel kollarını kavuşturmuş büyük dolaba dayanmıştı ve bonesinin altından bir tutam mısır püskülü saç fışkırmıştı. Kız ara sıra sorular soruyordu ama en çok Sam konuşuyordu, kıza değil de masanın iyice ovulmuş tahtalarına bakarak. Pek seyrek de olsa göz göze geldiklerinde ikisi de anlaşmış gibi gözlerini kaçırıyorlardı.</p>
</body>
</html>
