<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">10</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p>Bir kere, sadece bir kere kaldırdı gözlerini</p>

    <p>Ne çabuk, ne güzel, ne tuhaf kızardı&nbsp;</p>

    <p>Karşılaşınca gözlerimle...</p>

    <p style="text-align: right;">TENNYSON, <span style="font-style:italic;">Maud</span> (1855)</p>

    <p>&nbsp;</p>

    <p class="ilk">... tepenin bir bölümünün çöküp de böylesi bir ortama yer hazırlamasından önce birkaç&nbsp;nesil insanın öldüğünü gösteren dağınık orman ağaçları ve dalları sarkan meyve ağaçlarının romantik kayalar arasında uçurumları&nbsp;yemyeşil doldurarak oluşturduğu bu harika&nbsp;manzara belki meşhur Wight Adası’ndaki&nbsp;benzer görüntülerden bile daha güzeldir...</p>

    <p style="text-align: right;">JANE AUSTEN, <span style="font-style:italic;">İkna</span></p>
  </blockquote>

  <p>&nbsp;</p>

  <p>Lyme Regis’le sekiz dokuz kilometre batısındaki Axmouth arasında, Güney İngiltere’nin en ilginç kıyı coğrafyası gözlenir. Havadan bakıldığında o kadar çarpıcı değildir; başka sahil bölgelerinde yarların kenarına kadar gelen tarlaların, burada bir bir buçuk kilometre geride kaldığını fark eder insan sadece. Damalı bir resim gibi&nbsp;duran yeşil ve kızıl kahverengi tarlalar, neşeli bir başıboşlukla karanlık bir ağaç ve funda çağlayanına dökülür. Hiç çatı yoktur. Eğer yeterince alçaktan uçarsanız arazinin çok değişken olduğunu&nbsp;görürsünüz, derin çatlaklarla kesilmiştir ve yıkık şatoların duvarları&nbsp;gibi gür çalılığı çevreleyen, tuhaf tebeşir ve çakmaktaşı kabartıları ve&nbsp;kuleleri vardır. Havadan... ama eğer yürürseniz bu önemsiz gibi görünen doğa parçası tuhaf bir boyut kazanır. Buralarda saatler boyu&nbsp;mahsur kalmış insanlar, haritaya bakıp da nerede kaybolduklarını&nbsp;görünce, yalıtılmışlık -hatta hava kötüyse pişmanlık- duygusunu&nbsp;öylesi yoğun yaşadıklarına şaşarlar.</p>

  <p>Yamaçaltı -çünkü bu arazi eskiden yumuşak bir eğimi olan tepenin aşınmasıyla oluşmuş bir mil uzunluğunda bir yamaçtır- çok diktir. Düz yerler, burayı görmeye gelenler kadar azdır. Ama bu&nbsp;sarplık onu ve üzerindeki bitkileri güneşe doğru yöneltmiştir; bu ve&nbsp;erozyonu yaratan sayısız kaynaktan çıkan su bölgeye botanik bir tuhaflık verir; vahşi kocayemiş ve pırnal meşesi ve İngiltere’nin başka&nbsp;yerlerinde bulamayacağınız pek çok nadir ağaç; heybetli dişbudaklar&nbsp;ve kayınlar; yabanasması ve vahşi akasma sarmaşığına boğulmuş,&nbsp;Brezilya’yı andıran, her yerden bir ay önce açan çiçekler. Yazın bu&nbsp;yamaç, ülkenin tropik bir ormana en çok benzeyen kesimidir. Aynı&nbsp;zamanda üzerinde hiç insan yaşamamış, hiç işlenmemiş bütün topraklar gibi gizemleri, gölgeleri, tehlikeleri vardır: Sadece bunlar metaforik değil gayet jeolojik tehlikelerdir; çünkü felaket getirebilecek&nbsp;çukurlar ve derin çatlaklar vardır ve böylesi bir yerde bacağı kırılan&nbsp;bir adam bir hafta bağırsa sesini duyan çıkmaz. Tuhaf gelebilir ama&nbsp;yüzyıl önce bu bölge şimdiki kadar tenha değildi. Şimdi Yamaçaltı’nda&nbsp;tek bir kulübe bile yok; 1867’de ise avcıların, ormancıların ve bir iki&nbsp;domuz çobanının yaşadığı bir sürü kulübe vardı. Mutlak yalnızlıktan hoşlanan karacalar o zaman pek huzurlu günler geçirmiyorlardı&nbsp;herhalde. Şimdi Yamaçaltı tam anlamıyla vahşileşmiş. Kulübe duvarları sarmaşık kaplı tahta parçalarına dönüşmüş, eski patikalar&nbsp;kaybolmuş; yakınından hiç yol geçmiyor, onu boydan boya kateden&nbsp;tek yolsa çoğunlukla geçit vermiyor. Bir parlamento kararıyla milli&nbsp;koruma bölgesi ilan edildiği için böyle. Demek menfaatlerimiz uğruna henüz her şeyi harcamıyoruz.</p>

  <p>29 Mart 1867 günü Pinhay Koyu’ndaki patikadan tırmandığında Charles’ın karşılaştığı o İngiliz Cennet Bahçesi burasıydı işte; yine&nbsp;bu aynı yerin doğusuna Ware Commons deniyordu.</p>

  <p>&nbsp;</p>

  <p>Charles susuzluğunu giderip, ıslattığı mendiliyle alnını serinlettikten sonra ciddi ciddi etrafına bakınmaya başladı. En azından bunu yapmayı denedi; ama karşısındaki görüntü, sesler, kokular,&nbsp;bitkilerin o katıksız coşkunluğu ve sürgün veren bolluk onu bilimin&nbsp;dışına itti. Çevresi parlak, açık sarı kırlangıçotları, yabangülleri ve&nbsp;gelin duvağı gibi bembeyaz çiçek açan yabani eriklerle çevrilmişti;&nbsp;mürver ağaçlarının, su içtiği derenin kenarlarını gölgelendirdiği&nbsp;yerde İngiliz bahar çiçeklerinin en güzelleri olan sütleğenler ve ekşiyoncalar öbek öbek fışkırmıştı. Yokuşun yukarılarında numan çiçeklerinin beyaz kafalarını ve arkalarında da yabani sümbüllerin&nbsp;koyu yeşil yapraklarını görüyordu. Uzaklardaki yüksek bir ağacın&nbsp;dalları arasında bir ağaçkakan takırdıyor ve şakrak kuşları başının&nbsp;üzerinde ağır ağır dolanıyorlardı; bütün çalıların ve ağaçların üzerlerinde henüz gelmiş olan söğüt bülbülleri şakıyordu. Döndüğünde,&nbsp;şimdi çok aşağılarda kalmış olan mavi denizi gördü; bir uçtan bir&nbsp;uca Lyme Körfezi’ni, Chesil Sahili’nin o sonsuz sarı uzantısında yok&nbsp;olan tepeleri: Bu tepelerin uçları, maviler arasında ince gri bir gölge&nbsp;gibi görünen tuhaf İngiliz Cebelitarık’ı Portland Bill’e kadar uzanıyordu.</p>

  <p>Tek bir çağın sanatı böylesi manzaralar yakalayabilmiştir: Rönesans; Botticelli’nin figürlerinin üzerinde yürüdüğü topraktı bu, Ronsard’ın şarkılarını barındıran havaydı. Bu kültürel devrimin bilinçli amaçlarının, zalimliklerinin ve başarısızlıklarının ne olduğu&nbsp;önemli değil; Rönesans özünde uygarlığın en sert kışlarından birinin yeşil bir bahara çıkmasıydı sadece. Zincirlerin, engellerin, sınırların sonuydu. Tek bir şey üzerine kurulmuştu: Var olan, güzeldir. Kısacası Charles’ın çağının tam tersiydi; ama sanmayın ki orada öylece dururken o bunun farkında değildi. O belli belirsiz keyifsizlik, uygunsuzluk, sınırlanmışlık hissini açıklamak için kendine daha yakın olan kaynaklara başvurduğu doğruydu: Rousseau’ya, çocuksu&nbsp;Altın Çağ ve Soylu Vahşi mitlerine. Yani kendi çağının doğaya yaklaşımının yetersizliğini, insanın bir efsaneyi tekrar yaşayamayacağını söyleyerek saf dışı etmeye çalışıyordu. Kendi kendine, uygarlık&nbsp;tarafından fazlasıyla şımartılmış olduğu için bir daha asla doğaya&nbsp;dönemeyeceğini söylüyordu; bu da ona pek de fena olmayan tatlı bir&nbsp;burukluk veriyordu. Ne de olsa o Viktorya çağına aitti. Bizim ancak&nbsp;şimdi şimdi fark etmeye başladığımız bir şeyi -o da artık çok daha&nbsp;fazla bilgiye sahip olmamış ve varoluşçu felsefenin öğretileri sayesinde- onun daha o zamanlar görmesini bekleyemeyiz: Yani bir şeyi&nbsp;elde tutma ve bir şeyin tadını çıkarma arzularının birbirini karşılıklı&nbsp;yok ettiğini. Kendi kendine “Şimdi buna sahibim, bu yüzden de&nbsp;mutluyum” demesi gerekirken tam Viktorya çağına özgü bir şey&nbsp;söylüyordu: “Buna sonsuza kadar sahip olamam, bu yüzden de üzgünüm.”</p>

  <p>Bilim nihayet hegemonyasını yeniden kurdu ve Charles dere boyunca, çakmaktaşı yataklarında testleri aramaya koyuldu. Çok güzel bir deniztarağı fosili buldu; ama denizkestaneleri ondan uzak duruyordu. Eğilip gözleriyle toprağı tarayarak, sonra birkaç adım atıp&nbsp;aynı işlemi tekrarlayarak, ağaçlar arasından batıya doğru ağır ağır&nbsp;ilerliyordu. Ara sıra çakmaktaşına benzer bir şey görürse bastonuyla&nbsp;tersine çeviriyordu. Ama hiç şansı yoktu. Bir saat kadar sonra&nbsp;Ernestina’ya karşı duyduğu sorumluluk ekinoderm aşkını bastırmaya başlamıştı. Saatine bakınca küfretmemek için kendini zor tuttu ve&nbsp;çantasını bıraktığı yere doğru yöneldi. Yamacın üstlerinde bir yerlerde, sırtına batan güneşi alıp bir patikaya çıktı ve Lyme’a doğru&nbsp;yürümeye başladı. Patika yukarı çıkıyor, üzerine sarmaşık dolanmış&nbsp;taş bir duvarın yanından hafifçe içeri kıvrılıyor, sonra da -tam bir&nbsp;patika düşüncesizliğiyle- tek bir işaret olmayan bir yerde çatallanıyordu. Bir an durakladı, sonra daha şimdiden derin bir gölgeye batmış bir dere yatağından geçen alt patikaya saptı. Ama sonra bu&nbsp;sorunu -konumunu bilemiyordu- nasıl çözeceğini buldu, birden&nbsp;sağa ayrılıp denize giden bir patika daha gördü, dik, kısa, çimenli bir&nbsp;tepeciğe tırmanıyordu, o tepeciğe çıkarsa rahatça nerede olduğunu&nbsp;anlayabilirdi. Böğürtlenlerin arasından -patika pek kullanılmıyordu- küçük, yeşil düzlüğe doğru ilerlemeye başladı.</p>

  <p>Minyatür bir alp çayırına benzeyen hoş bir açıklıktı bu. Sağa sola kaçışan üç dört tavşan otların neden bu kadar kısa olduğunu açıklıyordu.</p>

  <p>Charles gün ışığında durdu. Yıldızçiçekleri çimlerin üzerine dağılmıştı ve yeşil mercanköşk topakları daha şimdiden çiçeğe durmuştu. Sonra açıklığın kenarına yürüdü.</p>

  <p>Orada, hemen aşağısında birini gördü.</p>

  <p>Bir an için bunun bir ceset olduğunu düşünüp dehşete kapıldı. Ama uyuyan bir kadındı. Çok tuhaf bir yer seçmişti, düzlük seviyesinin birkaç metre altında, geniş, meyilli bir çimenlik, bu da onu&nbsp;Charles gibi en kenara gelenler dışında herkesin gözlerinden uzak&nbsp;tutuyordu. Bu küçük, doğal balkonun arkasındaki tebeşir duvarlar&nbsp;onu bir güneşlenme yeri yapmıştı; çünkü, en geniş ekseni güneybatıya dönüktü. Ama herkesin harcı değildi burada güneşlenmek. Hemen bitiminde dokuz on metrelik bir çukur vardı ve içi birbirine&nbsp;geçmiş böğürtlenlerle doluydu. Biraz aşağılarında yamacın kendisi&nbsp;dimdik denize iniyordu.</p>

  <p>Charles ilk anda içgüdüsel olarak kadının görüş alanından çekildi. Kızın kim olduğunu görememişti. Ne yapacağını bilemeyip durduğu yerden çepeçevre görünen şahane manzaraya baktı ama bir şey görmüyordu. Tereddüt etti, tam dönüp gidecekti ki merakı baskın&nbsp;çıktı.</p>

  <p>Kız derin uykuya dalmış sırtüstü yatıyordu. Açık duran paltosunun altından çivitrengi elbisesi görünüyordu, boynundaki beyaz yakalık dışında çok kasvetli bir giysiydi bu. Yüzü öte yana çevrilmişti, sağ kolu arkaya savrulmuş, bir çocuğunki gibi bükülmüştü. Bir avuç&nbsp;numan çiçeği etrafındaki çimlere dağılmıştı. Yatışında hem şefkat&nbsp;hem de şehvet uyandıran son derece yoğun bir şey vardı; Charles’a&nbsp;Paris’teki günlerinden belli belirsiz bir anı çağrıştırdı. Seine’e bakan&nbsp;bir yatak odasında şafak vakti uyurken görülmüş, adını hatırlayamadığı, belki de hiç bilmediği bir kızı.</p>

  <p>Kadının yüzünü daha iyi görebilmek için düzlüğün kıvrık kenarını dolandı ve ancak o zaman kimi münasebetsizce dikizlediğini fark etti. Fransız Teğmenin Kadınıydı bu. Saçının bir kısmı açılmış&nbsp;yanağına dökülmüştü. Cobb’dayken bu saçlar ona koyu kahverengi&nbsp;gibi gelmişti; şimdi içinde kızıl tonları görünüyordu, zengin bir sıcaklık; o zamanlar kadınların vazgeçilmez bir şey diye gördükleri&nbsp;saç yağından da sürmemişti. Aşağıdaki yüz oldukça esmer, hatta&nbsp;kırmızımsı görünüyordu o ışıkta, sanki kız kendi sağlığını pek&nbsp;moda olan solgun bir beniz edinmeye yeğ tutuyordu. Güçlü bir burun, kalın kaşlar... ağzını göremiyordu. Arazi doğru açıdan bakmasına müsait olmadığı için, kızı baş aşağı görüyor olmak Charles’a&nbsp;tuhaf bir sıkıntı veriyordu.</p>

  <p>Öylece durup ona bakmaktan başka bir şey gelmiyordu elinden, bu umulmadık karşılaşma onu büyülemişti ve aynı derecede acayip&nbsp;bir hisse yenik düşmüştü; ama cinsellikle alakası yoktu, kardeşçe,&nbsp;belki de babacan bir histi; bu kadının masumiyetinden ve haksız&nbsp;yere toplum dışına itildiğinden emindi, bu da onun yaşadığı korkunç yalnızlığı sezmesine yardımcı oluyordu. Kadınların pasif, çekingen ve sürekli fiziksel güç harcama becerisinden yoksun olduğu&nbsp;bir çağda, onu böylesi vahşi bir yere getiren şeyin umutsuzluktan&nbsp;başka bir şey olabileceğini Charles’ın aklı almıyordu.</p>

  <p>Kızın yukarısındaki rampanın hemen ucuna geldi sonunda, tam yüzünün üzerindeydi ve daha önce orada gördüğü hüznün tümüyle&nbsp;silinmiş olduğunu gördü; uyuyan bu yüz çok yumuşaktı, hatta üzerinde hafif bir gülümseme bile vardı. Kafasını eğmiş bakıyordu ki,&nbsp;tam o anda kız uyandı.</p>

  <p>Hemen yukarı baktı, öyle hızlı bakmıştı ki Charles’ın geri çekilmeye çalışması boşunaydı. Yakalanmıştı ve bunu inkâr edemeyecek kadar centilmendi. Bu yüzden, Sarah ayağa fırlayıp paltosunu düzelterek ona baktığında şapkasını çıkarıp selam verdi. Kız hiç sesini&nbsp;çıkarmadı ama utançla karışık büyük bir şaşkınlığın okunduğu gözleriyle onu oraya mıhladı. Güzel, siyah gözleri vardı.</p>

  <p>Karşılıklı bir sersemlikle kilitlenip birkaç saniye öyle durdular. Kız Charles’a çok küçük göründü, aşağıda duruyor, belden aşağısı&nbsp;görünmüyordu, Charles ona doğru bir adım atsa kendini tepeden&nbsp;aşağıya fırlatacakmış gibi yakasını sıkıca kavramıştı. Charles sonunda kendine gelip gerektiği gibi davrandı:</p>

  <p>“Binlerce kez özür dilerim. Burada olduğunuzu bilmiyordum.” Sonra dönüp yürümeye başladı. Arkasına bakmadı, ama geldiği patikayı izleyip yolun ikiye ayrıldığı yere döndü, oraya vardığında da&nbsp;aklını başına toplayıp hangi yoldan gideceğini sormadığına kızdı ve&nbsp;bir an durup kızın arkasından gelip gelmediğine baktı. Görünürlerde yoktu. Çok geçmeden kendinden emin bir havayla daha dik olan&nbsp;patikaya saptı.</p>

  <p>Charles bilmeden de olsa, o durgun denizin üzerindeki birkaç kısa saniyede, sadece dalgaların hafif şıkırtısıyla bozulan o ışıltılı akşam sessizliğinde, Viktorya çağının çok uzağına gitmişti. Hiç de&nbsp;yanlış patikayı seçmiş sayılmazdı bence.</p>
</body>
</html>
