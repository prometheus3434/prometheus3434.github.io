<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">51</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p class="ilk">Daha önce de belirttiğim gibi, feodalizme özgü güçlü bağımlılık ve itaat etme alışkanlıkları uzun bir süre işçi sınıfı üzerinde etkili olmayı sürdürdü. Ama modern ruh artık bu alışkanlıkları neredeyse tamamen ortadan kaldırmıştır... Ülkenin dört bir yanında, şu ya da bu insanlar, şu ya da bu insan grupları, bir İngiliz olarak canlarının istediği şeyi yapma hakkına sahip olduklarını iddia etmeye ve bunu uygulamaya geçirmeye başlamaktalar: Canının istediği yerde yürüme, istediği yerde buluşma, istediği yere girme, istediği gibi borazanını öttürme, istediği gibi tehdit etme, istediği gibi vurma. Bence bütün bunlar anarşiye yol açıyor.</p>

    <p style="text-align: right;">MATTHEW ARNOLD,</p>

    <p style="text-align: right;"><span style="font-style:italic;">Kültür ve Anarşi</span> (1869)</p>
  </blockquote>

  <p>&nbsp;</p>

  <p>Neyse ki Doktor Grogan viziteye çıkmamıştı. Charles kâhyanın buyur etmesine rağmen içeri girmeyip doktor telaşla aşağıya inene kadar eşikte bekledi: Charles’ın bir hareketi üzerine, söyledikleri duyulmasın diye kapının dışına çıktı adam.</p>

  <p>“Biraz önce nişanı bozdum. Çok üzüldü. Rica ederim benden bir açıklama beklemeyin; oyalanmadan Broad Sokağı’na gidin!”</p>

  <p>Grogan gözlüğü üzerinden Charles’a dondurucu bir bakış fırlattıktan sonra tek kelime bile etmeden içeri girdi. Birkaç saniye sonra şapkası ve çantasıyla hazırdı. Hemen yürümeye başladılar.</p>

  <p>“Sakın?..”</p>

  <p>Charles başını salladı; doktorun şaşkınlıktan dili tutulmuştu. Yirmi otuz adım daha yürüdüler.</p>

  <p>“O sizin düşündüğünüz gibi değil, Grogan, bundan eminim.”</p>

  <p>“Nutkum tutuldu, Smithson.”</p>

  <p>“Kendimi temize çıkarma niyetinde değilim.”</p>

  <p>“Biliyor mu?”</p>

  <p>“Başka biri olduğunu biliyor. Hepsi bu!” Köşeyi dönüp Broad Sokağı’nı tırmanmaya başladılar. “Sizden Sarah’nın adını açıklamamanızı rica ediyorum.” Doktor ona sert bir bakış fırlattı. “Bayan Woodruff’ın iyiliği için. Benim değil.”</p>

  <p>Doktor aniden durdu. “O sabah; yani onunla?..”</p>

  <p>“Rica ederim. Gidin şimdi. Sizi handa bekleyeceğim.”</p>

  <p>Ama Grogan, kendisi de bir kâbusta olmadığına inanmıyormuş gibi ona bakıyordu. Charles bir an öylece durdu, sonra doktora yokuşu işaret ederek, yolun karşısındaki Beyaz Aslan Hanı’na seğirtti.</p>

  <p>“Tanrı aşkına, Smithson...”</p>

  <p>Charles bir dakikalığına dönüp İrlandalı adamın kızgın gözlerine baktı, sonra tek kelime bile etmeden yoluna devam etti. Doktor da öyle yaptı, ama brandanın altında gözden kaybolana kadar ayırmadı gözlerini Charles'tan.</p>

  <p>Charles odasına girdikten sonra doktorun Tranter Teyze’nin evine kabul edildiğini gördü. Kendi ruhu da doktorla birlikte eve girmişti sanki; kendini Yahuda gibi, Ephialtes gibi, zamanın başlangıcından beri gelmiş geçmiş bütün hainler gibi hissediyordu. Ama kapının çalınmasıyla kendi kendine işkence etmekten kurtuldu. Sam gelmişti.</p>

  <p>“Derdin ne? Ben zili çalmadım.” Sam ağzını açtı ama sesi çıkmadı. Charles bu bakıştaki şaşkınlığa tahammül edemiyordu. “Ama madem geldin; bana bir bardak brandy getir.”</p>

  <p>Ama bu sadece zaman doldurmak için yapılmıştı. Brandy getirildi ve Charles bir yudum aldı; sonra yine uşağının bakışlarıyla yüz yüze gelmek zorunda kaldı.</p>

  <p>“Doğru değil, di mi Bay Charles?”</p>

  <p>“Evde miydin?”</p>

  <p>“Evet, Bay Charles!”</p>

  <p>Charles Broad Sokağı’na bakan pencereye gitti.</p>

  <p>“Evet, doğru! Bayan Freeman ve ben artık evlenmeyeceğiz. Şimdi git. Ağzını da sıkı tut!”</p>

  <p>“Ama... Bay Charles... benle Mary’ye ne olacak?”</p>

  <p>“Sonra, sonra. Şu anda bunu düşünecek halde değilim.”</p>

  <p>Brandy'sini bitirdikten sonra yazı masasına gidip bir mektup kâğıdı çıkardı. Birkaç dakika geçti. Sam yerinden kımıldamamıştı. Daha doğrusu ayakları gitmiyordu. Gırtlağı bariz bir biçimde kabarmıştı.</p>

  <p>“Ne dediğimi duymadın mı?”</p>

  <p>Sam’in gözlerinde parlak tuhaf bir bakış belirmişti. “Duydum, efendim. Yalnız ‘addim diyil ama benim de kendi durumumu düşünmem lazım.”</p>

  <p>Charles geri döndü.</p>

  <p>“Bu ne demek oluyor şimdi?”</p>

  <p>“Bundan sonra Londra’da mı oturcaksınız, efendim?”</p>

  <p>Charles masanın üzerinden dolmakalemi aldı.</p>

  <p>“Büyük olasılıkla yurtdışına çıkacağım.”</p>

  <p>“Öyliyse şindiden söyliyim, ben gelemiycem, efendim...”</p>

  <p>Charles ayağa fırladı: “Benimle böyle münasebetsizce konuşmaya nasıl cesaret edersin! Defol!”</p>

  <p>Sam şimdi dövüş horozu gibi dikilmişti:</p>

  <p>“Diyeceyimi diyeyim de öyle. Exeter’e de gelmiycem. İşten çıkıyom!”</p>

  <p>“Sam!” Bu bir öfke çığlığıydı.</p>

  <p>“Geç bile kaldım...”</p>

  <p>“Cehennemin dibine kadar yolun var!”</p>

  <p>Bunun üzerine kendini topladı Sam. Efendisinin gözüne bir yumruk yapıştırmamak için kendini zor tutmuştu (Mary’ye böyle demişti sonradan) ama kenar mahalle öfkesini bastırıp beyefendilerin daha hassas silahlar kullandığını hatırladı. Gidip kapıyı açtı, sonra Charles’a dondurucu, tepeden bakan bir bakış fırlattı:</p>

  <p>“Sizin arkadaş diye seçtiklerinizle, ben zaten dünyada bir arada bulunmam, <span style="font-style:italic;">efendim</span>!..”</p>

  <p>Kapı pek öyle nezaketle kapanmadı. Charles gidip öfkeyle açtı kapıyı. Sam koridorda uzaklaşıyordu.</p>

  <p>“Bu ne cüret! Gel buraya!”</p>

  <p>Sam serinkanlılıkla ona döndü. “Bi şey istiyorsanız, lütfen otel görevlilerinden birini çağırın.”</p>

  <p>Charles’ın sesini kesen bu son sözlerden sonra, köşeyi dönüp merdivenleri inmeye başladı. Kapının hızla çarpıldığını duyduğunda yüzünde beliren gülümseme fazla uzun sürmedi. Yapmıştı işte. Gemisinin uzaklaşmasını izleyen ıssız bir adaya bırakılmış denizci gibiydi; daha da kötüsü bu cezayı hak ettiğini biliyordu. İşlediği tek suç da gemide isyan çıkarmak değildi korkarım.</p>

  <p>Charles hıncını boş brandy bardağından çıkardı, onu ateşe fırlattı. Yoluna çıkan ilk dikenler ve taşlar bunlardı ve bu işten hiç mi hiç hoşlanmamıştı. Bir an kendini kaybedip handan dışarı fırlamayı, gidip Ernestina’nın ayaklarına kapanmayı düşündü; aklını kaçırmış olduğunu, işkence çektiğini, onun aşkını denemek için yaptığını söyleyecekti... yumruğuyla avcunu dövüp duruyordu. Ne yapmıştı? Ne yapıyordu? Ne yapacaktı? Uşağı bile onu küçümseyip reddediyorsa!</p>

  <p>Başını elleri arasına alarak öylece durdu. Sonra saatine baktı. İsterse Sarah’yı bu gece görebilirdi; yüzü belirdi gözlerinin önünde, yumuşak, uysal, sevinç gözyaşlarıyla ıslanmış... bu yetmişti. Masaya dönüp Ernestina’nın babasına mektup yazmaya koyuldu. Dr. Grogan geldiğinde hâlâ onunla uğraşıyordu.</p>
</body>
</html>
