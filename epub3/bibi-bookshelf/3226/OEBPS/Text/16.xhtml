<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">16</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <p>Maud gençliğinin ve zarafetinin ışığında<br /></p>

  <p>Ölümsüz Onur ve Ölüm şarkıları söyler,</p>

  <p>Öyle ki ben de bir zaman ağlarım acı acı</p>

  <p>Ne kadar miskin ve bayağıyım oysa.</p>

  <p>TENNYSON, <span style="font-style:italic;">Maud</span> (1855)</p>

  <p>&nbsp;</p>

  <p>İnanın bana hiç bilmezdim karşılıklı duygularını kadınlarla erkeklerin,</p>

  <p>Ta ki artık saçma gelmeye başlayan bir tatilde köy tarlalarında,</p>

  <p>Bir gün “dur durak bilmeden” dolaşırken Tennyson’ın dediği gibi,</p>

  <p>Dur durak bilmeden dolanırken hantal bir izci kılığında,</p>

  <p>Rastlantıyla şapkasız, bonesiz bir kıza çarpana kadar gözlerim...</p>

  <p>A. H. CLOUGH,</p>

  <p>“Tober-na-Vuolich’in Kulübesi” (1848)</p>

  <p>&nbsp;</p>

  <p>Anlattığım günden sonraki beş gün olaysız geçti. Charles, Yamaçaltı’ndaki keşif gezilerini sürdürebilmek için hiçbir fırsat yakalayamadı. Bir gün Sidmouth’a uzun bir gezinti yaptılar; diğer sabahlar ziyaretlerle ya da okçuluk gibi daha zevkli uğraşlarla geçmişti. Okçuluk o zamanlar genç İngiliz bayanları arasında pek yaygındı; koyu yeşil okçuluk kostümü o kadar güzeldi ve uysal beyefendilerin tahtalara saplanan okları toplamaya gidip (miyop gözleri yüzünden Ernestina pek isabet kaydedemiyordu ne yazık ki) döndüklerinde de Eros’la, kalplerle ilgili şakalar yapmaları o kadar hoştu ki...</p>

  <p>Öğleden sonraları Ernestina genellikle onu Tranter Teyzelerde oturmaya ikna ediyordu; tartışmaları gereken çok ciddi konular vardı; Kensington’daki ev çok küçüktü ve yerleşmeyi düşündükleri Belgravia’daki evin kira kontratının bitmesine ve tekrar Charles’ın eline geçmesine daha iki yıl vardı. O küçük tartışma Ernestina’yı değiştirmiş gibi görünüyordu; Charles’a karşı o kadar müsamahalı, o kadar kocasına tapan bir kadın gibi davranıyordu ki Charles kendisini bir Türk paşası gibi hissettiğinden yakınıyordu; bazı konularda kendisine karşı çıkmasını rica ediyordu, yoksa bunun bir Hıristiyan evliliği olacağından şüphe etmeye başlayacaktı.</p>

  <p>Charles her isteğinin birden büyük bir saygıyla karşılanır olmasına hoşnutlukla katlanıyordu. Ernestina’nın gafil avlandığını anlayabilecek kadar zekiydi; bu küçük anlaşmazlığa kadar belki de nişanlısından çok evlilik fikrine âşıktı Tina; ama şimdi evlilik kadar adamın kendisinin de üstünde duruyordu. Doğrusunu söylemek gerekirse o mesafeli tavırların böyle vıcık vıcık bir ilgiye dönüşmesi ara sıra Charles’ın biraz içini bayıltıyordu; pohpohlanmak, şımartılmak, fikir danışılmak, saygı görmek hoşuna gidiyordu. Hangi erkeğin gitmez ki? Ama Charles çok serbest bir bekârlık dönemi geçirmişti ve kendi çapında o da çekilmez, şımarık bir çocuktu. Sabahların kendine ait olmaması onu hâlâ şaşırtıyordu; öğleden sonra için yaptığı bazı planları Tina’nın bir kaprisi uğruna feda etmek. Bunun görevi olduğunu düşünmek ona güç veriyordu tabii; kocalardan böyle şeyler yapmaları bekleniyordu, bu yüzden kendisi de böyle davranmalıydı: yürüyüşe çıktığında o kalın yünlü pantolonu ve çivili botları giymesi gerektiği gibi.</p>

  <p>Ya akşamlar! Gaz lambası ışığında doldurulması gereken, sinemasız ve televizyonsuz saatler! Ekmeğini taştan çıkaranlar için bu hiç de sorun olmuyordu; günde on iki saat çalışırsanız akşam yemeğinden sonra ne yapacağınızı fazla düşünmenize gerek kalmaz. Ama zavallı talihsiz zenginler; akşam saatlerinden önce kendi başlarına dilediklerini yapma hakkına sahip olmalarına rağmen, âdetler sonraki saatlerini topluluk içinde sıkılarak geçirmelerini emreder. Öyleyse şimdi Charles ve Ernestina’nın böyle bir çölü nasıl aştıklarını görelim. En azından Tranter Teyze’den kurtulmuşlardı; çünkü iyi yürekli hanım komşusu olan hasta bir kız kurusuna çaya davetliydi; bu kadın da görünüşü ve geçmişi dışında Tranter Teyze’nin tıpkısıydı.</p>

  <p>Charles kibar bir biçimde divana yayılmış, iki parmağı yanağında diğer üç parmağı çenesinin altında, dirseği divanın koluna dayanmış, Axminster halısının üzerinden bezgin bezgin Tina’ya bakıyor; Tina’nın sol elinde kırmızı maroken ciltli küçük bir kitap, sağ elinde de okumakta olduğu anlatısal şiirin gayet düzenli ritmine rağmen biraz düzensizce salladığı bir ateşsiperliği var (uzun saplı bir pinpon raketini andıran, çevresine vişneçürüğü renginde nakış yapılmış saten saplı, kullanılma amacı çıtırdayan kömürlerden gelen sıcaklığın o el değmemiş solgun yüzü kızartmasını engellemek olan bir alet).</p>

  <p>Okuduğu kitap 1860’ların en çok satan kitaplarından biri: Saygıdeğer Bayan Caroline Norton’ın <span style="font-style:italic;">La Garayeli Hanım</span>’ı, hem de <span style="font-style:italic;">The Edinburgh Review</span>’un “arı, duygulu, dokunaklı bir acı, ıstırap, aşk, görev, dindarlık ve ölüm şiiri” diye tanıttığı şiir - Viktorya döneminin ortalarında kullanılan anahtar sıfat ve isimlerin topunu birden aktaran, güzel bir dizi (doğrusu ben bu kadar iyisini uyduramazdım). Bayan Norton’ın zamanın tatsız tuzsuz kadın şairlerinden biri olduğunu düşünebilirsiniz. Biraz sonra da göreceğiniz gibi şiirleri pek tatsız tuzsuzdu; ama kendisi hiç de tatsız bir insan sayılmazdı. Bir kere Sheridan’ın torunuydu; bir rivayete göre Melbourne’un metresi olmuştu -kocası bu söylentiye kuvvetle inanmış olmalı ki bu büyük devlet adamını mahkemeye vermiş ama davayı kaybetmişti- ve ateşli bir feministti; şimdiki ölçülere göre orta karar sayılabilir.</p>

  <p>Şiirin başlığında sözü geçen hanım şen şakrak bir Fransız lordunun şen şakrak karısıdır. Avlanırken geçirdiği bir kaza sonucu sakat kalmış ve son derece mütevazı yaşamını hayır işlerine adamıştır; hem de Lady Cotton’ın yaptıklarından çok daha faydalı işlere; çünkü bir hastane kurmuştur. On yedinci yüzyılda geçmesine rağmen şiir açık bir Florence Nightingale methiyesidir. O zamanlar birçok hanımın gönlünde taht kurmasının nedeni de budur. Biz sonradan gelenler, büyük devrimcilerin, büyük bir muhalefeti ya da büyük bir ilgisizliği aşarak zafer kazandıklarını düşünürüz. Gerçek Fenerli Kadın gerçekten de engellemelere ve ilgisizliğe göğüs germek zorunda kalmıştır; ama başka bir yerde de belirttiğim gibi öyle bir tür destek vardır ki ilgisizlik kadar zararlı olabilir. Bu, Ernestina’nın şiiri ilk okuyuşu değildi; hatta bazı bölümlerini ezberlemişti bile. Her okuyuşunda (kitabı şimdi tekrar, herkese göstere göstere okumasının nedeni paskalyadan önceki perhiz dönemine girilmiş olmasıydı) rahatladığını, ruhunun arındığını ve daha iyi birisi olduğunu hissediyordu. O ana kadar ne bir kez olsun hastaneye adım attığını ne de hasta bir köylüye baktığını söylememe gerek yok herhalde. Ailesi elbette buna izin vermezdi; ama böyle bir şey yapmak onun da aklına bile gelmemişti zaten.</p>

  <p>Ne dediğinizi duyar gibiyim; ama o zaman kadınlar rollerine sıkı sıkı bağlıydı diyorsunuz. Ama o akşamın tarihini hatırlayın: 6 Nisan 1867. Daha bir hafta önce Westminster’da, Reform Paketinin ilk tartışmaları sırasında, John Stuart Mill, kadınlara eşitlik ve oy hakkı verme zamanının geldiğini savunmuştu. Bu cesur girişime (öneri 196’ya karşı 73 oyla reddedildi, yaşlı tilki Disraeli çekimser kalmıştı) sokaktaki adam bıyık altından güldü, <span style="font-style:italic;">Punch</span> alaylı kahkahalar attı (bir kadın başbakanın etrafını sarmış bayları gösteriyordu karikatürlerden biri, hah hah hah) ve ne yazık ki eğitimli kadınların büyük bir bölümü, kendi evlerinde sözlerinin daha çok geçtiğini söyleyerek kaşlarını çattı. Yine de, 30 Mart 1867’yi İngiltere’de kadın özgürleşmesinin başlangıcı olarak alabiliriz; Charles ona <span style="font-style:italic;">Punch</span>’ın bir önceki sayısını gösterdiğinde kıkırdayan Ernestina da bunun tamamen dışında tutulamaz.</p>

  <p>Ama biz Viktorya çağında evde geçirilen bir geceyi anlatıyorduk. Şimdi yine ona dönelim. Dinleyin. Charles’ın gerektiği gibi ciddi bakan gözleri biraz donuklaşmış, Ernestina’nın ciddi yüzünü süzmektedir.</p>

  <p>“Devam edeyim mi?”</p>

  <p>“Çok güzel okuyorsun.”</p>

  <p>Ernestina kibarca boğazını temizleyip kitabı tekrar kaldırıyor. Av kazası henüz meydana gelmiştir; La Garaye Lordu düşen hanımının yanına koşar.</p>

  <p>&nbsp;</p>

  <p>“<span style="font-style:italic;">Aralıyor yüzünden o altın saçlarını</span></p>

  <p><span style="font-style:italic;">Çaresiz, içi titreyerek, onu kaldırıyor,</span></p>

  <p><span style="font-style:italic;">Bakıyor yüzüne, gözleri acılı;</span></p>

  <p><span style="font-style:italic;">Ölüyor -ruhunun tek sevgilisi- ölüyor!</span>”</p>

  <p>&nbsp;</p>

  <p>Ernestina’nın gözleri hüzünle Charles’a kayıyor. Onun gözleri kapalı, sanki trajik sahneyi gözünün önüne getirmeye çalışıyor. Ciddi ciddi başını sallıyor; kulak kesilmiş.</p>

  <p>Ernestina devam ediyor:</p>

  <p>&nbsp;</p>

  <p>“<span style="font-style:italic;">Korkunç şoku yüzünden bu düşüncenin,</span></p>

  <p><span style="font-style:italic;">Duyabilirdiniz büyük bir saat gibi atışını kalbinin;</span></p>

  <p><span style="font-style:italic;">Sonra tekleyip duruşunu o güçlü nabzın,</span></p>

  <p><span style="font-style:italic;">Onu korkudan kurtarışını ani bir fısıltının,</span></p>

  <p><span style="font-style:italic;">O bembeyaz dudaklardan çıkmıştı, alçak, titrek:</span></p>

  <p><span style="font-style:italic;">'Oh! Claud!' dedi: hepsi bu; ama şimdiye dek</span></p>

  <p><span style="font-style:italic;">İlk karşılaştıkları günden beri</span></p>

  <p><span style="font-style:italic;">Böyle hızlı çarpmamıştı kalbi,</span></p>

  <p><span style="font-style:italic;">Anlamamıştı onu bu kadar çok sevdiğini.</span> ”</p>

  <p>&nbsp;</p>

  <p>Son satırı pek baygın bir tonla okumuştur Tina. Yine Charles’a bakıyor. Genç adamın gözleri hâlâ kapalı; ama belli ki başını bile sallayamayacak kadar duygulanmış. Tina gözlerini hâlâ uzanmakta olan nişanlısından ayırmadan hafifçe içini çekiyor ve devam ediyor:</p>

  <p>&nbsp;</p>

  <p>“ <span style="font-style:italic;">‘Oh! Claud!... çok acıyor!' 'Oh! Gertrude, aşkım!'</span></p>

  <p><span style="font-style:italic;">Sonra ağır ağır örttü dudaklarını solgun bir gülümseme</span></p>

  <p><span style="font-style:italic;">Sesinin onu rahatlattığını gösteriyordu dilsizce...</span></p>

  <p><span style="font-style:italic;">'Uyuyakalmışsın, benim küçük yaramazım!’</span> ”</p>

  <p>&nbsp;</p>

  <p>Sessizlik. Charles’ın yüzü cenaze törenindeymiş gibidir. Okur tekrar içini çekip ona öfkeyle bakıyor.</p>

  <p>&nbsp;</p>

  <p>“ <span style="font-style:italic;">‘Ah! Ne mutlu bir hüzün ya da acı anında</span></p>

  <p><span style="font-style:italic;">Hemen dost bir yüz bulana yanında ...’</span></p>

  <p>CHARLES!”</p>

  <p>Şiir kitabı birden gülle gibi Charles’ın omzuna sert bir darbe indiriyor ve divanın arkasına düşüyor.</p>

  <p>“Efendim?” Ernestina’yı hiç alışık olmadığı bir pozda, elleri kalçasında karşısına dikilmiş buluyor. Doğrulup mırıldanıyor: “Ama hayatım!”</p>

  <p>“Yakalandınız beyefendi. Hiçbir özrünüz yok...”</p>

  <p>&nbsp;</p>

  <p>Ama Charles geçerli bir özür bulmuş ya da cezasını çekmiş olmalı ki ertesi gün öğle yemeği vaktinde, Ernestina yirminci kere, henüz bulunmamış evdeki çalışma odasını nasıl döşeyeceklerinden bahsetmeye başlayınca, kendinde şikâyet edecek cesareti buldu. Kensington’daki küçük, rahat evini bırakmak Charles’ın yapacağı fedakârlıklar arasında önemli bir yer tutuyor; bunun durmadan hatırlatılmasını da içi götürmüyordu. Tranter Teyze onun tarafını tuttu ve böylece öğleden sonra taşların arasında “rezilce eşelenmesine” izin verildi.</p>

  <p>Nereye gitmek istediğini zaten biliyordu. O gün Fransız Teğmenin Kadınını yarın ucundaki çayırda gördükten sonra başka bir şey düşünmez olmuştu; ama onu görmeden hemen önce çayırlığın altındaki uçurumun hemen dibinde bir yığın dökülmüş çakmaktaşı parçası görmeye zaman bulabilmişti. O öğleden sonra bu bölgeye gitmesinin nedeni çakmaktaşlarıydı. Ernestina’yla arasındaki yeni sıcaklık ve aşklarının canlanması sayesinde, Bayan Poulteney’in sekreterini bilinçli olarak düşünmüyor ya da kız aklından şöyle bir gelip geçiyordu.</p>

  <p>Böğürtlenlerin arasından tırmanması gereken yere geldiğinde kız aniden zihninde belirdi; o gün nasıl yattığını büyük bir canlılıkla hatırladı. Ama çayırı geçip de onun yattığı yere vardığında boş olduğunu gördü ve çok geçmeden onu unuttu. Uçurumun aşağısına inen bir yol buldu ve testlerini aramaya koyuldu. Hava bir önceki gelişinden daha soğuktu. Güneşin ve bulutların hızla birbirini takip ettiği tam bir nisan havasıydı ama rüzgâr kuzeyden esiyordu. Bu yüzden yamacın güneye bakan kısmının sıcaklığı insanın hoşuna gidiyordu; bağlı olduğu kayadan kopalı pek fazla olmadığı anlaşılan mükemmel bir testi ayaklarının dibinde görünce Charles daha bir ısındı.</p>

  <p>Kırk dakika sonra, en azından uçurumun altındaki taşlarda pek fazla şansı olmadığı gerçeğine boyun eğmek zorunda kaldı. Tekrar yukarıdaki çimenliğe dönüp ormana giden patikaya çıktı. Orada bir karaltı gördü!</p>

  <p>Kız küçük yokuşun yarısına kadar çıkmıştı, paltosunu inatçı bir böğürtlen dikeninden kurtarmaya öylesine dalmıştı ki Charles’ın, çimlerin boğduğu ayak seslerini duymamıştı. Charles onu görür görmez durdu. Patika dardı ve kız sağ yanda duruyordu. Ama sonra Sarah da onu gördü. Aralarında iki üç metre mesafe vardı, ikisinin de canı sıkılmıştı ama yüzlerinde çok farklı ifadeler vardı. Charles gülümsüyordu; Sarah ise derin bir şüpheyle bakıyordu ona.</p>

  <p>“Bayan Woodruff!”</p>

  <p>Sarah belli belirsiz selam verdi, sanki elinden gelse dönüp gidecekmiş gibi duralamıştı. Ama sonra kendisi geçsin diye Charles’ın kenara çekilmiş olduğunu gördü ve yanından geçmek için aceleyle öne atıldı. Bu yüzden çamurlu patikanın kaygan bir yerine basıp kaydı ve dizlerinin üzerine düştü. Charles hemen koşup onu kaldırdı; artık tam anlamıyla vahşi bir hayvan gibiydi, Charles’a bakamıyordu, titriyordu, konuşamıyordu.</p>

  <p>Charles onu dirseğinden usulca tutarak, denize bakan çimenliğe doğru çekti. Üzerinde aynı siyah palto, aynı beyaz yakalı çivitmavisi elbise vardı. Ama artık düştüğünden mi, yoksa Charles kolunu tutuyor diye mi, yoksa soğuktan mı ne, teninde bir canlılık, vahşi utangaç tavırlarına çok yakışan bir pembelik vardı. Rüzgâr saçlarını biraz dağıtmıştı; bir bahçeden elma çalarken yakalanmış bir oğlan çocuğuna benziyordu azıcık... kendini suçlu hissediyordu ama kafa tutar gibiydi de. Birden dönüp başını kaldırarak, neredeyse dışarı fırlamış, bembeyaz akları içinde parıldayan koyu kahverengi gözleriyle Charles’a baktı: Hem ürkek hem de tehditkâr bir bakıştı bu. Charles kızın kolunu bıraktı.</p>

  <p>“Böyle bir yerde bileğinizi burksanız başınıza neler geleceğini düşünmek bile istemiyorum Bayan Woodruff.”</p>

  <p>“Önemi yok!”</p>

  <p>“Ama olmalı, küçük hanım... Geçen haftaki ricanızdan Bayan Poulteney’in buraya geldiğinizi bilmesini istemediğinizi tahmin ettim. Bunun nedenini sormak aklımdan bile geçmez. Ama dikkatinizi çekerim, burada başınıza bir iş gelse size yardım gönderecek bir ben varım koskoca Lyme’da. Değil mi?”</p>

  <p>“O da biliyor. Tahmin eder.”</p>

  <p>“Buraya; tam buraya geldiğinizi biliyor mu?”</p>

  <p>Sarah sanki artık sorulara cevap vermeyecekmiş gibi gözlerini çimenliğe dikti; ondan gitmesini istiyordu. Ama Charles’ın yakından profilini incelediği bu yüzde öyle bir şey vardı ki gitmemeye karar verdi genç adam. Yüzündeki her şeyin gözler uğruna feda edildiğini fark etti. Gözleri zekâsını ve ruh bağımsızlığını gizleyemiyordu; ayrıca her türlü yakınlığı reddini ve kendisi olmaktaki kararlılığını da. O zamanlar ince, narin, kavisli kaşlar modaydı ama Sarah’ınkiler kalın, daha doğrusu fazlasıyla koyu renkliydiler, neredeyse saçlarının renginde; kaşlarını kalın gösteren ve zaman zaman ona oğlan çocuğu gibi bir hava veren de buydu. Edward çağında gözde olan o erkeksi, geniş çeneli güzel yüzlerden olduğunu söylemek istemiyorum; yani Gibson Kızı dedikleri türden. Yüz hatları düzgün ve tam anlamıyla kadınsıydı; gözlerinin bastırılmış yoğunluğunu dudaklarının bastırılmış kösnüllüğü tamamlıyordu; ağzı geniş ve bu da küçücük, neredeyse dudaksız ağızlarla, Eros’un yayı şeklinde dudaklar arasında gelip giden zamanın zevkine aykırıydı. Zamanının birçok erkeği gibi Charles da hâlâ biraz Lavater’ın Fizyonomi kitabının etkisi altındaydı. Ağzın genişliğini fark etti, dudakların sımsıkı birbirine kenetlenmiş olmasına aldanmadı.</p>

  <p>O kara gözlerin alevli bakışı kuşkusuz Charles’ın zihninde yankılar uyandırdı; ama İngiltere’ye ait değildi bu yankılar. Böylesi yüzler aklına yabancı kadınları getiriyordu; doğrusunu söylemek gerekirse (ki Charles bu kadarını aklından bile geçirmezdi) yabancı yatakları. Bu Sarah’ya bambaşka bir açıdan bakmasını sağladı. Onun göründüğünden daha zeki ve bağımsız olduğunu fark etti; artık daha karanlık nitelikleri de olduğunu tahmin ediyordu.</p>

  <p>Zamanın birçok İngiliz erkeği, Sarah’nın gerçek mizacını sezince onu itici bulabilirdi: Charles’a da biraz itici geldi; en azından çok şaşırttı. Hangi kılığa girerse girsin kösnüllükten şüphe duyacak kadar paylaşıyordu çağdaşlarının önyargılarını; ama onlar gibi, süperego’nun buyruğuyla meydana gelen o korkunç denklemlerden birine sarılıp anadan doğma böyle olmakla suçlamıyordu Sarah’yı. Bunu bilimsel hobilerine borçluyuz. Daha zeki karşıtlarının da işaret ettiği gibi Darwinizm, İncil’in insanlığın kökenine dair yorumunu yerle bir etmekten çok daha ciddi bir iş başarmıştı; en derindeki içerimleri, belirlenimcilik ve davranışçılık yönünde, yani ahlakı bir riyakârlığa, görev duygusunu da hortuma kapılmış bir saman yığınına indirgeyen felsefeler yönündedir. Charles’ın Sarah’yı tamamen suçsuz bulduğunu söylemek istemiyorum; ama Sarah’nın tahmin ettiğinden çok daha az meyilliydi onu suçlamaya.</p>

  <p>Bilimsel hobileri işin bir yönüydü... ama Charles’ın bir ayrıcalığı daha vardı -kitap açık saçık bulunduğu için yasaklandığından büyük gizlilik içinde- birkaç yıl önce Fransa’da çıkmış bir romanı okumuştu; son derece belirlenimci varsayımları olan bir roman, meşhur <span style="font-style:italic;">Madame Bovary</span>. Yanındaki yüze bakarken birden, gaipten, Emma Bovary’nin ismi geldi aklına. Bu tür benzetmeler sağladıkları kavrayışla insanın aklını çeler. Sonunda selam verip yoluna gitmemesinin nedeni buydu.</p>

  <p>Sarah nihayet konuştu:</p>

  <p>“Burada olduğunuzu bilmiyordum.”</p>

  <p>“Nereden bilecektiniz ki?”</p>

  <p>“Dönmeliyim...”</p>

  <p>Gitmek için döndü. Ama Charles hemencecik konuştu:</p>

  <p>“Önce size bir şey söylememe müsaade eder misiniz? Aslında size ve durumunuza yabancı olan birinin bunu söylemeye hakkı yok ama...” Kız başı eğik, sırtı ona dönük duruyordu. “Devam edebilir miyim?”</p>

  <p>Sarah sesini çıkarmadı. Charles bir an duralayıp sonra konuştu:</p>

  <p>“Bayan Woodruff, başınızdan geçenler benim yanımda konuşulmamış gibi davranmak istemiyorum... Bayan Tranter anlattı. Şunu eklemek isterim ki sizden sevgi ve iyi niyetle bahsetti. Bana anlatıldığı kadarıyla kendi isteğinizle değil de durumunuzun zorlamasıyla düştüğünüzü çıkardığım şimdiki durumunuzdan mutlu olmadığınıza inanıyor. Bayan Tranter’ı çok kısa bir süredir tanıyorum. Ama böylesi iyi yürekli bir insanla tanışmamı sağlaması, yapmayı düşündüğüm evliliğin bana verdiği en güzel ayrıcalıklardan biri. Sadede geliyorum. Eminim...”</p>

  <p>Sustu; çünkü, Sarah birden arkalarındaki ağaçlara doğru bakmıştı. Kızın daha keskin olan kulakları kırılan bir dalın sesini duymuştu. Ama ne olduğunu sormaya fırsat bulamadan kendisi de alçak erkek sesleri duydu. Ama Sarah çoktan harekete geçmişti bile; eteklerini toplayarak doğuya doğru otuz kırk adım atmış, sonra da çimenliğe uzanan bir karaçalı kümesinin ardında gözden kaybolmuştu. Charles afallayıp kalmıştı, kızın suçunun dilsiz bir tanığı.</p>

  <p>Adamların sesleri daha yakından gelmeye başladı. Bir şeyler yapması gerekiyordu; böğürtlenlerin arasındaki patikaya doğru yürüdü. İyi ki de yürümüştü; çünkü aşağıdaki patikayı görmesiyle beraber yukarı bakan iki yüzü de gördü; ikisi de epeyce şaşırmıştı. Niyetlerinin onun durduğu patikaya sapmak olduğu açıktı. Charles onlara iyi günler dilemek için ağzını açtı ama yüzler büyük bir hızla yok oldu. Fısıltılı bir ses duydu -“Koş Jem!”- ve uzaklaşan adımlar. Birkaç dakika sonra sert bir ıslık sesi ve bir köpeğin heyecanlı havlaması duyuldu. Sonra sessizlik.</p>

  <p>Onların gittiğinden emin olmak için bir an bekledi, sonra karaçalının arkasına dolandı. Sarah sivri dikenlerin arasında yanlamasına duruyordu, yüzü öte yana çevrilmişti.</p>

  <p>“Gittiler. İki kaçak avcı sanırım.”</p>

  <p>Sarah evet dercesine başını salladı ama gözlerini kaçırmayı sürdürdü. Karaçalı çiçeğe durmuştu, sarı çiçekleri o kadar fazlaydı ki neredeyse hiç yeşili görünmüyordu. Havada ballı bir koku vardı.</p>

  <p>“Buna gerek yoktu sanırım” dedi Charles.</p>

  <p>“Adının kötüye çıkmasını istemeyen hiçbir erkek Lyme’ın yosmasıyla görünmek istemez.”</p>

  <p>Bu da bir adımdı; çünkü sesinde burukluk vardı. Charles onun öte tarafa bakan yüzüne gülümsedi:</p>

  <p>“Sizde yosmalık bir taraf göremiyorum, yanaklarınızın kırmızısı dışında.”</p>

  <p>Sarah, kapana kısılmış bir hayvanın yanan gözleriyle ona döndü o zaman. Sonra tekrar kafasını çevirdi.</p>

  <p>Charles tatlı bir sesle, “Beni yanlış anlamayın. Talihsiz durumunuz beni çok üzüyor. Benim adım kötüye çıkmasın diye yaptığınız incelik için de teşekkür ederim. Ama Bayan Poulteney gibilerin dedikoduları bana vız gelir.”</p>

  <p>Sarah kımıldamadı. Charles gülümsemeyi sürdürüyordu, yolculuklarının, okuduklarının, dünya görmüşlüğünün rahatlığıyla.</p>

  <p>“Sevgili Bayan Woodruff, ben görmüş geçirmiş biriyim. Yobazların kokusunu da iyi alırım... istedikleri kadar etrafa karşı çok dini bütün geçinsinler. Şimdi lütfen saklandığınız yerden çıkar mısınız? Böyle rastlantıyla karşılaşmamızda hiçbir uygunsuzluk yok. Hem sözümü bitirmeme izin vermelisiniz.”</p>

  <p>Kenara çekildi ve Sarah tekrar çimenliğe çıktı. Kızın kirpiklerinin ıslak olduğunu gördü. Yanına yaklaşmak yerine birkaç adım arkasından konuşmayı tercih etti:</p>

  <p>“Bayan Tranter size yardım etmek istiyor; bunun için can atıyor, eğer durumunuzu değiştirmek istiyorsanız tabii...”</p>

  <p>Kızın tek cevabı başını iki yana sallamak oldu.</p>

  <p>“Başkalarının sevgisini kazanabilen hiç kimse... çaresiz sayılmaz.” Durdu. Sert rüzgâr kızın bir tutam saçını havalandırdı. Sinirli sinirli onu tekrar yerine sokuşturdu. “Bayan Tranter da burada olsa böyle konuşurdu, bunu bildiğim için söylüyorum.”</p>

  <p>Charles abartmıyordu; çünkü barışmalarının ardından yenen neşeli öğle yemeğinde Bayan Poulteney ve Sarah tartışılmıştı. Charles yaşlı kadının gücünün kısa süreli de olsa kurbanı olduğu için bu güce sürekli maruz kalan Sarah’dan söz etmeleri doğaldı. Charles artık, ancak metropolitan bir meleğin yapabileceği kadar ileri gittiği için, Sarah’ya o gün vardıkları sonucu anlatmaya karar verdi.</p>

  <p>“Lyme’dan... bu bölgeden ayrılmalısınız. Anladığım kadarıyla mükemmel nitelikleriniz var. Eminim başka bir yerde bunları sizi daha mutlu edecek bir şekilde kullanabilirsiniz.” Sarah hiç karşılık vermedi. “Bayan Freeman ve annesi Londra’da sizin için iyi bir iş bulmayı seve seve kabul edeceklerdir.”</p>

  <p>Bunun üzerine Sarah ondan uzaklaştı, yamacın kenarına doğru yürüyüp uzun bir an denize baktı; sonra geri dönüp hâlâ çalının yanında duran Charles’a baktı; tuhaf, ışıl ışıl, insanın içine işleyen bir bakıştı bu, Charles da gülümsedi; insanın daha gülerken aptalca olduğunu bildiği ama engel olamadığı gülümsemelerden biriyle.</p>

  <p>Sarah gözlerini indirdi. “Teşekkür ederim. Ama buradan ayrılamam.”</p>

  <p>Charles belli belirsiz omzunu silkti. Bozum olmuş, haksızlığa uğramış gibi hissediyordu kendini. “Öyleyse özel yaşantınıza müdahale ettiğim için sizden tekrar özür diliyorum. Bir daha yapmam.”</p>

  <p>Selam verip arkasını döndü ve yürümeye başladı. Ama daha iki adım gitmemişti ki Sarah konuştu:</p>

  <p>“Ben... ben Bayan Tranter’ın benim iyiliğimi istediğini biliyorum.”</p>

  <p>“O zaman bırakın size yardım etsin!”</p>

  <p>Sarah aralarındaki çimenliğe bakıyordu.</p>

  <p>“Sanki... sanki ben ben değilmişim gibi... birinin benimle konuşması... size minnettarım. Ama böylesi bir kibarlık...”</p>

  <p>“Evet?”</p>

  <p>“Böylesi bir kibarlık benim için çok daha acımasız...”</p>

  <p>Cümlesini bitirmeden denize döndü. Charles yanına gidip onu omuzlarından tutmak ve şöyle bir sarsmak için büyük bir istek duyuyordu; tiyatroda trajedi gayet hoştu hoş olmasına da normal yaşamda sapkınlık gibi görünebilirdi. Daha yumuşak kelimeler kullanarak bunu kıza söyledi.</p>

  <p>“Benim tek kurtuluş umudum bu sizin inatçılık dediğiniz şeydir.”</p>

  <p>“Bayan Woodruff, bakın açık konuşacağım. Bana şey dendi... sizin aklınız pek yerinde değilmiş. Ben bunun gerçekle alakası olmadığını düşünüyorum. Bence geçmişte başınızdan geçen bir olay yüzünden kendinizi çok acımasızca yargılamışsınız. Allah aşkına neden hep yalnız yürümek zorunda olacakmışsınız? Kendinizi yeterince cezalandırmadınız mı? Gençsiniz. Kendi geçiminizi sağlayabilirsiniz. Sanırım sizi Dorset’e bağlayan bir aile bağı da yok.”</p>

  <p>“Bağlarım var.”</p>

  <p>“Şu Fransız beyefendisi mi?” Sarah sanki bu yasak bir konuymuş gibi arkasını döndü. “Bırakın da ısrar edeyim; böyle konular yaraya benzer. İnsan onlardan konuşmaya cesaret edemezse kangrene dönüşürler. Eğer dönmezse size layık değil demektir. Eğer dönerse ve sizi Lyme Regis’te bulamazsa, nerede olduğunuzu bulup peşinize düşmeden kolay kolay pes edeceğine inanmıyorum. Mantıklı değil mi?”</p>

  <p>Uzun bir sessizlik oldu. Charles kızın yüzünü yandan görmek için ilerledi ama hâlâ ondan uzakta sayılırdı. Sarah’nın yüzündeki ifade tuhaf, neredeyse sakindi; sanki Charles’ın söyledikleri onun içten içe bildiği bir şeyi doğrulamıştı.</p>

  <p>Denize, yedi sekiz kilometre kadar açıkta bir ışık huzmesi içinde görünen, burnunu batıya çevirmiş, pasrengi yelkenlerini açmış tekneye baktı. Uzaklardaki gemiyle konuşur gibi sakin sakin konuştu:</p>

  <p>“Hiç dönmeyecek.”</p>

  <p>“Hiç dönmeyeceğinden mi <span style="font-style:italic;">korkuyorsunuz</span>?”</p>

  <p>“Hiç dönmeyeceğini biliyorum.”</p>

  <p>“Anlayamadım.”</p>

  <p>Dönüp Charles’ın şaşkın, ilgi dolu yüzüne baktı. Uzun bir an onun bu şaşkınlığından zevk alıyormuş gibi göründü. Sonra başını çevirdi.</p>

  <p>“Uzun zaman önce bir mektup aldım. Bu beyefendi...” ve tekrar sustu, sanki keşke bu kadar çok şey söylemeseydim der gibiydi. Birden patikaya doğru koşarcasına ilerlemeye başladı.</p>

  <p>“Bayan Woodruff!”</p>

  <p>Kız bir iki adım daha attı, sonra döndü; o gözler yine onu hem kendinden uzaklaştırıyor hem de delip geçiyordu. Sesinde hapsedilmiş bir sertlik vardı ama Charles’a yöneltildiği için bomba gibi patladı:</p>

  <p>“O evli!”</p>

  <p>“Bayan Woodruff!”</p>

  <p>Ama onu dinlemedi bile. Charles orada öylece kalakaldı. Şaşkınlığı doğaldı. Doğal olmayan, artık açık seçik hissettiği suçluluk duygusuydu. Sanki elinden gelenin en iyisini yaptığını düşünürken aslında büyük bir acımasızlık yaptığını fark etmişti. O gözden kaybolduktan sonra bile ardından uzun süre baktı. Sonra dönüp uzaklardaki gemiye baktı, sanki bu muammanın çözümü ondaymış gibi. Ama onda değildi.</p>
</body>
</html>
