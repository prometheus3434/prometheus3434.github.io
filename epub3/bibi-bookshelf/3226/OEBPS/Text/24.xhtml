<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">24</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p class="ilk">Bir keresinde en tipik Viktorya çağı vecizelerinden birinin şu olduğunu duymuştum: “Onun amcan olduğunu unutma...”</p>

    <p style="text-align: right;">G. M. YOUNG,&nbsp;</p>

    <p style="text-align: right;"><span style="font-style:italic;">Viktorya Çağı Denemeleri</span></p>
  </blockquote>

  <p>&nbsp;</p>

  <p>Korkunç bir şey bu. Korkunç. İnanamıyorum, aklını kaçırmış.</p>

  <p>“Biraz ölçüyü kaçırmış. Ama senin dediğinle bu bambaşka şeyler.”</p>

  <p>“Tam da zamanı!”</p>

  <p>“Sevgili Tina, Eros’un diğer insanların çıkarlarını gözetmemek gibi kötü bir huyu vardır.”</p>

  <p>“Bunun Eros’la filan alakası olmadığını sen de gayet iyi biliyorsun.”</p>

  <p>“Korkarım bu işle alakası olan bir tek o var. Yaşlı kalpler bütün saldırılara açıktır.”</p>

  <p>“Benim suçum. Onun benden hoşlanmadığını biliyorum.”</p>

  <p>“Yok canım, saçmalama!”</p>

  <p>“Saçmalamıyorum. Onun için sadece bir manifaturacının kızı olduğumu çok iyi biliyorum.”</p>

  <p>“Sevgili çocuğum, kendine hâkim ol!”</p>

  <p>“Senin adına kızıyorum.”</p>

  <p>“İyi öyleyse, bırak ben kendi adıma kızayım.”</p>

  <p>Bunun üzerine bir sessizlik çöktü, böylece ben de konuşmanın Tranter Teyze’nin arka odasında geçtiğini söylemeye fırsat bulabildim. Biraz önce ağlamış olan ve şimdi dantel mendilini hırsla büküp duran Ernestina’ya sırtını dönmüş, pencerenin önünde duruyordu Charles.</p>

  <p>“Winsyatt’ı ne kadar sevdiğini biliyorum.”</p>

  <p>Charles’ın buna yanıtını ancak hayalimizde canlandırabiliriz; çünkü, tam o sırada kapı açıldı ve yüzünde mutlu bir hoş geldin tebessümüyle Tranter Teyze içeri girdi.</p>

  <p>“Ne kadar çabuk döndün!” Charles’ı Winsyatt Malikânesi’ne girerken gördüğümüz günün akşamıydı, saat dokuz buçuktu.</p>

  <p>Charles acı acı güldü: “İşimiz çok çabuk... bitti.”</p>

  <p>“Çok korkunç, çok yüz kızartıcı bir şey oldu.” Tranter Teyze yeğeninin trajik, öfkeli yüzüne korkuyla baktı; Ernestina konuşmasını sürdürdü: “Charles mirastan mahrum edildi.”</p>

  <p>“Mirastan mahrum mu edildi?”</p>

  <p>“Ernestina abartıyor. Sadece amcam evlenmeye karar vermiş. Eğer şansı yaver gider de bir oğlu, bir vârisi olursa...”</p>

  <p>“Şansı yaver giderseymiş!” Ernestina, Charles’a ters ters baktı. Tranter Teyze hayretle bir birine bir ötekine bakıyordu.</p>

  <p>“Ama... bu hanım kim?”</p>

  <p>“Adı Bayan Tomkins, Bayan Tranter. Dul bir hanım.”</p>

  <p>“Bir düzine oğul doğuracak kadar da genç.”</p>

  <p>Charles gülümsedi: “Pek o kadar değil. Ama en azından birkaç tane doğurabilir.”</p>

  <p>“Onu tanıyor musun?”</p>

  <p>Ernestina, Charles’tan önce atıldı: “Yüz kızartıcı dediğim şey de bu işte! Daha iki ay önce amcası mektubunda kadınla dalga geçiyormuş. Şimdi kulu kölesi olmuş.”</p>

  <p>“Ernestina hayatım!”</p>

  <p>“Sakinleşmek istemiyorum! Bu kadarı da fazla. O kadar yıldan sonra...”</p>

  <p>Charles derin bir nefes alıp Tranter Teyze’ye döndü: “Anladığım kadarıyla çok iyi bir aileden geliyormuş. Kocası Kırkıncı Müfrezede albaymış ve ona yüklüce bir miras bırakmış. Servet peşinde olmadığı kesin.” Ernestina’nın ateş püsküren bakışları hiçbir şeyi bu kadar kesin görmediğini gösteriyordu. “Bana çok çekici bir kadın olduğu söylendi.”</p>

  <p>“Kalıbımı basarım sürek avına da çıkıyordur.”</p>

  <p>Daha önce, ava çıkmadığı için canavar amcanın defterinde koca bir eksi almış olan Ernestina’ya soğuk soğuk gülümsedi Charles: “Çıkıyordur. Ama bu bir suç değil herhalde.”</p>

  <p>Tranter Teyze bir koltuğa çöküp, bu gibi durumlarda hep yaptığı gibi bir umut ışığı arayarak genç yüzlere bakmayı sürdürdü.</p>

  <p>“Amcan çocuk sahibi olamayacak kadar yaşlı değil mi?”</p>

  <p>Charles, onun bu saflığı karşısında kibarca gülümsedi: “Altmış yedi yaşında Bayan Tranter. O kadar yaşlı değil.”</p>

  <p>“Ama alacağı kadın onun torunu olacak yaşta.”</p>

  <p>“Sevgili Tina, bu gibi durumlarda elimizde kalan tek şey haysiyetimizdir. Benim hatırım için hırçınlaşma, rica ederim! Memnuniyetsizliğimizi mümkün olduğunca saklamalıyız.”</p>

  <p>Ernestina başını kaldırınca, Charles’ın ne kadar sinirli olduğunu anladı; başka bir rol oynamalıydı. Ona koştu ve elini alıp dudaklarına götürdü. Charles onu kendisine çekip alnından öptü, ama aklanmamıştı. Kır faresiyle kiler faresi aynı gibi görünebilirler, ama aynı değiller; Ernestina’nın bu şaşırtıcı ve tatsız haberi karşılayış tarzını tanımlayacak bir kelime bulamasa da pek “hanımefendice” olmadığı kesindi. Onu Exeter’den getiren arabadan iner inmez Tranter Teyze’nin evine gelmişti ve Ernestina’dan, her ne kadar onun duygularını yansıtır gibi görünüp onu pohpohlasa da keskin bir öfkeden çok duygularını sakince paylaşmasını beklemişti. Belki de mesele buydu; Ernestina’nın ona yakıştırdığı öfkeyi bir beyefendi asla dışarı vuramazdı. İlk başta tam bir manifaturacı kızı gibi davranmıştı; bir iş anlaşmasında aldatılmıştı ve o geleneksel serinkanlılığa, hayatın önüne çıkardığı aksaklıkların yaşam tarzını bozmasına izin vermeyen o aristokratik sükûnete sahip değildi.</p>

  <p>Ernestina’yı fırladığı kanepeye tekrar oturttu. Oraya gelişinin asıl sebebini, uzun dönüş yolculuğu sırasında vardığı bir kararı, ertesi güne ertelese daha iyi olacağını seziyordu. Benimsenmesi gereken doğru tavrı Ernestina’ya göstermenin bir yolunu aradıysa da gülümseyerek konuyu değiştirmekten başka yol bulamadı.</p>

  <p>“Bugün Lyme’da hangi önemli hadiseler cereyan etti bakalım?”</p>

  <p>Ernestina sanki bir şey hatırlamış gibi teyzesine döndü: “Ondan haber aldın mı?” Sonra Tranter Teyze’nin cevabını beklemeden Charles’a döndü: “Bir şey <span style="font-style:italic;">oldu.</span> Bayan Poulteney, Bayan Woodruff’ı işten çıkardı.”</p>

  <p>Charles’ın yüreği ağzına geldi. Ama havadislerini anlatmaya pek hevesli olan Bayan Tranter onun yüzündeki derin şaşkınlığı görmedi bile: Charles geldiğinde evde olmamasının nedeni buydu. Anlaşılan bu olay bir gün önce olmuştu; günahkâra Marlborough Malikânesi’nde son bir gece geçirme izni verilmişti. Sabahın erken saatlerinde bir hamal sandığını almaya gelmişti; adama onu Beyaz Aslan Hanı’na götürmesi söylenmişti. Bunu duyunca Charles kâğıt gibi bembeyaz kesildi, ama Tranter Teyze’nin ikinci cümlesi yüreğine su serpti:</p>

  <p>“Bilirsin orası yolcu arabalarının kalktığı yerdir.” Dorchester’den Exeter’e giden otobüsler Lyme’ın dik yokuşunu inmezler, dört mil ötede, batıya giden ana yol üzerinden yolcu alırlardı. “Ama Bayan Hunnicott adamla konuşmuş. Bayan Woodruff’ın orada olmadığından emin. Hizmetçi onun sabah erkenden gittiğini ve sandığı için bazı talimatlar bıraktığını söyledi.”</p>

  <p>“Ya sonra?”</p>

  <p>“Tek bir iz bile yok.”</p>

  <p>“Papazı gördünüz mü?”</p>

  <p>“Hayır, ama Bayan Trimble onun bu öğleden sonra Marlborough Malikânesi’ne gittiğini söyledi. Papaza Bayan Poulteney’in iyi olmadığını söylemişler. Bayan Fairley’yle konuşmuş. Kadın yalnızca Bayan Poulteney’in çok yüz kızartıcı bir şey öğrendiğini, çok şaşırıp üzüldüğünü söylemiş...” İyi yürekli Bayan Tranter sanki Sarah’nın ortadan kayboluşu kadar kendisinin işin içyüzünden habersiz oluşundan da üzüntü duyuyormuş gibi cümlesini yarıda kesti. Yeğeninin ve Charles’ın gözlerine baktı: “Ne olabilir... ne <span style="font-style: italic;">olabilir</span>?”</p>

  <p>“Marlborough Malikânesi’nde asla işe girmemeliydi. Kurda kuzu emanet etmek gibi bir şey bu.” Ernestina fikrini doğrulamasını bekler gibi Charles’a döndü. Kendini göründüğünden çok daha fazla telaşlı hisseden Charles, Tranter Teyze’ye baktı.</p>

  <p>“Sakın bir şey...”</p>

  <p>“Hepimiz bundan korkuyoruz. Papaz onu aramaları için Charmouth’a adam gönderdi. Orada yamaçlarda yürürdü.”</p>

  <p>“Onlar bir şey bulmuş mu?”</p>

  <p>“Hiçbir şey bulamamışlar.”</p>

  <p>“Eskiden bir yerde çalıştığını söylemiştiniz...”</p>

  <p>“Oraya da sordurdular. Hiç haberleri yokmuş.”</p>

  <p>“Grogan... onu Marlborough Malikânesi’ne çağırmadılar mı?” Ernestina’ya dönerek, bu ismi kurnazca kullandı: “Sıcak şarap içtiğimiz akşam bana ondan söz etmişti. Onun durumuyla ilgilendiğini biliyorum.”</p>

  <p>“Bayan Trimble saat yedide onu papazla yürürken görmüş. Çok telaşlı göründüğünü söyledi. Kızgınmış. Böyle dedi.” Bayan Trimble, Broad Sokağı’nda bir incik boncuk dükkânı işletiyordu; bu yüzden kasabanın haber alma merkeziydi. Tranter Teyze’nin yüzü birden inanılmaz bir ifadeye büründü; sertleşti. “İstediği kadar hasta olsun, Bayan Poulteney’in evine ayak basmayacağım.”</p>

  <p>Ernestina yüzünü elleriyle kapadı: “Ne acımasız bir gün!”</p>

  <p>Charles iki hanıma baktı. “Belki de Grogan’a gitsem iyi olur.”</p>

  <p>“Aman Charles... ne yapabilirsin ki? Bir sürü adam onu arıyor zaten.”</p>

  <p>Charles’ın kafasından geçen bu değildi kuşkusuz. Sarah’nın işten çıkarılmasının Yamaçaltı’ndaki gezintileriyle pek de alakasız olmadığını tahmin ediyordu; tabii en büyük korkusu, onunla orada görülmüş olmasıydı. Acılı bir kararsızlıkla öylece kalakaldı. Sarah’nın işten çıkarılmasının nedeni hakkında genelde ne konuşulduğunu bilmesi şart olmuştu. Birden küçük oturma odası ona çok boğucu geldi. Yalnız kalması gerekiyordu. Ne yapacağını düşünmeliydi. Eğer Sarah hâlâ yaşıyorsa -Charles, Exeter’deki otelde sakin sakin uyurken, onun umutsuzluk içinde geçirdiği bir gece sonunda ne tür çılgınca bir karara vardığını kim bilebilirdi?- eğer hâlâ nefes alıyorsa, nerede olabileceğini tahmin ediyordu; Lyme’da bunu bilen tek kişi olmak da ona kefendeymiş gibi boğucu bir his veriyordu. Yine de bu bildiğini açık etmeye cesareti yoktu.</p>

  <p>Birkaç dakika sonra Beyaz Aslan’a inen yokuşta yürüyordu. Hava ılıktı ama gökyüzü kapalıydı. Nemli havanın aylak parmakları yanaklarını okşuyordu. Ufuklarda gök görültüsü vardı, kalbinde de.</p>
</body>
</html>
