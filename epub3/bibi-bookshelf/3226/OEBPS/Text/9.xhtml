<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">9</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p>... şu kalp, bildim bileli</p>

    <p>Nice sevilmiş de olmamıştır tutsak;</p>

    <p>Ama bir şey yakar derinliklerini</p>

    <p>Çok tuhaf, çok huzursuz, çok mutlak.</p>

    <p style="text-align: right;">MATTHEW ARNOLD, “Veda” (1853)</p>
  </blockquote>

  <p>&nbsp;</p>

  <p>Sarah Woodruff’ın kendini Bayan Poulteney’in incelemesine sunmasının en bariz iki nedenini belirtmiştim. Ama içgüdüsel olarak bile olsa, nedenler sıralayacak türden biri değildi Sarah ve başka nedenleri vardı -hatta olması da gerekirdi- çünkü Bayan Poulteney’in Lyme’ın alt-sınıfları arasında saldığı ünün farkındaydı. Bütün gün ne karar vereceğini bilemedi; sonra akıl danışmak için Bayan Talbot’a gitti. Doğrusu Bayan Talbot çok iyi yürekliydi; ama pek de ferasetli bir genç hanım sayılmazdı; her ne kadar Sarah’yı geri almak istese de -hatta bunu ciddi olarak teklif etmişti- onun artık bir mürebbiyenin yapması gerektiği gibi gün boyunca sürekli tetikte olmayı başaramayacağının farkındaydı. Yine de ona yardım etmeyi çok istiyordu.</p>

  <p>Sarah’nın yoksulluk çektiğini biliyordu; genç kızlığında okuduğu romantik kitaplardaki sahneler gözünün önüne gelince uykusu kaçıyordu, açlık çeken kadın kahramanların iki büklüm karlı kapı eşiklerinde yattığı ya da boş, tavanı akan bir çatı katında ateşler içinde kıvrandığı sahnelerdi bunlar. Ama bir imge vardı ki -Bayan Sherwood’un maneviyat yükseltici öykülerinden birinde yer alan bir resimdi bu- en kötü korkularını özetliyordu. Takip edilen kadın, bir uçurumdan atlıyordu. O anda çakan bir şimşek tepede duran infazcıların zalim kafalarını aydınlatıyordu; ama en kötüsü zavallı yaratığın solgun yüzünde avaz avaz haykıran dehşet ifadesi ve korkunç ölümü simgeleyen bir kuzgunun düşerken açılmış kanadı gibi, geniş, kapkara, yukarıda dalgalanan peleriniydi.</p>

  <p>Bu yüzden Bayan Talbot, Bayan Poulteney hakkındaki kuşkularını gizleyerek Sarah’ya bu işi kabul etmesini önerdi. Eski mürebbiyeleri küçük Paul ve Virginia’ya bir veda öpücüğü vererek, cezasını çekecek bir mahkûm gibi Lyme’a döndü. Bayan Talbot’ın fikirlerine güveniyordu; iyi yürekli olsa da aptal olan bir kadına güvenen akıllı bir kadın bu cezayı hak eder.</p>

  <p>Sarah <span style="font-style:italic;">akıllıydı</span>, ama onun aklı çok nadir bulunan bir türdendi; bizim modern zekâ ölçüm testlerinde asla ortaya çıkmayacak bir zekâ. Analitik, problem çözmeye yatkın bir akıl değildi onunki kesinlikle, başını en çok ağrıtan konunun matematik oluşu da kuşkusuz bunun bir göstergesi. Ne de canlılık ve espri yeteneği olarak göstermişti kendini bu akıl; hatta daha mutlu olduğu günlerde bile. İnsanlara değer biçme konusunda pek tekin olmayan -hiç Londra’ya gitmemiş, dünya yüzü görmemiş biri için tekin olmayan- bir yeteneği vardı; insanları, kelimenin tam anlamıyla anlardı.</p>

  <p>İlk bakışta iyi bir atı kötü bir attan ayıran deneyimli bir at bakıcısının yeteneğinin psikolojik eşdeğeriydi bu ya da eğer bir yüzyıl atlarsak, kalbinde bir bilgisayarla doğmuştu adeta. Kalp dedim; çünkü ölçtüğü değerler zihninden çok oraya aitti. İçi boş bir iddiayı, sahte bilgiçliği, önyargılı bir hükmü hemen sezerdi; ama insanların içini daha incelikli yollardan da görürdü. Nasıl bir bilgisayar kendi işleyişini açıklamaktan acizse, o da nasıl olduğunu bilmeden insanları göründükleri gibi değil de oldukları gibi görürdü. Onun insanlar hakkında doğru ahlaki yargılar verdiğini söylemek yetmez. Algısı bundan da genişti, sadece ahlaktan yola çıkıyor olsaydı öyle davranmazdı; işin aslı şu ki Weymouth’a kuzeniyle değil, tekbaşına gitmişti.</p>

  <p>Bu içgüdüsel sezgi derinliği hayatındaki birinci lanetti; bir diğeriyse eğitimi. Pek öyle ahım şahım bir eğitim değildi, Exeter’deki üçüncü sınıf bir kız okulundan ne kadar alınabilirse o kadar; gündüzleri okula gitmiş, akşamları -hatta bazen gece yarılarına kadar-çamaşır yıkayıp başka temizlik işleri yaparak okumak için gerekli parayı kazanmıştı. Diğer öğrencilerle arası pek iyi değildi. Onlar ona tepeden bakıyorlardı, o da onların içini görüyordu. Bu sayede kendi çevresindeki herkesten daha çok roman ve şiir (yalnızların o iki tapınağı) okumuştu. Bunlar deneyimin yerine geçti. Farkında olmadan insanları, kendi deneyimiyle kazandığı ölçüler yerine, Walter Scott ve Jane Austen’ın ölçüleriyle yargılıyordu; çevresindekileri kurgusal karakterler olarak görüyor, haklarında şiirsel yargılarda bulunuyordu. Ama ne yazık ki ona öğretilenler kendi kendine öğrendiklerini büyük ölçüde hasara uğrattı. Üzerine bir hanımefendi cilası çekip onu bir kast toplumunun kurbanı haline getirdi. Onu kendi sınıfından zorla çıkaran babası, bir üst-sınıfa itme gücünden yoksundu. İçinden çıktığı sınıfın erkekleri için evlenilemeyecek kadar seçkin görünür olmuş, içine girmeye niyetlendiği sınıfın erkekleri içinse çok basit kalmıştı.</p>

  <p>Lyme papazının “muazzam prensipleri olan bir adam” diye tanımladığı bu baba hiç de öyle değildi; aksine, bütün yanlış prensipleri kendinde toplamıştı. Kızını yatılı bir okula göndermesinin nedeni onu düşünmesi değil, kendi geçmişi yüzünden kapıldığı saplantıydı. Baba tarafından dört kuşak geriye gidince soyunda mülk sahibi beyefendilere rastlanıyordu. Hatta Drake ailesiyle uzaktan bir akrabalık bile vardı; bu basit olgu senelerce söylene söylene dallanıp budaklanmış, büyük Sir Francis’in kanından oldukları gibi bir varsayıma yol açmıştı. Aslında aile, gerçekten de bir zamanlar, Dartmoor ile Exmoor arasındaki o kuş uçmaz kervan geçmez soğuk, yeşil topraklarda bir malikâne edinmişti. Sarah’nın babası onu kendi gözleriyle üç kere görmüştü; sonra da uçsuz bucaksız Meriton topraklarında kiraladığı küçük çiftliğine dönüp planlar, hayaller kurmuştu.</p>

  <p>Kızı on sekiz yaşında okulu bitirip eve döndüğünde -kim bilir ne mucizeler bekliyordu- hayal kırıklığına uğramıştı belki de, kız karaağaçtan yapılma masada, karşısında oturur, o atıp tutarken onu seyrederdi, tepesini attıran sessiz bir çekingenlikle seyrederdi babasını. Sarah işlemeyen pahalı bir makineymiş gibi, gördükçe tepesi atardı babasının, (çünkü baba Devon’da doğmuştu ve Devonlu bir erkek için para her şeydir) en sonunda adamın tepesi hepten attı; çıldırdı. Kiraladığı yeri bırakıp kendine bir çiftlik aldı; ama çok ucuza almıştı ve kurnazca iyi pazarlık yaptığını düşünürken bunun berbat bir pazarlık olduğu ortaya çıktı. Seneler senesi hem ipoteği ödemeye hem de gülünç kibarlık maskesine leke sürdürmemeye çalıştı; sonra gerçekten delirdi ve Dorchester Tımarhanesi’ne gönderildi. Bir yıl sonra orada öldü. O sırada Sarah bir yıldır kendi geçimini kendisi sağlıyordu; başta babasına yakın olabilmek için Dorchester’de bir ailenin yanına girmişti; babası ölünce de Talbot’ların yanına girdi.</p>

  <p>Çeyizi olmamasına rağmen çok çekici bir kız olduğundan çok isteyeni çıktı. Ama her seferinde doğuştan gelen o lanet devreye giriyordu; kendilerine pek güvenen taliplerin içlerini okuyordu. Kendini beğenmişliklerini, buyurganlıklarını, sadaka verir hallerini, aptallıklarını görürdü. Bu yüzden, doğanın milyonlarca yıldır kadını evrimleştirerek engellemeye çalıştığı o kadere mahkûm görünüyordu: kız kuruluğuna.</p>

  <p>&nbsp;</p>

  <p>Şimdi olanaksızı hayal edelim, Bayan Poulteney, Sarah konusunda olumlu ve olumsuz şeylerin bir listesini çıkarmış olsun, hem de tam Charles’ın nişanlılığının külfetli görevlerinden kaçıp kendini bilime verdiği gün. En azından bunu öğleüzeri yapması mümkün; çünkü Sarah, Malborough Malikânesindeki Bayan Sarah, o gün izindeydi.</p>

  <p>İşe tatlı yanından, olumlular listesinden başlayayım. Birinci madde bir yıl önce işe alındığında en son akla gelecek şeydi. Şöyle denebilir: “Daha mutlu bir ev ortamı.” Şaşılacak bir gerçekti ki Sarah geldiğinden beri hiçbir uşağa ya da hizmetçiye (ki istatistiklere göre şimdiye kadar kovulan hizmetçi sayısı uşaklardan daha fazlaydı) yol verilmemişti.</p>

  <p>Bayan Sarah göreve başladıktan; yani Bayan Poulteney’in ruhunun sorumluluğunu üstlendikten sadece birkaç hafta sonra, bir sabah aniden oluvermişti bu acayip değişiklik. Yaşlı hanım her zamanki istidadıyla büyük bir görev ihmali saptamıştı: İkinci salondaki -bir salon Bayan Poulteney’in kendisi, diğeri misafirler içindi- eğreltileri istisnasız her salı sulamaktan sorumlu olan üst kat hizmetçisi bu görevi yapmamıştı. Eğreltilerin yeşil ve bağışlamaya yatkın bir hali vardı; ama Bayan Poulteney bembeyaz ve gazap içindeydi. Suçlu çağrıldı. Unuttuğunu itiraf etti; Bayan Poulteney büyük bir bağışlayıcılıkla bunu göz ardı edebilirdi; ama kızın kusur listesinde yenilerde yapılmış birkaç benzeri kabahat daha vardı. Defteri dürülmüştü yani; Bayan Poulteney, bir hırsızın bacağına dişlerini geçirmek üzere olan bir buldoğun derin görev duygusuyla defteri dürmeye başladı:</p>

  <p>“Pek çok şeye katlanabilirim ama buna asla!”</p>

  <p>“Bir daha yapmam bayan...”</p>

  <p>“Benim evimde yapamayacağın kesin!”</p>

  <p>“Yo, bayan... Lütfen bayan!”</p>

  <p>Bayan Poulteney ciddi, öğretici birkaç dakika boyunca kızın gözyaşlarının tadını çıkardı.</p>

  <p>“Bayan Fairley sana paranı verir.”</p>

  <p>Bayan Sarah bu konuşma sırasında oradaydı; çünkü Bayan Poulteney rahiplere, en azından insanın ancak rahiplerle konuştuğu bir ses tonuyla, mektup yazdırıyordu. O sırada Sarah bir soru sordu ve bu sorunun yarattığı etki ilginç oldu. Bir kere bu soru Bayan Poulteney’in huzurunda sorulmuştu ve kendi görevleriyle doğrudan ilgisi yoktu. İkincisi, yaşlı kadının yargısına üstü kapalı karşı çıkıyordu. Üçüncüsü Bayan Poulteney’e değil de kıza yöneltilmişti.</p>

  <p>“Sen iyi misin Millie?”</p>

  <p>Artık o odada şefkatli bir ses duymaktan mı, yoksa kızın durumundan mı ne, Millie birden dizlerinin üzerine çökerek Bayan Poulteney’i yerinden sıçrattı, aynı zamanda kafasını sallayarak yüzünü kapamıştı. Bayan Sarah hemen yanına gitti; iki dakikada kızın aslında pek iyi olmadığını, önceki hafta iki kere bayıldığını, korkusundan kimseye anlatamadığını öğreniverdi...</p>

  <p>Bir süre sonra Bayan Sarah hizmetçilerin uyuduğu odadan dönüp Millie’yi yatırdığını söylediğinde, şaşırtıcı soru sorma sırası Bayan Poulteney’e geldi:</p>

  <p>“Ne yapmalıyım?”</p>

  <p>Bayan Sarah kadının gözlerinin içine baktı; o bakışta öyle bir şey vardı ki sonradan söyledikleri beylik laflardan ibaret kaldı.</p>

  <p>“Siz nasıl uygun bulursanız, han’fendi.”</p>

  <p>Böylece o nadide çiçek, bağışlayıcılık, Marlborough Malikânesi’ne cılız bir kök saldı; doktor gelip de hizmetçiye kansızlık teşhisi koyunca, Bayan Poulteney gerçekten iyi yürekli bir insan gibi görünmenin sapkın zevkini yaşadı. Bu kadar dramatik olmasalar bile, hemen hemen aynı şekilde vuku bulan bir iki olay daha meydana geldi ama sadece bir iki tane; çünkü Sarah önleyici denetleme turlarına çıkmayı görev edindi. Sarah, Bayan Poulteney’i çok iyi tanıyordu, çok geçmeden usta bir kardinalin zayıf bir papayı idare etmesi gibi parmağında oynatmaya başlamıştı onu; ama daha soylu amaçlar için.</p>

  <p>Bayan Poulteney’in farazi listesindeki daha makul ikinci madde şu olurdu: “Sarah’nın sesi.” Ev sahibesi emrindekileri ilgilendiren dünyevi konularda kusur etse de onların ruhlarının selametleriyle yakından ilgiliydi. Pazar günleri iki kere kiliseye gitmek zorunluydu, ayrıca her sabah yaşlı hanımın vakarla yönettiği ayinler vardı; bir ilahi, dualar ve bir ders. En korkunç bakışlarının bile hizmetkârlarını Tanrılarının (değil ki kendi Tanrısının) onlardan beklediği alçakgönüllülük ve pişmanlık durumuna sokmadığını görmek onu oldum olası sinirlendirmişti. Normalde emrindekilerinin yüzlerinden Bayan Poulteney’den duydukları korku ve alıklık okunurdu; tövbe eden günahkârlardan çok ürkek bir koyun sürüsüne benzerlerdi. Ama Sarah bütün bunları değiştirdi.</p>

  <p>Sesi gerçekten çok güzeldi, kontrollü ve berrak ama hep hüzünle gölgelenmiş ve yoğun duygu yüklü olurdu; ama her şeyden önce samimi bir sesti. Bayan Poulteney, minnettarlığa yer olmayan küçücük dünyasında ilk olarak hizmetkârlarının dikkat kesildiğini, hatta bazen yüzlerinin gerçekten dindarlıkla dolduğunu gördü.</p>

  <p>Bu güzeldi; ama atlatılması gereken bir ayin daha vardı. Hizmetkârların akşam duasını mutfakta, Bayan Fairley’nin kayıtsız bakışları ve tiz, kuru sesi eşliğinde yapmasına izin verilirdi. Yukarıda, Bayan Poulteney’e tek başına dua okunuyordu; Sarah’nın sesinin en güzel ve en etkili çıktığı zamanlar da bu samimi törenlerdi. Bir iki kere inanılmazı başarmış, o torbalı, sert gözlerden yaş getirmişti. Böylesi bir etki hesaplanarak yaratılmış değildi, iki kadın arasındaki derin farklılıktan doğmuştu. Bayan Poulteney hiç var olmamış bir Tanrı’ya inanıyordu; Sarah’nın bildiği var olmuş bir Tanrı’ydı.</p>

  <p>Birçok saygıdeğer rahip ve önemli kişinin istediği gibi kıssayı okurken Brecht tarzı bilinçdışı bir yabancılaştırma etkisi (“İncil’den bir bölüm okuyan belediye başkanınız”) yaratmıyordu sesiyle, tam aksine; Nasıra’da doğmuş bir adam olan İsa’nın çektiği acıyı anlatıyordu doğrudan doğruya, sanki aradan zaman geçmemiş gibi, bazen karşısında çarmıha gerilmiş İsa’yı görüyormuşçasına unutuyordu Bayan Poulteney’in varlığını, hele oda karanlıksa. Bir gün <span style="font-style:italic;">Lama, lama, sabachthane me</span> bölümüne geldi; kelimeleri okurken kekeleyip sustu. Bayan Poulteney dönüp ona baktı ve Sarah’nın yanaklarından yaşların aktığını gördü. O an sonradan gelecek birçok güçlüğü affettirdi; yaşlı hanım kalkıp kızın çökük omzuna dokunduğu için, belki o an Bayan Poulteney’in artık iyice kaşarlanmış ruhunu bile kurtaracaktı.</p>

  <p>Sarah’yı bir yobaz gibi göstermek tehlikesini göze alıyorum. Ama Sarah teoloji nedir bilmezdi; insanların içini gördüğü gibi, Viktorya kilisesinin aptallıklarını, kaba vitraylarını, dar görüşlülüğünü de görürdü. Acıyı görürdü ve bitmesi için dua ederdi. Bizim çağımızda yaşasaydı ne olacağını bilemiyorum; daha eski bir çağda eminim ya bir azize ya da bir imparatorun metresi olurdu. Azizeliği dindarlığından, metresliği de şehvetinden değil, özünü yaratan ve nadir bulunan çifte güçten kaynaklanırdı; yani anlayış ve duyarlılıktan.</p>

  <p>Başka maddeler de vardı: Bayan Poulteney’in sinirlerine dokunmamak gibi -muazzam ve neredeyse eşsiz- bir yetenek, birbiriyle alakalı olmayan birçok ev işini üstlenmesi, iğne işlerindeki ustalığı.</p>

  <p>Bayan Poulteney’in doğum gününde Sarah ona bir koltuk örtüsü hediye etti -Bayan Poulteney’in koltuklarının böylesi bir korumaya ihtiyacı yoktu; ama o zamanlar örtü örtülmeyen bütün koltuklar nedense göze çıplak görünürdü-; çevresine eğrelti ve zambak işlemeleri yapılmıştı. Bu Bayan Poulteney’in çok hoşuna gitti; bu örtü bizim cadıya, ne zaman tahtına çıksa <span style="font-style:italic;">protégée</span><sup><a href="../Text/62.xhtml#a19" id="k19">19</a></sup><span style="font-style:italic;">’</span>sinin iyi yönlerini hatırlatır oldu: Belki de Sarah gerçekten kurnaz bir kardinaldi. Ölümsüz toy kuşu Charles’a ne kazandırmışsa, koltuk örtüsü de kendi çapında Sarah’ya onu kazandırdı.</p>

  <p>Sonunda -kurbanın geçirdiği en zalim sınavdı bu- Sarah risale sınavını da geçti. Dünyadan tecrit olmuş birçok Viktoryen dul gibi Bayan Poulteney de risalelerin gücüne çok güvenirdi. Bu risaleleri dağıttıkları insanların onda biri bile okuyamazmış -zaten önemli bir kısmı okuma yazma bilmezmiş- ne fark eder, okuyan o on kişiden sadece biri saygıdeğer yazarların ne söylediğini anlayabiliyormuş ne çıkar... Sarah ne zaman eline tutuşturulan bir tomar risaleyi dağıtmaya gitse, Bayan Poulteney Cennet’teki hesabına bir o kadar kurtarılmış ruh yazıldığını hissederdi; Fransız Teğmenin Kadını’nın toplum içinde günahlarının kefaretini ödediğini görmek keyfini bir kat daha artırırdı. Lyme’ın geri kalanı da, daha doğrusu fakir olanları da bunu görüyor ve Bayan Poulteney’den çok daha fazla acıyorlardı Sarah’ya.</p>

  <p>Sarah risaleleri verirken şu sözleri söylüyordu: “Bayan Poulteney’den. Lütfen içinize sindirerek okuyun.” Aynı zamanda verdiği kişinin gözlerinin içine bakıyordu. İmalı imalı gülenler çok geçmeden bundan vazgeçtiler; çalçeneler laflarının boğazlarında düğümlendiğini fark ettiler. Sanırım, ellerine tutuşturulan bu sık yazılı broşürlerden çok o gözlerden ders alıyorlardı.</p>

  <p>Ama şimdi ilişkinin olumsuz yönlerine geçmek zorundayız. Herhalde birincisi ve en önemlisi şu olurdu: “Tek başına dışarı çıkıyor.” Başlangıçta Bayan Sarah’nın haftada bir gün öğleden sonra izinli olması kararlaştırılmıştı. Bu Bayan Poulteney için onun hizmetçiler karşısındaki üstün konumunu kabul ettiğini gösteren cömert bir hareketti ve risale dağıtma zorunluluğu yüzünden buna göz yumması gerekliydi de; ama bunu papaz tavsiye etmişti. İki ay boyunca her şey yolunda gitti. Sonra bir sabah Bayan Sarah, Marlborough Malikânesi’ndeki sabah ibadetine gelmedi; ona bakmak için bir hizmetçi gönderildiğinde henüz kalkmamış olduğu anlaşıldı. Bayan Poulteney onu görmeye gitti. Sarah yine gözyaşları içindeydi ama bu sefer Bayan Poulteney’in sinirleri kalktı. Yine de bir doktor çağırttı. Adam uzun süre Sarah’nın yanında kaldı. Sabırsızlıkla bekleyen Bayan Poulteney’in yanına indiğinde ona melankoli hakkında kısa bir nutuk attı -çağına ve bulunduğu yere göre ileri görüşlü bir adamdı- ve bu günahkâra daha fazla temiz hava ve özgürlük hakkı tanımasını buyurdu.</p>

  <p>“Eğer bunun çok acil ve gerekli olduğunda ısrar ediyorsanız.”</p>

  <p>“Sevgili hanımefendi, kesinlikle ısrar ediyorum. Yoksa sorumluluk kabul etmem.”</p>

  <p>“Bu çok uygunsuz bir şey.” Ama doktor amansızca susuyordu. “Öyleyse onu haftada iki gün öğleden sonra işten muaf tutarım.”</p>

  <p>Papazın aksine, Doktor Grogan, Bayan Poulteney’e maddi açıdan bağımlı değildi; açık söylemek gerekirse, Lyme’da üzülmeden imzalayabileceği bir ölüm raporu varsa, o da Bayan Poulteney’inkiydi. Ama kendi kesin buyruklarına uyarak kızın her öğleden sonra uyuması gerektiğini yaşlı kadına hatırlatmakla yetindi. Bu sayede Sarah günlük bir yarı-özgürlük kazanmış oldu.</p>

  <p>İkinci olumsuz madde şuydu: “Her zaman misafirlerin yanına çıkmıyor.” Bu noktada Bayan Poulteney kendini gerçekten de dayanılmaz bir ikilemin içinde bulmuştu. Yaptığı iyiliğin herkes tarafından görülmesini istiyordu ki bu Sarah’nın da görülmesi demekti. Ama o yüz konuklar üzerinde son derece zararlı bir etki bırakıyordu. Hüznü insanın içine dokunuyordu; ender de olsa lafa karıştığı zamanlar -ki sadece cevaplaması gereken bir soru sorulduğunda konuşuyordu (sık sık gelen misafirlerden daha zeki olanları çok geçmeden bu eşlikçi sekretere cevabını da içinde taşıyan sorular sormayı öğrendiler)- öyle kesin bir dil kullanıyordu ki soranların huzurunu kaçırıyordu; bunun nedeni Sarah’nın konuyu kapatmak istemesinden çok, sadelik ya da sağduyu ile uzaktan yakından alakası olmayan bazı konuşmalara bu iki niteliği getirmesiydi. Bayan Poulteney’e, gençliğinden hayal meyal hatırladığı darağacına çekilmiş kişileri çağrıştırıyordu bu açıdan bakıldığında.</p>

  <p>Sarah diplomatik hünerini bir kez daha gösterdi. Bazı köklü misafirlerin yanına çıkıyor; bir kısmının yanında birkaç dakika durup hemen çekiliyor, bir kısmının da daha geldiklerini duyar duymaz hemen odasına gidiyordu. Ernestina’nın Marlborough Malikânesi’nde onu hiç görmeyişinin nedeni buydu. Bu en azından Bayan Poulteney’e katlanması gereken eziyet konusunda uzun uzadıya konuşma hakkı veriyordu; ama eziyetin kaynağı olan kişi ortada görünmeyince Bayan Poulteney’in ne tür bir eziyete katlandığı, bunu ne ölçüde başardığı pek anlaşılmıyordu ki can sıkıcı bir şeydi bu. Ama Sarah’nın bunda bir suçu yoktu.</p>

  <p>Ama en kötüsünü sona sakladım. O da şuydu: “Kendisini baştan çıkaran kişiye hâlâ bağlı olduğunu gösteren belirtiler var.”</p>

  <p>Bayan Poulteney hem günahın ayrıntılarını hem de onun için duyduğu pişmanlığın derecesini kızın ağzından alabilmek için pek&nbsp;çok girişimde bulunmuştu. Bir manastırın başrahibesi olsa sürüden&nbsp;ayrılan bir koyunun itiraflarını dinlemeye ancak bu kadar istekli&nbsp;olabilirdi! Ama Sarah bu konuda bir deniz şakayığı kadar hassastı;&nbsp;Bayan Poulteney konuya ne kadar kurnazca yaklaşırsa yaklaşsın,&nbsp;günahkâr lafın nereye geleceğini biliyordu; ilk sorgusunda kullandığı kelimeleri kullanmasa da kendisine doğrudan sorulan sorulara&nbsp;hep aynı minval üzere cevap veriyordu.</p>

  <p>Artık Bayan Poulteney pek seyrek dışarı çıkıyor, hiç yaya dolaşmıyor, arabasıyla sadece kendi eşitlerinin evlerine gidiyordu, bu yüzden Sarah’nın malikâne dışındaki davranışlarını öğrenmek için&nbsp;başkalarının gözlemlerine güvenmek zorundaydı. Neyse ki onun&nbsp;adına böyle gözlem yapacak birisi vardı; daha da iyisi, bu kişinin&nbsp;kafası kötülük ve fesadın hükmü altında olduğundan, yerinden kıpırdayamayan yaşlı kadına sık sık rapor getirmek ona büyük keyif&nbsp;veriyordu. Bu casus, tabii ki Bayan Fairley’den başkası olamazdı.&nbsp;Okumak ona bir zevk vermese de bu işten uzaklaştırılmak onuruna&nbsp;dokunmuştu; her ne kadar Bayan Sarah ona karşı son derece kibar&nbsp;davranıyor ve kâhyanın görevlerini üstlenmiş gibi görünmemeye&nbsp;özen gösteriyorsa da, birtakım sürtüşmeler olması kaçınılmazdı. Yapacak işlerin azalması Bayan Fairley’yi memnun etmiyordu; çünkü,&nbsp;bu nüfuzunun da azaldığını gösteriyordu. Sarah’nın Millie’yi kurtarması -ve başka daha ihtiyatlı müdahaleleri- alt kattakiler tarafından sevilmesine ve sayılmasına yol açmıştı; belki de Bayan Fairley’nin&nbsp;öfkesinin en büyük nedeni emrindekilere eşlikçi sekreteri çekiştirememesiydi. Haşin bir kadındı; yegâne zevki en kötüyü bilmek veya&nbsp;en kötüden korkmak olan bir kadın; bu yüzden Sarah’ya karşı kezzap gibi keskin bir kin bağlamıştı zamanla.</p>

  <p>Bunu Bayan Poulteney’den saklayacak kadar kurnaz bir sansardı. Hatta “zavallı Bayan Woodruff’ için çok üzülüyormuş numarası yapıyor, raporlarını “korkarım”, “ne yazık ki” gibi sözlerle süslüyordu. Ama casusluk yapmak için muhteşem fırsatlar geçiyordu eline,&nbsp;görevleri icabı sık sık kasabaya inmekle kalmıyordu, emrinde geniş&nbsp;bir akraba ve tanıdık ağı da vardı aynı zamanda. Bu tanıdıklara Bayan Poulteney’in -elbette Hıristiyanlık adına- Bayan Woodruff’ın&nbsp;Marlborough Malikânesi’nin bahçesini çevreleyen yüksek taş duvarlarının dışında ne yaptığını öğrenmek istediğini çıtlattı. Bunun&nbsp;sonucunda ve Lyme Regis’in de o sıralar bir şarap fıçısındaki kurtçuklar gibi dedikoduyla dolup taştığı hesaba katılırsa Sarah’nın her&nbsp;hareketi ve ifadesi -kötü yönde abartılıp, iyice de cilalanarak- boş&nbsp;zamanlarında hemen Bayan Fairley’ye iletiliyordu.</p>

  <p>Sarah dışarı çıktığında -eğer risale dağıtmıyorsa- rotası çok basitti; hep aynı yoldan yürürdü öğleden sonraları, dik Pound Sokağı’ndan dik Broad Sokağı’na, oradan da Cobb’la alakası bile olmayan, denize tepeden bakan kare şeklinde bir teras olan Cobb&nbsp;Kapısı’na. Orada duvarın üzerinde durup denize bakardı; ama o kadar uzun süreli değil -köprüye çıkan bir gemi kaptanının özenli değerlendirmesinden daha uzun değil- sonra ya Cockmoil’e döner ya&nbsp;da tam ters yönde batıya ilerler, Cobb’a giden koyun kenarındaki&nbsp;yarım millik patikayı yürürdü. Cockmoil’e giderse genellikle kiliseye&nbsp;uğrar, birkaç dakika dua ederdi; (Bayan Fairley bunu pek sözünü&nbsp;etmeye değer bulmazdı), sonra kilisenin arkasındaki ağaçlıklı yoldan Kilise Tepelerinin çimenliğine çıkardı. Black Ven’in yıkık duvarları arasından otlar fışkırırdı. Sık sık denize dönerek bu otluk&nbsp;arazide yürüdüğü görülürdü, artık iyice Ven’e karışmış olan eski Charmouth yoluna sapar, oradan da Lyme’a dönerdi. Bu yolu Cobb kalabalık olduğu zamanlarda takip ederdi; ama tenhaysa genellikle o&nbsp;tarafa döner, Charles’ın onu ilk gördüğü yerde dikilirdi; orada kendini Fransa’ya yakın hissettiği sanılıyordu.</p>

  <p>Bütün bunlar bir güzel saptırılıp, bulandırıldıktan sonra Bayan Poulteney’in kulağına geliyordu. Ama o zamanlar yeni bir oyuncağa&nbsp;sahip olmanın zevkiyle, huysuz, kuşkucu mizacının elverdiği ölçüde&nbsp;hoşgörülü davranıyordu. Yine de oyuncağını sınavdan geçirmekten&nbsp;geri durmuyordu.</p>

  <p>“Bana dışarı çıktığınızda hep aynı yerlere gittiğiniz söylendi Bayan Woodruff.” Sarah onu suçlayan gözler karşısında yere baktı. “Denize bakıyormuşsunuz.” Sarah hâlâ susuyordu. “Pişmanlık içinde olduğunuza inanıyorum. Zaten konumunuz gereği bunun aksi&nbsp;düşünülemez sanırım.”</p>

  <p>Sarah söylemesi beklenen şeyi söyledi: “Size minnettarım han’fendi.”</p>

  <p>“Minnettarlığınız beni alakadar etmiyor. Benden önce Yukarıdaki var.”</p>

  <p>Kız mırıldandı: “Bilmez olur muyum?”</p>

  <p>“Cahil kişiler sizin günahınızda sebat ettiğinizi düşünebilirler.”</p>

  <p>“Eğer başımdan geçenleri bilseler böyle düşünmezlerdi han’fendi.”</p>

  <p>“Ama öyle düşünüyorlar. Şeytan’ın yelkenlerini beklediğini söylüyorlarmış.”</p>

  <p>Bunun üzerine Sarah ayağa kalkıp pencereye gitti. Yaz başlarıydı ve yaseminlerle leylakların kokusu kuşların şakımalarına karışıyordu.&nbsp;Bir an için uzak durmasını istedikleri denize baktı, sonra koltuğunda&nbsp;tahtta oturan bir kraliçe gibi kurumla oturan yaşlı kadına döndü:</p>

  <p>“Ayrılmamı ister miydiniz han’fendi?”</p>

  <p>Bayan Poulteney içten içe sarsıldı. Sarah’nın sadeliği bir kez daha kabaran kinini söndürüyordu. Kızın öylesine alıştığı sesi, diğer tatlılıkları! Daha da kötüsü, ahiret defterlerinde hanesine yazılan onca&nbsp;kârı fırlatıp bir kenara atmak. Sesini yumuşattı:</p>

  <p>“Bu... insanı kalbinizden sildiğinizi göstermenizi isterdim. Ben öyle olduğunu biliyorum. Ama bunu göstermelisiniz.”</p>

  <p>“Nasıl gösterebilirim ki?”</p>

  <p>“Başka yerlerde yürüyerek. Utancınızı sergilemeyi bırakarak. Başka bir sebepten olmasa bile, ben istiyorum diye yapmalısınız&nbsp;bunu.”</p>

  <p>Sarah başı öne eğik durdu, sessizdi. Ama sonra Bayan Poulteney’in gözlerine baktı ve geldiğinden beri ilk defa hafif de olsa&nbsp;gülümsedi:</p>

  <p>“İstediğinizi yapacağım han’fendi.”</p>

  <p>Satranç terimiyle, zekice bir fedaydı bu çünkü Bayan Poulteney büyük bir lütufkârlıkla onun deniz havasından tümüyle yoksun kalmasını istemediğini söyledi; arada sırada deniz kenarında yürüyebilirdi ama her zaman değil: “Bir de lütfen orada durup öyle ufka&nbsp;bakmayın!” Kısacası iki saplantı arasında yapılmış bir pazarlıktı.&nbsp;Sarah’nın ayrılma önerisi iki kadının da kendilerine göre gerçeği&nbsp;görmelerini sağlamıştı.</p>

  <p>Sarah bu pazarlığa sadık kaldı ya da en azından yürüyüş rotasıyla ilgili bölümüne. Artık Cobb’a çok seyrek gidiyordu; ama gittiğinde&nbsp;hâlâ durup ufuklara bakmaktan kendini alamıyordu bazen, anlattığımız günde olduğu gibi. Ne de olsa Lyme’ın çevresi yürüyüş yapılabilecek yollarla doludur; bunların çoğu da denizi görür. Zaten tek&nbsp;isteği bu olsaydı, Sarah’nın Marlborough Malikânesi’nin bahçesinde&nbsp;yürümesi yeterdi.</p>

  <p>Bundan sonra Bayan Fairley aylar boyu azap çekti. Kız nerede durup ufka dalsa hemen not ediyordu; ama bu pek sık olmuyordu,&nbsp;hem artık Sarah, Bayan Poulteney üzerinde acısının verdiği bir üstünlük kurmuştu ki bu da onu ciddi kınamalardan kurtarıyordu.&nbsp;Zaten casusun ve hanımın da birbirlerine sıkça hatırlattığı gibi, zavallı “Trajedi” deliydi.</p>

  <p>Gerçeği sezmiş olmalısınız: Sanıldığı kadar deli değildi... en azından herkesin bildiği anlamda. Utancını sergilemesinin bir amacı vardı; bir amacı olan insanlar da onu ne zaman elde ettiklerini ve ne&nbsp;zaman bir kenarda bekleteceklerini gayet iyi bilirler.</p>

  <p>Ama öykümün başlangıcından iki hafta kadar önce, bir gün, Bayan Fairley korse gıcırtıları ve yakın bir dostun öldüğünü haber vermeye hazırlanan birinin yüzüyle Bayan Poulteney’in karşısına çıktı.</p>

  <p>“Size verecek kötü bir haberim var han’fendi.”</p>

  <p>Bir denizci fırtınaya nasıl alışıksa, Bayan Poulteney de bu cümleye öyle alışıktı; ama her zamanki sorusunu sordu;</p>

  <p>“Bayan Woodruff’la ilgili değildir herhalde?”</p>

  <p>“Keşke öyle olsaydı han’fendi.” Kâhya ciddiyetle hanımına baktı, sanki onun tam bir dehşet duymasını istiyordu. “Ama korkarım&nbsp;bunu size anlatmak benim görevim.”</p>

  <p>“Görevimizi yapmaktan asla korkmamalıyız.”</p>

  <p>“Tabii, han’fendi.”</p>

  <p>Ağız hâlâ sımsıkı kapalı duruyordu; üçüncü biri olsa ne menem bir felaketin haber verileceğini merak ederdi. Kilise mihrabında çırılçıplak dans etmek dışında hiçbir şey böylesi bir felaket yaratmaya&nbsp;yeterli değildi.</p>

  <p>“Ware Commons’da dolaşıyormuş han’fendi.”</p>

  <p>Ne hayal kırıklığı! Yine de Bayan Poulteney öyle düşünmüyor gibiydi. Hatta ağzı olağanüstü bir şey yaptı. Bir karış açık kaldı.</p>
</body>
</html>
