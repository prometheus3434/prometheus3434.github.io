<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">12</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p class="ilk">Emeğin yabancılaşması neleri içerir? Birincisi, iş işçinin dışında olan bir şeydir, onun doğasının bir parçası değildir, işiyle kendini gerçekleştirmez, kendini inkâr eder, kendini iyi değil kötü hisseder... İşçi bu yüzden kendini sadece dinlenme saatlerinde yuvasında hisseder, oysa çalışırken evsizdir.</p>

    <p style="text-align: right;">MARX,</p>

    <p style="text-align: right;"><span style="font-style:italic;">1844 Elyazmaları-Ekonomi Politik ve Felsefe</span></p>

    <p>&nbsp;</p>

    <p class="ilk">Sonsuz sevinç duyduğum o gün</p>

    <p class="ilk">Saf ve kusursuz muydu söylediğim kadar?</p>

    <p style="text-align: right;">TENNYSON, <span style="font-style:italic;">In Memoriam</span> (1850)</p>
  </blockquote>

  <p>&nbsp;</p>

  <p>Charles gizemli kadın hakkındaki düşüncelerini geride bırakarak Ware Commons koruluğunda ilerlemeye başladı. İki üç kilometre yürüdükten sonra ağaçlığın aniden sona erdiği bir yerde uygarlığın ilk karakoluyla yüz yüze geldi. Yolunun biraz aşağısında duran, saz damlı, ince uzun bir kulübeydi bu. Etrafında yarlara doğru inen çayırlıklar vardı; Charles tam ağaçlıktan çıkarken bir adamın alçak bir ahırdan bir inek sürüsünü çıkarmaya çalıştığını gördü. Kafasında bir görüntü canlandı: Bir maşrapa enfes soğuk süt. Sabahki kızarmış ekmeklerden beri ağzına lokma koymamıştı. Bayan Tranter'ın evindeki çay ve şefkat onu cezp ediyordu; ama bir maşrapa süt daha da cazipti... ve çok daha yakın. Çimenli, dik bir yokuştan inip kulübenin arka kapısını çaldı.</p>

  <p>Ufak tefek tıknaz bir kadın açtı kapıyı, köpükler şişman kollarını parlatmıştı. Evet, istediği kadar süt içebilirdi. Yerin adı mı neydi? Mandıra, sadece bu isimle anılıyordu anlaşılan. Charles kadının arkasından, kulübenin arka tarafına bakan eğik çatılı odaya girdi. Loştu oda, gölgeli, çok soğuktu; yerler arduvaz kaplıydı; mayalanan peynirin kokusu havayı ağırlaştırmıştı. Yusyuvarlak bir bölük yedek ay gibi açık raflar üzerine oturtulmuş peynirlerin hemen altında, tahta sehpalar üzerine yerleştirilmiş, her birinin üzerinde altın bir kaymak tabakası olan büyük bakır tencereler vardı. Charles o zaman burayı duymuş olduğunu hatırladı. Kaymağı ve tereyağı o yörede ün salmıştı; Tranter Teyze burayı pek methetmişti. Onun adını söyleyince besleyici sütü kapının yanındaki bir testiden mavi-beyaz sade bir porselen çanağa boşaltmakta olan kadın gülümsedi. Artık daha az yabancı ve daha itibarlıydı.</p>

  <p>Mandıranın dışındaki çimenlikte kadınla konuşurken, daha doğrusu kadın onunla konuşurken, inekleri güden kocası da geldi. Kel, gür sakallı, abus suratlı bir adamdı; bir Yeremya. Karısına sert sert baktı. Kadın hemen konuşmayı kesip bakır tencerelerinin başına döndü. Anlaşılan kocası pek dost canlısı bir adam değildi; ama Charles bu harika süt için borcunun ne kadar olduğunu sorunca, cevabı sükûnetle verdi. Bir peni, tek tük de olsa hâlâ bozuk paralarımız arasında karşımıza çıkan, yüzyıldır kullanılmaktan aşınmış genç Victoria’nın o güzel portrelerinden biri, el değiştirdi.</p>

  <p>Charles tam geldiği patikaya yeniden tırmanmak üzereydi. Ama henüz ilk adımını atmıştı ki iki adamın yukarısındaki ağaçlar arasında siyahlara bürünmüş biri belirdi. Kızdı bu. Aşağıda duran iki adama şöyle bir bakıp Lyme’a doğru yoluna devam etti. Kıza peşin hükümlü bakışlar fırlatan mandıracıya döndü Charles. Resmiyet bile o adamın karanlık kehanetlerde bulunma isteğinin önüne geçememişti.</p>

  <p>“Bu hanımı tanıyor musunuz?”</p>

  <p>“Hee...”</p>

  <p>“Buralara sık sık gelir mi?”</p>

  <p>“Fazla sık.” Mandıracı hâlâ bakıyordu. Sonra ekledi: “Hem öyle hanım manım değil o. Fransız Teymenin Horospusu.”</p>

  <p>Charles’ın son kelimeyi idrak edebilmesi biraz zaman aldı. Bir Methodist olduğu için her şeyi, hele bu şey bir başkasının günahıysa, adlı adınca söylemekten hoşlanan sakallı mandıracıya kızgın bir bakış fırlattı. Lyme’ın bütün o ikiyüzlü dedikodularının canlı bir timsali gibi göründü adam Charles’a. O uyuyan yüz hakkında söylenen pek çok şeye inanabilirdi; ama sahibinin bir orospu olduğuna asla!</p>

  <p>Birkaç saniye sonra kendisi de Lyme’a giden araba yolundaydı. Karanın içine sokulan ağaçlarla denizi yarı yarıya gizleyen yüksek bir çit arasından iki beyaz kurdele gidiyordu. Önünde, şimdi bonesini takmış olan kız yürüyordu, kadınlara has o nazlı yürüyüş değildi bu, uzun yol yürümeye alışık birinin hızlı olmayan, tempolu yürüyüşüydü. Charles onu yakalamaya niyetlendi ve birkaç yüz metre sonra epeyce yaklaştı. Kireç tozunun arasından baş gösteren çakmaktaşı parçaları üzerinde çivili botunun çıkardığı sesleri duymuş olmalıydı kız ama dönüp bakmadı. Charles mantosunun onun için fazla büyük olduğunu gördü, ayakkabılarının topuklarında da çamur lekeleri vardı. O zaman bir an duraladı; ama kızı hor gören mandıracının yüzündeki o lanet bakışı hatırlayınca şövalyelik damarı kabardı; zavallı kadına bu dünyada herkesin barbar olmadığını göstermek istiyordu.</p>

  <p>“Hanımefendi!”</p>

  <p>Sarah geri dönüp baktığında Charles’ın şapkasının başında olmadığını ve gülümsediğini gördü; bu sefer yüzünde beliren şaşkınlık ifadesi her ne kadar sıradan da olsa Charles üzerinde yine olağanüstü bir etki yarattı. Sanki bu yüzü her görüşünden sonra üzerinde yarattığı etkiye inanamıyor ve yeniden görmek zorunda hissediyordu kendini. Yüz, onu aynı anda hem sarmalıyor hem de dışlıyordu; düşte görülen birisi gibi hem kıpırdamadan duruyor hem de durmadan uzaklaşıyordu.</p>

  <p>“Size iki kez özür borçluyum. Dün Bayan Poulteney’in sekreteri olduğunuzu bilmiyordum. Korkarım sizinle çok kaba konuştum.”</p>

  <p>Sarah yere baktı: “Zararı yok efendim.”</p>

  <p>“Demin belki de beni... sizin fenalaştığınızı sanmıştım.”</p>

  <p>Sarah ona bakmaksızın başını eğdi ve yürümek üzere arkasını döndü.</p>

  <p>“Size eşlik edebilir miyim? Ne de olsa aynı yöne gidiyoruz.”</p>

  <p>Sarah durdu ama geri dönmedi: “Tek başıma yürümeyi tercih ederim.”</p>

  <p>“Hatamın farkına Bayan Tranter sayesinde varabildim. Adım...”</p>

  <p>“Kim olduğunuzu biliyorum efendim.”</p>

  <p>Kızın sesindeki çekingenlikle karışık sertlik Charles’ı gülümsetti: “Öyleyse...”</p>

  <p>Birden gözlerini kaldırdı, çekingenliğin altında umutsuzluk okunuyordu.</p>

  <p>“Lütfen bırakın da kendi yoluma gideyim!” Charles’ın gülüşü dondu kaldı. Başını öne eğip geriye bir adım attı. Ama Sarah yoluna devam etmek yerine bir süre yere bakarak durdu. “Lütfen kimseye de beni burada gördüğünüzü söylemeyin!”</p>

  <p>Sonra ona bakmadan arkasını dönüp yürüdü, sanki bu isteğinin boşuna olduğundan eminmiş ve söylediği anda pişman olmuş gibi. Charles yolun ortasında durup onun uzaklaşan sırtına bakakaldı. O gözlerin arkalarında bıraktıkları bir imgeydi elinde kalan; öyle büyüktüler ki sanki daha çok görme ve daha çok acı çekme yetisi vardı onlarda. Ya bakışlarındaki o dolaysızlık -risale dağıtım bakışıyla karşılaştığını bilmiyordu- ne kadar tuhaf bir reddiye içeriyordu. Yanıma gelme diyordu. <span style="font-style:italic;">Noli me tangere.</span></p>

  <p>Bu masum ağaçlığa geldiğinin bilinmesini neden istemediğini tahmin edebilmek için etrafına bakındı. Bir adam mı vardı; biriyle mi buluşmuştu? Ama sonra hikâyesini hatırladı.</p>

  <p>Charles sonunda Broad Sokağı’na ulaştığında White Lion’a gitmeden önce Bayan Tranter'a uğradı; banyo yapıp, doğru düzgün bir kıyafet giyer giymez geleceğini...</p>

  <p>Kapıyı Mary açtı; ama tesadüf eseri Bayan Tranter o sırada holde bulunmaktaydı -gerçeği söylemek gerekirse oraya özellikle gelmişti- ve resmiyeti bir kenara bırakması konusunda çok ısrarlı davrandı, hem kıyafetleri de bahanelerinin en iyi kanıtı değil miydi? Bunun üzerine Mary gülümseyerek torbasını ve bastonunu aldı ve Charles batan güneşin ışıklarıyla aydınlanmış küçük oturma odasına alındı; hasta burada inceden inceye hesaplanmış bir zarafetle vişneçürüğü ve gri bir <span style="font-style:italic;">déshabille</span><sup><a href="../Text/62.xhtml#a23" id="k23">^23</a></sup> içinde uzanıyordu.</p>

  <p>“Bir kraliçenin odasına yanlışlıkla buyur edilmiş İrlandalı bir denizci gibi hissediyorum kendimi” diye şikâyette bulundu Charles, gerçekten İrlandalı bir denizci olmadığını gösteren bir hareketle Ernestina’nın parmaklarını öperken.</p>

  <p>Ernestina elini çekti: “Bugün neler yaptığını dakikası dakikasına anlatmazsan bir damla çay bile bulamazsın.”</p>

  <p>Bunun üzerine başından geçen her şeyi anlattı; daha doğrusu hemen hemen her şeyi; çünkü Ernestina şimdiye kadar iki kere Fransız Teğmenin Kadını konusundan hoşlanmadığını belli etmişti: Birincisi Cobb’da, İkincisi de aynı gün öğle yemeğinde, Lyme papazının on iki ay önce Bayan Poulteney’e verdiği bilgilerin aynısını Tranter Teyze, Charles’a aktarırken. O zaman Ernestina, Charles’ı bu sıkıcı lakırdılarla sıktığı için bakıcı-teyzesini azarlamış ve zavallı kadın -taşralılıkla suçlana suçlana bu konuda çok duyarlı hale gelmişti- alçakgönüllülükle boyun eğmişti.</p>

  <p>Charles, Ernestina’ya getirdiği kaya parçasını çıkardı, elindeki ateş siperliğini bırakıp kayayı almaya yeltenen Ernestina onu kaldıramayınca Charles’ı böylesi Herkülvari bir emek sarf ettiği için tümüyle bağışladı ve sonra bu iş uğruna hayatını tehlikeye attığı için onu şakacıktan azarladı.</p>

  <p>“Büyüleyici bir doğa parçası şu Yamaçaltı. İngiltere’de böyle yerler olduğunu hiç bilmezdim. Kuzey Portekiz’deki bazı kıyı kesimlerini hatırlattı bana.”</p>

  <p>“Şuna bak, adam kendinden geçmiş” diye güldü Ernestina. “Şimdi itiraf et Charles, zavallı masum kayaları parçalamıyordun değil mi?.. orman perileriyle oynaşıyordun...”</p>

  <p>Charles bu laf üzerine tuhaf bir mahcubiyet yaşadı ama gülerek bunu gizledi. Tam onlara kızdan söz etmek üzereydi; hatta ona nasıl rastladığını esprili bir biçimde anlatmanın bir yolu gelmişti aklına; ama bu hem kızın sahici acısına hem de kendine ihanet olurdu. O iki karşılaşmayı hafife aldığını söylese yalan söylemiş olacağını biliyordu, bu sıradan odada susmak daha doğru bir hareket gibi geldi ona.</p>

  <p>&nbsp;</p>

  <p>Ware Commons lafının iki hafta önce Bayan Poulteney’in yüzüne neden Sodom ve Gomorra'yı izliyormuş gibi bir ifade verdiğini açıklamak lazım.</p>

  <p>Aslında en basit açıklama, Lyme’da insanların gidip de gözlenemeyecekleri tek yerin orası olması. Bölgenin müphem, uzun ve çetrefilli bir hukuki hikâyesi var. Sınır belirleme işlerinden önce kamu arazisi sayılıyormuş; sonra bu araziden koparılan Mandıra topraklarına verilen ismin de kanıtladığı gibi bölge gasp edilmiş. Yamaçaltı’nın arkasındaki büyük evlerden birinde yaşayan bir beyefendi el altından bir <span style="font-style:italic;">Anschluss</span><sup><a href="../Text/62.xhtml#a24" id="k24">24</a></sup> gerçekleştirmiş; tarihte sık sık rastlandığı gibi kendi ahbapları da ona alkış tutmuşlar. Bunun üzerine Lyme’ın daha cumhuriyetçi kesimi silahlara sarılmış: Tabii baltaya silah denebilirse. Çünkü bu beyefendinin gönlünde Yamaçaltı’nda bir botanik bahçesi kurmak yatıyormuş. İş mahkemeye gitmiş, sonra da uzlaşma sağlanmış, nadir ağaçlara dokunulması yasaklanmış. Ama bölge kamu arazisi olmaktan çıkmış.</p>

  <p>Yine de Ware Commons’ın kamu malı olduğu yolundaki his hayatiyetini sürdürmüş. Kaçak avcılar gizliden gizliye keklik ve tavşan peşinde koşarken, bu arazide kendilerini hiç suçlu hissetmemişler ama bir gün kızılca kıyamet kopmuş, kim bilir kaç aydır bir Çingene çetesinin gizli bir mağarada kamp kurduğu anlaşılmış; ne korkunç şey. Kanun kaçakları anında kapı dışarı edilmiş; ama oradaki varlıkları belleklerde tazeliğini korumuş ve o sırada yakınlardaki bir köyden bir kız çocuğunun kaybolması da onlara atfedilmiş. Herkesin bildiği gibi -lafın gelişi canım- Çingeneler onu kaçırmış, tavşan yahnisine katmış ve kemiklerini de gömmüşler. Çingeneler İngiliz olmadıkları için yamyam olmaları kaçınılmaz gibi bir şey.</p>

  <p>Ama Ware Commons hakkındaki en büyük suçlamalardan biri çok daha kötü bir rezilliğe dayanıyordu; hiçbir zaman o alışılagelmiş taşra ismiyle anılmasa bile, Mandıraya ve ardındaki ağaçlığa giden araba yolu <span style="font-style:italic;">de facto</span> olarak Âşıklar Yolu’ydu. Her yaz kur yapan çiftleri kendine çekerdi. Mandıra’dan bir testi süt alma bahanesi vardı; geri dönüşte de böğürtlen ve akdikenlerle çevrilmiş kuytulara çıkan küçük patikalar.</p>

  <p>Bu kanayan yara yetmezmiş gibi koruluğun daha da karanlık bir ünü vardı. Bunun sebebi Nuh nebiden kalma bir gelenekti (Shakespeare’den bile daha eski). Yaz Ortası Gecesi yanlarına fenerler, bir kemancı, bir iki varil elma şırası alan gençler ormanın ortasındaki Donkey’s Green mevkiine giderler ve gündönümünü dans ederek kutlarlardı. Bazıları, gece yarısından sonra herkesin dans etmekten çok yalpaladığını; daha acımasız olanlar da bunların her ikisinin de laf olduğunu, işlerin bambaşka türlü geliştiğini söylerlerdi.</p>

  <p>Bilimsel tarım sayesinde Green’in elden çıkması bu yakınlarda gerçekleşti; ama bu geleneğin çöküşü cinsel özgürleşmeye dayanır. Senelerdir Donkey’s Green’e tilki ve çakal yavrularından başka kimse adım atmadı Yaz Ortası Gecesi’nde. Ama 1867’de öyle değildi.</p>

  <p>Hatta daha bir yıl önce, Bayan Poulteney başkanlığında bir grup hanım yolun önüne set çekilmesi ve kapatılması için yerel yönetime baskı yapmıştı. Ama daha demokratik düşünenler bunun önüne geçti. İnsanların yolu kullanma hakkına dokunulmamalıydı; hatta bazı iğrenç şehvet düşkünü Konsey üyeleri, Mandıra’ya yürümenin masum bir zevk olduğunu ve Donkey’s Green Balosu’nun yıllık bir eğlentiden öte bir şey olmadığını bile iddia edebilmişti. Ama kasabanın daha saygın kesiminde bir delikanlı ya da kız hakkında “tam Ware Commons’lık” demek, onu ömrü boyunca karalamaya yetiyordu. Böyle adı çıkan bir oğlan satir; kızsa hendeklerde sevişen bir orospu sayılırdı.</p>

  <p>Bu yüzden, Bayan Fairley’nin kendini büyük bir soylulukla görevini yapmaya zorladığı o akşam Sarah yürüyüşten dönünce, Bayan Poulteney’i oturmuş onu bekler buldu. “Bekler” buldu diyeceğime, “havaya girmiş” buldu desem daha doğru olur. Sarah, her akşamki gibi İncil okumak için özel oturma odasına girince kendini adeta suratına doğrultulmuş bir topun namlusuyla yüz yüze buldu. Bayan Poulteney’in her an, büyük bir gümbürtüyle patlayabileceği her halinden anlaşılıyordu.</p>

  <p>Sarah odanın köşesindeki rahleye doğru yürüdü, üzerinde büyük “aile” İncil’i duruyordu: Bu pek de düşündüğünüz türden bir aile İncil’i değildi; Kutsal Kitap’ta ne işi olduğu anlaşılmayan zevksizlikler (Süleyman'ın Şarkısı gibi) sofuca içinden çıkarılmıştı. Ama Sarah işlerin yolunda gitmediğini anlamıştı.</p>

  <p>“Bir şey mi var Bayan Poulteney?”</p>

  <p>“Hem de çok kötü bir şey” dedi başrahibe. “Öyle bir şey söylediler ki inanmakta güçlük çekiyorum.”</p>

  <p>“Benimle mi ilgili?”</p>

  <p>“Doktoru hiç dinlememeliydim. Kendi sağduyumun gerektirdiklerini yapmalıydım.”</p>

  <p>“Ne yaptım ki?”</p>

  <p>“Senin deli olduğuna hiç inanmıyorum. Sen çok kurnaz, kötü ruhlu bir yaratıksın. Ne yaptığını gayet iyi biliyorsun.”</p>

  <p>“İncil üzerine yemin ederim ki...”</p>

  <p>Bayan Poulteney ona iğrenerek baktı: “Sakın böyle bir şeye kalkışma! Kitaba küfretmiş olursun.”</p>

  <p>Sarah öne çıkıp patronunun önünde durdu: “Neyle suçlandığımı öğrenmek konusunda ısrar ediyorum.” Bayan Poulteney ona anlattı.</p>

  <p>Sarah hiçbir utanma belirtisi göstermeyince Bayan Poulteney şaşkına döndü.</p>

  <p>“Ama Ware Commons’da yürümenin nesi günah?”</p>

  <p>“Nesi günahmış! Senin gibi genç bir kadın, tek başına, öyle bir yerde!”</p>

  <p>“Ama han’fendi, orası büyük bir koruluktan başka bir şey değil ki!”</p>

  <p>“Oranın ne olduğunu ben gayet iyi biliyorum. Orada neler olduğunu da... Oraya ne tür insanların gittiklerini de...”</p>

  <p>“Hiç kimse gitmiyor. Ben de bu yüzden oraya gidiyorum; yalnız kalabilmek için.”</p>

  <p>“Bana karşı mı çıkıyorsunuz, küçük hanım! Ben ne dediğimi bilmiyor muyum?”</p>

  <p>Birinci basit gerçek şuydu ki Bayan Poulteney, Ware Commons’ı uzaktan bile görmemişti; çünkü hiçbir araba yolu oradan geçmiyordu. İkinci basit gerçek de onun bir esrarkeş oluşuydu; ama sansasyon yaratmak için mantığı bir kenara attığımı düşünmeden önce hemen ekleyeyim ki bunun farkında değildi. Bizim esrar dediğimiz şeye o lavdanom diyordu. Zeki mi demeli zındık mı, o zamanların bir doktoru ona Yüce-Lordanom adını takmıştı; çünkü birçok on dokuzuncu yüzyıl hanımefendisi -ve daha düşük sınıftan olanlar çünkü ilaç (adı Godfrey’s Cordial’di) çok ucuzdu; her sınıftan kadın kadınlığın o karanlık gecesini bu ilaç sayesinde atlatıyordu- bu ilacı ayin şarabından daha çok içiyordu. Kısacası şimdiki zamanın yatıştırıcı hapları gibi bir şeydi. Viktorya zamanının Bebekler Vadisi’nde Bayan Poulteney’in ne işi olduğu bizi ilgilendirmez; ama bir zamanlar Coleridge’in de keşfettiği gibi lavdanomun insana renkli düşler gördürdüğünü belirtmekte fayda var.</p>

  <p>Seneler boyunca Bayan Poulteney’in aklında, Bosch’un resimlerine benzer nasıl bir Ware Commons çizdiğini tahmin edemiyorum; her ağacın ardında ne şeytani seks âlemleri tasarlamıştı kim bilir, her yaprağın altında ne Fransız iğrençlikleri. Ama bunların, kendi bilinçaltında olup bitenlerin nesnel dünyadaki karşılığı olduğunu rahatça söyleyebiliriz.</p>

  <p>Onun bu feveranı hem kendisini hem de Sarah’yı sessiz bıraktı. İçindekileri böylelikle boşalttıktan sonra Bayan Poulteney taktik değiştirdi.</p>

  <p>“Beni çok üzdün!”</p>

  <p>“Ama nereden bilebilirdim ki? Deniz kıyısına gitmemem gerekiyordu. Tamam, gitmedim. Yalnız kalmak istiyordum. Hepsi bu. Bu bir günah değil, bu yüzden kimse bana günahkâr diyemez...”</p>

  <p>“Kimse sana Ware Commons’dan söz etmedi mi?”</p>

  <p>“Sizin söylediğiniz şekilde; hiç.”</p>

  <p>Bayan Poulteney kızın bu çıkışı karşısında biraz şaşaladı. Sarah’nın Lyme’a daha yenilerde geldiğini hatırladı; bu yüzden maruz kalacağı tenkitlerden habersiz olması akla yakın geliyordu.</p>

  <p>“Pekâlâ. Ama bir şeyin açıkça anlaşılmasını istiyorum. Yanımda çalışan birinin oraya gitmesine ya da yakınlarında görülmesine asla izin veremem. Yürüyüşlerini yakışık alan yerlerde yapacaksın. Bilmem anlatabiliyor muyum?”</p>

  <p>“Evet, doğru yoldan ayrılmayacağım.” Bayan Poulteney tüyleri ürpererek bir an alay konusu olduğunu düşündü; ama Sarah’nın gözleri kendi kendini mahkûm edercesine yere bakıyordu; doğrulukla acı çekmek aynı şeylermişçesine.</p>

  <p>“Öyleyse bir daha bu aptalca şeyin lafını etmeyelim. Bunu senin iyiliğin için yapıyorum."</p>

  <p>Sarah mırıldandı: “Biliyorum.” Sonra, “Teşekkür ederim, han’ fendi.”</p>

  <p>Başka bir şey söylenmedi. İncil’i eline alıp Bayan Poulteney’in işaretlemiş olduğu bölümü okudu. Bu, mülakat için seçtiğinin aynısıydı: 119. İlahi: “Ne mutlu Tanrı’nın yolunda yürüyen iffetlilere.” Sarah oldukça kontrollü, neredeyse duygusuz bir sesle okudu. Yaşlı kadın odanın bir ucundaki karanlık gölgelere dönmüş oturuyordu, bir pagan idolü gibi acımasız taş yüzü uğruna kurban edilenlerin akıttığı kanlardan habersizdi.</p>

  <p>O gece geç vakitlerde Sarah ışığı yanmayan odasının açık penceresinde görülebilirdi: Oradan geçen bir baykuş dışında onu kim görebilirdi bilemiyorum gerçi. Ev sessizdi, kasaba da öyle; çünkü elektrik ve televizyonun olmadığı o günlerde insanlar dokuzda yatardı. Şimdi saat birdi. Sarah’nın üzerinde geceliği vardı, saçları açıktı; denize bakıyordu. Portland açıklarında, Bridport’a seyreden bir geminin feneri siyah sular üzerinde hafif hafif parlıyordu. Sarah küçücük ışık noktasını görmüş ve üstünde bile durmamıştı.</p>

  <p>Daha yakına gitseydiniz yüzünün sessiz gözyaşlarıyla ıslanmış olduğunu görürdünüz. Şeytanın yelkenlerini beklediği için durmuyordu penceresinde; sanki aşağı atlamaya hazır bir hali vardı.</p>

  <p>Onu pencere pervazında sendeletmek, şöyle bir ileri savurtmak ve sonra da odasının aşınmış halısı üzerine hıçkırıklar içinde fırlatmak değil niyetim. Bu olaydan on beş gün sonra hayatta olduğunu, bu yüzden de aşağı atlamamış olduğunu biliyoruz. Zaten onun hıçkırıkları kendini bilmez bir hareketi önceleyen histerik gözyaşları değildi; hislerinden çok durumunun neden olduğu derin bir acının yarattığı, sargıdan ağır ağır, dur durak bilmeden sızan kan gibi gözyaşlarıydı.</p>

  <p>Sarah kim?</p>

  <p>Hangi gölgelerden kopup geliyor?</p>
</body>
</html>
