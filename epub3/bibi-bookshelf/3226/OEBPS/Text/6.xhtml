<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">6</h2>

  <p class="ilk"></p>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p>Ah Maud, seni süt beyazı ceylan,&nbsp;</p>

    <p>kimsenin karısı olamazsın sen.</p>

    <p style="text-align: right;">TENNYSON, <span style="font-style:italic;">Maud</span> (1855)</p>
  </blockquote>

  <p>&nbsp;</p>

  <p>O öğleden sonra papaz geri dönüp adayı açıkladığında Bayan Poulteney’in yüzünde dikkate değer bir bilmezlik ifadesi belirdi. Onun gibi hanımlar için bilmemek çoğunlukla beğenmemek anlamına gelir. Bayan Poulteney’in yüzü bu beğenmeme duygusunu hayranlık uyandıracak biçimde yansıtıyordu; gözleri hiç de Tennyson’ın deyişiyle “sessiz dua evleri” gibi değildi ve neredeyse gıdığına kadar sarkmış olan yanakları, bağlı olduğu iki yaşam prensibini tehdit eden her şeyi münasip bir şekilde reddedercesine dudaklarını büzmüştü; bu iki prensipten birincisi (Treitschke’nin alaycı formülünü ödünç alacağım) “Uygarlık Sabundur”, diğeri ise “Saygınlık beni rahatsız etmeyen şeydir’di. Beyaz bir Pekin köpeğini andırıyordu: Daha doğrusu içi doldurulmuş bir Pekin köpeğini; çünkü, koleradan korunmak için göğsünde küçük bir kâfuru kesesi taşıyordu... bu yüzden nereye gitse ardında hafif bir naftalin kokusu bırakırdı.</p>

  <p>“Onu tanımıyorum.”</p>

  <p>Papaz küçümsendiğini hissetti ve İncil’de anlatılan o iyi yürekli Samiriyeli, o yoksul yolcu yerine Bayan Poulteney’le karşılaşsaydı ne olurdu diye bir düşündü.</p>

  <p>“Tanıdığınızı sanmıyordum zaten. Charmouthlu bir kız.”</p>

  <p>“Kız mı?”</p>

  <p>“Yani yaşından emin değilim, bir kadın, otuz yaşlarında bir hanım. Belki de daha fazla. Yanlış bir tahminde bulunmak istemem.” Papaz, ortada bulunmayan sanık adına kötü bir başlangıç yaptığının farkındaydı. “Ama çok kötü vaziyette. Sizin hayırseverliğinize fazlasıyla muhtaç.”</p>

  <p>“Okumuş mu?”</p>

  <p>“Evet. Mürebbiyelik eğitimi görmüş. Mürebbiyeymiş.”</p>

  <p>“Şimdi ne yapıyor?”</p>

  <p>“Sanırım işsiz.”</p>

  <p>“Neden?”</p>

  <p>“Bu uzun bir hikâye.”</p>

  <p>“İşe girişmeden önce bu hikâyeyi kesinlikle dinlemek isterim.”</p>

  <p>Bunun üzerine papaz tekrar oturup ona Sarah Woodruff hakkında bildiklerini anlattı; daha doğrusu bildiklerinin bir kısmını (çünkü Bayan Poulteney’in ruhunu kurtarmak uğruna kendisininkini tehlikeye atmaya karar vermişti).</p>

  <p>“Kızın babası Beaminster yakınlarındaki Lord Mariton’un kiracılarındanmış. Basit bir çiftçi; ama muazzam prensip sahibi ve etrafta çok sayılan bir adammış. Akıllıca davranarak kıza umulmayacak kadar iyi bir öğrenim sağlamış.”</p>

  <p>“Ölmüş mü?”</p>

  <p>“Birkaç yıl önce. Kız Charmouth’ta Yüzbaşı John Talbot’ın ailesi yanında mürebbiyeliğe başlamış.”</p>

  <p>“Bir tavsiye mektubu verecek mi?”</p>

  <p>“Sevgili Bayan Poulteney, eğer deminki konuşmamızı yanlış anlamadıysam, iş verecek değil, iyilik yapacak birini arıyordunuz.” Yaşlı kadın başını hafifçe öne eğdi, yapabileceği özür dilemeye en yakın hareket buydu. “Kuşkusuz böyle bir mektup istenebilir. Kız evden kendi isteğiyle ayrılmış. Başına gelen şu. Geçen aralık çıkan korkunç fırtınada Stonebarrow civarında karaya vuran -sanırım St. Malo’dan demir almıştı- Fransız gemisini hatırlıyorsunuz değil mi? Mürettebattan üç kişinin kurtarılıp Charmouthluların evlerine yerleştirildiğini de hatırlıyorsunuzdur kuşkusuz. İkisi rütbesiz denizciydi. Birisi, anladığım kadarıyla geminin teğmeniymiş. İlk çarpmada bir bacağı kırılmış; ama bir tahtaya tutunup kıyıya vurmuş. Bunu mutlaka okumuş olmalısınız.”</p>

  <p>“Büyük olasılıkla. Fransızları sevmem.”</p>

  <p>“Yüzbaşı Talbot kendisi de bir deniz subayı olduğundan, büyük bir incelik göstererek ev halkını... yabancı subaya bakmakla görevlendirmiş. Adam hiç İngilizce bilmiyormuş. Bayan Woodruff da tercümanlık yapmak ve teğmenin ihtiyaçlarını karşılamakla görevlendirilmiş.”</p>

  <p>“Fransızca mı biliyor yani bu kız?” Bu korkunç ifşaat karşısında Bayan Poulteney’in duyduğu dehşet papazı neredeyse geriletecekti. Ama başını sallayıp uysalca gülümsemekle yetindi.</p>

  <p>“Sevgili hanımcığım, mürebbiyelerin çoğu Fransızca bilir. Dünya onlardan böylesi bir beceri talep ediyorsa bu onların suçu değil ki! Biz yine şu Fransız beyefendisine dönelim. Esefle söylüyorum ki bu payeyi hiç hak etmiyormuş.”</p>

  <p>“Bay Forsythe!”</p>

  <p>Bayan Poulteney şöyle bir doğruldu; ama zavallı adam büsbütün donakalmasın diye bu hareketi pek de öyle sertçe yapmadı.</p>

  <p>“Hemen ilave etmeliyim ki Yüzbaşı Talbot’ın evinde hiçbir uygunsuz vaziyet cereyan etmemiş. Hiç değilse, Bayan Woodruff’ın söz konusu olduğu herhangi bir yer veya zamanda. Bu konuda Bay Fursey-Harris’in sözüne güveniyorum. O, olanları benden çok daha iyi biliyor.” Sözünü ettiği kişi Charmouth papazıydı. “Ama Fransız, Bayan Woodruff’ın ilgisini çekmeyi başarmış. Adamın bacağı iyileştiğinde Weymouth’a gitmek üzere bir araba tutmuş, herkes oraya bir gemiyle ülkesine dönmek üzere gittiğini tahmin ediyor. İki gün sonra da Bayan Woodruff, Bayan Talbot’tan en kısa zamanda işinden ayrılmasına izin vermesini istemiş. Bayan Talbot kadının bunu neden yapmak istediğini öğrenmeye çalışmış. Ama işe yaramamış.”</p>

  <p>“Mürebbiyesinin önceden haber vermeden ayrılmasına izin mi vermiş?”</p>

  <p>Papaz bu fırsatı büyük bir ustalıkla değerlendirdi. “Katılıyorum, bu çok aptalca. Daha iyi düşünmesi gerekirdi. Bayan Woodruff daha akıllı bir işverenin emrinde olsaydı, hiç kuşkum yok bu üzücü mesele ortaya çıkmayacaktı.” Bayan Poulteney bu imalı iltifatı anlasın diye bir süre sustu. “Hikâyeyi uzatmayacağım. Bayan Woodruff Fransız’la Weymouth’da buluşmuş. Bu hareketi ahlak kurallarına aykırı; ama anladığım kadarıyla yanında kuzeni olan bir hanım da varmış.”</p>

  <p>“Bu onu benim gözümde temize çıkarmaz.”</p>

  <p>“Tabii öyle! Ama unutmayın ki o bir hanımefendi olarak doğmamış. Alt-sınıflar görünüşe bizim kadar dikkat etmez. Dahası, size söylemeyi unuttuğum bir şey var, Fransız kıza söz vermiş. Bayan Woodruff, Weymouth’a evleneceği inancıyla gitmiş.”</p>

  <p>“Adam Katolik değil miymiş?”</p>

  <p>Bayan Poulteney kendini papalık sisteminin çalkantılı deryasında saf bir Batnaz adası<sup><a href="../Text/62.xhtml#a12" id="k12">12</a></sup> olarak görüyordu.</p>

  <p>“Korkarım adamın davranışı Hıristiyanlıkla uzaktan yakından hiçbir ilgisi olmadığını gösteriyor. Ama kuşkusuz kıza, o yoldan çıkmış ülkedeki zavallı dindaşlarımızdan biri olduğunu söylemiş. Bayan Woodruff’a ailesini görüp, yeni bir gemi ayarlar ayarlamaz -bir başka yalanı da dönüşte yüzbaşılığa terfi edeceğiymiş- buraya Lyme’a döneceğine, onunla evlenip yanında götüreceğine söz vererek birkaç gün sonra Fransa’ya dönmüş. Kız işte o zamandan beri bekliyor. Açıkça anlaşılıyor ki adam kalpsiz yalancının tekiymiş. Kuşkusuz Weymouth’da zavallı kızı kötü emellerine alet etmek istiyormuş. Kızın güçlü Hıristiyanlık prensipleri yüzünden bu emellerin ne kadar boş olduğunu anlayınca da bir gemiye binip gitmiş.”</p>

  <p>“Peki kız o zamandan beri ne yapıyor? Bayan Talbot onu geri almadı herhalde.”</p>

  <p>“Hanımefendi, Bayan Talbot çok ilginç bir hanım. Ona geri dönmesini teklif etmiş. Ama şimdi hikâyenin acı sonuna geliyorum. Bayan Woodruff aklını yitirmemiş. Tam aksine. Ona verilen her görevi mükemmelen yapacak durumda. Ama güçlü melankoli nöbetlerinden mustarip. Sanırım bu biraz da pişmanlıktan kaynaklanıyor. Ama korkarım daha çok, teğmenin şerefli bir adam olduğu ve bir gün ona döneceği yolundaki sabit hezeyanından. Bu nedenle sık sık kasabamızın sahillerinde gezerken görülüyor. Bay Fursey-Harris kıza bütün bu davranışlarının boşuna ve yakışıksız olduğunu anlatmak için çabalamış. Uzun lafın kısası, hanımefendi, kız biraz kafayı bozmuş.”</p>

  <p>Sonra bir sessizlik oldu. Papaz bir pagan tanrısına yakarıyordu: şansa. Bayan Poulteney’in konuyu kafasında tarttığını hissetti. İçten içe, böylesi bir yaratığı Malborough Malikânesine alma fikri karşısında dehşete düşmesi gerektiğini düşünüyordu Bayan Poulteney. Ama Tanrı da hesaba katılmalıydı.</p>

  <p>“Akrabası var mı?”</p>

  <p>“Bildiğim kadarıyla yok.”</p>

  <p>“Şu.... şeyden beri nasıl geçinmiş?”</p>

  <p>“Acınası bir halde. Sanırım nakış işliyormuş. Galiba bu nakış işlerini Bayan Tranter yaptırıyormuş ona. Ama temelde önceki işinden biriktirdikleriyle geçinmiş."</p>

  <p>“Demek para biriktirmiş.”</p>

  <p>Papaz derin bir nefes aldı.</p>

  <p>“Eğer onu alırsanız hanımefendi, sanırım gerçekten kurtarılmış olacak.” Son kozunu oynadı. “Belki -sizin vicdanınızı yargılamak bana düşmez tabii ama- o da karşılığında bir şeyler kurtarabilir.”</p>

  <p>Bayan Poulteney’in önünde birden göz kamaştırıcı, cennetten çıkma bir manzara belirdi. O burnu havadan inmeyen Lady Cotton ne biçim bozum olacaktı. Kaşlarını çatıp gözlerini uzun tüylü halısına dikti.</p>

  <p>“Bay Fursey-Harris’i görmek isterdim.”</p>

  <p>Bay Fursey-Harris bir hafta sonra, Lyme papazı eşliğinde geldi, Madeira şarabını yudumlayarak, dini meslektaşının önerisine uygun bir biçimde söyleyenecekleri söyledi; kimini de es geçti. Bayan Talbot’ın yazdığı upuzun tavsiye mektubu faydadan çok zarar getirdi; çünkü, mürebbiyenin davranışını gerektiği gibi lanetlemiyordu. Özellikle bir cümle Bayan Poulteney’i sinirlendirdi. “Monsieur Varguennes epeyce çekici bir adamdı ve Yüzbaşı Talbot bir denizcinin hayatının en iyi ahlak okulu sayılamayacağını size söylememi rica etti.” Bayan Sarah’nın “becerikli ve çalışkan bir öğretmen” olması ya da çocukların onu “çok özlüyor” olması da onu alakadar etmiyordu. Ama Bayan Talbot’ın ölçütlerindeki bariz gevşeklik ve aptalca duygusallığı sonuçta Bayan Poulteney karşısında Sarah’nın işine yaradı; kadın meydan okumaya karar verdi.</p>

  <p>Bunun üzerine Sarah, papazla birlikte mülakat için geldi. Çok sıkıntılı, durumundan ötürü fazlasıyla ezik görünmekle, farkında olmadan ilk andan itibaren Bayan Poulteney’in gönlünü kazandı. Tam olarak gerçek yaşını göstermiyordu: “Otuz ya da üstü”nden çok yirmi beşe yakındı. Ama günahkâr olduğunu gösteren, neredeyse gözle görülebilir bir acı vardı yüzünde ve Bayan Poulteney’in de tam olarak bu kategoride görünmeyen biriyle hiç işi yoktu. Suskunluğunu Bayan Poulteney sessiz bir minnettarlık olarak yorumladı. İşten çıkan onca hizmetçiden kazandığı tecrübeyle yaşlı hanım münasebetsizlik ve ataklıktan tiksinirdi, bu iki terim onun deneyimlerine göre konuşulmadan konuşmak ve emirlerini önceden tahmin etmekle eşanlamlıydı ki bu da onu emir verme zevkinden mahrum ediyordu.</p>

  <p>Sonra, papazın önerisi üzerine Sarah’ya bir mektup yazdırdı. El yazısı mükemmeldi, imla hatasız. Bayan Poulteney daha da kurnazca bir sınava tabi tuttu onu. Sarah’ya İncil’i uzatıp, okumasını istedi. Hangi bölümü seçeceğini önceden epeyce düşünmüştü; 119. İlahi (“Ne mutlu lekesiz olanlara”) ve 140. İlahi (“Kurtar beni ey Tanrım, o şeytan adamdan”) arasında üzüntü verici bir kararsızlık yaşamıştı. Sonunda birinciyi seçti; yalnızca okuyan sesi dinlemekle kalmadı, okuduklarının kızın yüreğine ulaşmadığını gösterecek ölümcül bir işaret arayıp durdu.</p>

  <p>Sarah’nın sesi güçlü, oldukça derindi. Taşra aksanının izlerini taşıyordu; ama o zamanlar kibar konuşmak en önemli sosyal zaruret değildi, sonradan öyle oldu. Lordlar Kamarası’ndakiler, hatta dükler bile kendi yörelerinin aksanıyla konuşurlardı; kimse de bunun kötü bir şey olduğunu düşünmezdi. Başta, belki Bayan Fairley’nin ruhsuz gevelemesiyle alakası bile olmadığı için ses Bayan Poulteney’i tatmin etti. Ama kız “Keşke uydursaydım adımlarımı senin buyruklarına!” bölümünü okurken sesi ve tavrı onu büyüledi.</p>

  <p>Küçük bir soru daha kalmıştı.</p>

  <p>“Bay Forsythe bu yabancıyla bağlarınızı koparmadığınızı söyledi.”</p>

  <p>“Bu konuda konuşmak istemiyorum han’fendi.”</p>

  <p>Eğer hizmetçilerden biri Bayan Poulteney’e böyle bir şey söylemeye cüret etseydi, sonu <span style="font-style:italic;">Dies Irae</span><sup><a href="../Text/62.xhtml#a13" id="k13">13</a></sup> olurdu. Ama Sarah açıklıkla, korkusuzca ama saygıyla konuşmuştu; Bayan Poulteney bir kereliğine bu altın zorbalık fırsatını değerlendirmedi.</p>

  <p>“Evimde Fransızca kitap istemem.”</p>

  <p>“Fransızca kitabım yok. İngilizce de yok, han’fendi.”</p>

  <p>Hemen eklemeliyim: Şu meşum McLuhan’ın ilk öncülerinden biri olduğundan falan değil, hepsi satılmış olduğu için kitabı yoktu Sarah’nın.</p>

  <p>“Herhalde bir İnciliniz vardır, değil mi?”</p>

  <p>Kız kafasını “hayır” anlamında salladı. Papaz araya girdi. “Ben bu konuyla ilgilenirim sevgili Bayan Poulteney.”</p>

  <p>“Kiliseye gitmeyi hiç ihmal etmediğiniz söylendi bana.”</p>

  <p>“Evet han’fendi.”</p>

  <p>“Gitmeye de devam edin. Tanrı her derdin avuntusunu verir.”&nbsp;</p>

  <p>“Buna ben de inanmaya gayret ediyorum, han’fendi.”</p>

  <p>Bayan Poulteney en zor sorusunu sordu, papazın sormamasını rica ettiği soruyu:</p>

  <p>“Peki bu... bu kişi dönerse o zaman ne olacak?”</p>

  <p>Ama Sarah yine yapabileceği en iyi şeyi yaptı; hiçbir şey söylemedi, sadece kafasını öne eğip iki yana salladı. Hoşnutluğu gittikçe artan Bayan Poulteney, bunu dile dökülmeyen bir pişmanlığın göstergesi olarak aldı.</p>

  <p>Böylece hayır işine koyulmuş oldu.</p>

  <p>Kendisininkinden daha yumuşak Hıristiyan ruhları olanların yanında çalışmayı reddedip de neden kendi evine girdiğini Sarah’ya sormak aklının ucundan bile geçmedi elbette. Çok basit iki neden vardı. Birincisi Malborough Malikânesi’nin Lyme Körfezi’nin manzarasına tam olarak hâkim olmasıydı. Diğeri daha da basitti. Sarah’nın elinde avcunda topu topu yedi peni kalmıştı.</p>
</body>
</html>
