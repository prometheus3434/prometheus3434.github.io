<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">25</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p>Ey genç sevdalı, nedir bu iç çekişler,</p>

    <p>Asla senin olmayacak biri uğruna?</p>

    <p style="text-align: right;">TENNYSON, <span style="font-style:italic;">Maud</span> (1855)</p>
  </blockquote>

  <p>&nbsp;</p>

  <p>Charles’ın niyeti hemen bir pusula yazıp İrlandalı doktora Sam’le yollamaktı. Yürürken kafasından bu pusulayı kuruyordu: “Bayan Tranter çok endişeli” ... “Aramaya adam çıkarmak için gereken masraflara”... ya da daha iyisi “Maddi ya da başka türlü bir yardımım dokunabilirse”; bu tür cümleler kafasında uçuyordu. Otele girer girmez sanki seyis sağırmış gibi yüksek sesle bağırarak, Sam’i birahaneden alıp yukarıya yollamasını söyledi. Ama odasına henüz girmişti ki bu olaylı günün üçüncü şokunu yaşadı.</p>

  <p>Yuvarlak masanın üzerinde bir not duruyordu. Siyah mumla mühürlenmişti. Yazı yabancıydı: <span style="font-style:italic;">Bay Smithson, Beyaz Aslan.</span> Katlanmış kâğıdı hemen açtı. Ne giriş ne de imza vardı.</p>

  <p>“Sizden beni son bir kez daha görmenizi rica ediyorum. Bu öğleden sonra ve yarın sabah bekleyeceğim. Eğer gelmezseniz bir daha sizi asla rahatsız etmeyeceğim.”</p>

  <p>Charles notu iki, hatta üç kere okudu; sonra gözlerini dışarıdaki karanlığa dikti. Adını, şerefini böyle dikkatsizce tehlikeye attığı için çileden çıkmıştı; onun hâlâ yaşıyor olmasına sevinmişti; son cümlede gizli olan tehdide sinirlenmişti. Sam ağzını mendiliyle silerek odaya girdi, yemekteyken rahatsız edildiğini anlatmak için bu incelikten yoksun imaya başvurmuştu. Öğle yemeğinde topu topu bir şişe bira, üç tane de bayat çörek yediği için bu davranışını hoş görmek gerekirdi. Ama bir bakışta Winsyatt’dan döneli beri huysuzlanıp duran efendisinin hâlâ ters olduğunu anladı.</p>

  <p>“Aşağı inip bu notu kimin bıraktığını öğren!”</p>

  <p>“Baş üstüne, Bay Charles!”</p>

  <p>Sam dışarı çıktı, daha üç adım gitmemişti ki Charles kapıda belirdi: “Bunu kimin buraya çıkardığını da sor!”</p>

  <p>“Baş üstüne, Bay Charles!”</p>

  <p>Efendi odasına döndü; orada aklına Ernestina’ya verdiği mavi kireçtaşının üzerine kaydolmuş tarihöncesi felaket geldi: Aniden sular çekilince amonitler ortada kalmıştı, doksan milyon yıl öncesinden bir mikro kıyamet. Kara bir şimşeğin ışığı altında, bütün hayatın paralel olduğu birden içine doğdu: Evrim, mükemmelliğe doğru yükselen dikey bir şey değildi, yataydı. Zaman bir aptallıktan ibaretti; varoluşun tarihi yoktu, hep şimdiydi, hep aynı şeytani makineye kısılıp kalmaktı. Gerçekliği kapatmak için insanoğlunun diktiği bütün o rengârenk perdeler: Tarih, din, görev, mevki; hepsi yanılsamaydı, dumanlı kafayla hayal edilen şeyler.</p>

  <p>Sam, yanında kendisinin biraz önce konuştuğu seyisle içeri girince onlara döndü. Notu bir çocuk getirmişti. Sabah saat onda. Seyis oğlanı tanıyor ama adını bilmiyordu. Yo, kimin gönderdiğini söylememişti. Charles sabırsızlıkla onu başından savdı; sonra yine sabırsızlıkla Sam’e neye baktığını sordu.</p>

  <p>“ ’İç bir şeye bakmıyordum valla, Bay Charles!”</p>

  <p>“İyi öyleyse. Söyle de bana yemek yollasınlar. Ne olursa olsun, fark etmez.”</p>

  <p>“Baş üstüne, Bay Charles!”</p>

  <p>“Bir daha rahatsız edilmek istemiyorum. Eşyalarımı şimdi yerleştirebilirsin.”</p>

  <p>Sam yandaki yatak odasına girdi, Charles pencerede duruyordu. Aşağı bakarken, hanın penceresinden sızan ışıkta küçük bir çocuğun sokağın öte yanından koşup, kendi penceresi altında karşıdan karşıya geçtikten sonra gözden kaybolduğunu gördü. Neredeyse camı açıp onu çağıracaktı, sabahki mesajı onun getirdiğinden o kadar emindi ki... Sıkıntı içinde öylece durdu. Epey zaman geçtiği için yanıldığına inanmaya başlamıştı. Sam yatak odasından çıkıp kapıya yöneldi. Ama tam o sırada kapı çalındı. Sam kapıyı açtı.</p>

  <p>Gelen seyisti, yüzünde bu kez hata yapmadığını gösteren salakça bir sırıtış vardı. Not elindeydi.</p>

  <p>“Gene aynı çocuk efendim. Bu sefer sordum efendim. Diyo ki aynı kadınmış efendim ama adını bilmiyo. Yalnız buralarda o kadına Fra...”</p>

  <p>“Tamam, tamam... Bana notu ver!”</p>

  <p>Sam kâğıdı alıp Charles’a uzattı ama uşak maskesinin altında alaycı bir bilmişlik, dilsiz bir küstahlık vardı. Başparmağını seyisten yana sallayıp şöyle bir göz kırptı, seyis dışarı çıktı. Sam de çıkmak üzereydi ama Charles onu geri çağırdı. Bir an durakladı, en uygun kelimeleri bulmaya çalışıyordu.</p>

  <p>“Sam, burada talihsiz bir kadının durumuyla ilgileniyordum. Bu konuyu Bayan Tranter’a söylemek istemedim... ve hâlâ da istemiyorum. Anlıyor musun?”</p>

  <p>“Çok iyi anladım, Bay Charles.”</p>

  <p>“Ben bu insanı kendi... yeteneklerine daha uygun bir yere yerleştirmek istiyorum. Ondan sonra elbette Bayan Tranter’a söyleyeceğim. Bu küçük bir sürpriz. Bayan Tranter’ın konukseverliğine küçük bir karşılık. Bu kız için endişeleniyor.”</p>

  <p>Sam öyle bir ağırbaşlılık takınmıştı ki Charles kendi kendine “sadık uşak Sam” dedi; efendisinin buyruklarına büyük bir saygıyla boyun eğiyordu. Bu Sam’in gerçek karakterinden o kadar uzaktı ki Charles bocaladı.</p>

  <p>“Yani -aslında önemi yok ya- bu konudan kimseye bahsetmeyeceksin!”</p>

  <p>“Tabii Bay Charles...” Sam, kumar oynamakla suçlanan bir rahip gibi şaşkın görünüyordu.</p>

  <p>Charles pencereye döndü ve Sam’in dudaklarını büzerek başını salladığını görmedi, kapı kapanır kapanmaz da hemen ikinci notu açtı.</p>

  <p>“Je vous ai attendu toute la journée. Je vous prie - une femme à genoux vous supplie de l’aider dans son désespoir. Je passerai la nuit en prières pour votre venue. Je serai dès l’aube à la petite grange près le mer atteinte par le premier sentier à gauche après la ferme.”<sup><a href="../Text/62.xhtml#a38" id="k38">38</a></sup></p>

  <p>Mumu olmadığı için bu notu mühürleyememişti ki bu da notun neden mürebbiye Fransızcasıyla yazıldığını açıklıyordu. Sanki bir kulübenin kapısında ya da Yamaçaltı’nda kaleme alınmış gibi kurşunkalemle yazılmış, çiziktirilmişti -çünkü Charles onun oraya kaçtığını biliyordu. Çocuk da Cobb’daki fakir bir balıkçının oğluydu herhalde -Yamaçaltı’ndan oraya inen bir patika sayesinde kasabadan geçmeye gerek kalmıyordu. Ama ne aptalcaydı, ne kadar riskli!</p>

  <p>Fransızca! Varguennes!</p>

  <p>Charles mektubu elinde buruşturdu. Uzaklarda çakan bir şimşek fırtınanın geldiğini gösteriyordu; pencereden bakarken sağanağın ilk ağır, seyrek damlaları cama vurmaya başlamıştı bile. Onun nerede olduğunu merak etti; Sarah’nın bir yerlerde, yağmur ve şimşekler altında sırılsıklam koşuşturduğunu düşünmek ona bir an olsun kendi keskin ve bencil kaygılarını unutturdu. Ama bu kadarı da çok fazlaydı! Böyle bir günden sonra!</p>

  <p>Ünlem işaretlerini ifrata vardırdım. Ama Charles odayı arşınlarken, düşünceler, tepkiler, tepkilere tepkiler böyle öfkeyle zihninden gelip geçiyordu. Kendini pencere kenarında durup Broad Sokağı’na bakmaya zorladı; birden Sarah’nın bu sokakta bir diken gibi yürümesi hakkında söylediklerini hatırladı. Geri dönüp şakaklarını tuttu; sonra yatak odasına gidip aynada yüzüne baktı.</p>

  <p>Ama uyanık olduğunun bal gibi de farkındaydı. Kendi kendine bir şeyler yapmalıyım, harekete geçmeliyim deyip duruyordu. Zayıflığı yüzünden büyük bir öfkeye kapıldı -kuraklığa kurban gitmiş bir amonit olmadığını, etrafını saran karanlık bulutları dağıtabileceğini göstermek için bir şeyler yapmaya kararlıydı. Birileriyle konuşmalı, içini dökmeliydi.</p>

  <p>Oturma odasına geri dönerek gaz lambasının ince zincirini çekti, solgun yeşil alev bembeyaz bir ateş topuna dönüştü, sonra kapının yanındaki zilin kordonuna sertçe asıldı. İhtiyar garson geldiğinde, birçok çağdaşının handa düşündüklerinden daha uzun kalmalarına neden olan, Beyaz Aslan Hanı’nın brandy ve şeri karışımı o ünlü içkisinden ısmarladı.</p>

  <p>Daha beş dakika olmamıştı ki endişeyle tepsiyi taşımakta olan Sam merdivenlerin ortasında donakaldı, yanakları belli belirsiz kızarmış olan Charles, üzerinde paltosu aşağı iniyordu. Charles onun bir üstündeki basamakta durdu, tepsinin üzerindeki bezi kaldırarak çorba, haşlanmış et ve patatesten oluşan mönüye şöyle bir göz attı ve tek bir kelime bile söylemeden yoluna devam etti.</p>

  <p>“Bay Charles?”</p>

  <p>“Sen ye!”</p>

  <p>Efendisi gitmişti; Sam ise tam aksine, diliyle sağ yanağını iterek, gözlerini yanındaki tırabzana dikmiş, öylece kalmıştı.</p>
</body>
</html>
