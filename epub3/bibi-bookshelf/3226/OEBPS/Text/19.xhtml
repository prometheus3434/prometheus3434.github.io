<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">19</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p class="ilk">Her tür’den hayatta kalamayacak kadar çok sayıda birey doğduğuna ve bunun sonucu olarak sık sık ölüm kalım savaşları yapıldığına göre, ne kadar küçük de olsa, işine yarar bir farklılığı olan herhangi bir varlığın hayatın karmaşık ve değişken koşullarında yaşama şansının artacağı ve böylece doğal olarak seçileceği ortadadır.</p>

    <p style="text-align: right;">DARWIN, <span style="font-style:italic;">Türlerin Kökeni</span> (1859)</p>
  </blockquote>

  <p>&nbsp;</p>

  <p>Çin kaçkını kurbanımız aslında o akşam, Ernestina ve kendisi tarafından Tranter Teyze için planlanan bir sürprizin ev sahipliğini yapacaktı. İki hanım Beyaz Aslan Hanı’ndaki odasına gelip oturma odasında akşam yemeği yiyeceklerdi. Nefis bir ıstakoz yemeği hazırlanmış, daha yeni tutulmuş bir somon balığı haşlanmış, hanın mahzenleri altüst edilmişti; Bayan Poulteney’in evinde şöyle bir karşılaşmış olduğumuz doktor da cinsiyet dengesini sağlamak için davet edilmişti.</p>

  <p>Lyme’daki önemli karakterlerden biri olduğundan, o akşam başına oturduğu somon balığı Axe Nehri’nde nasıl mükemmel bir av sayılıyorsa, doktor da Evlilik nehrinde öyle büyük bir av sayılıyordu. Ernestina teyzesiyle amansızca dalga geçip, bu fevkalade yumuşak huylu kadını, onunla evlenmek için yanıp tutuşan zavallı yalnız adama acımasızca davranmakla suçlardı. Ama bu trajik karakter o acınası yalnızlığıyla altmış yıldır pekâlâ baş edebildiğine göre, onun evlilik için yanıp tutuşması da teyzenin acımasız kalpsizliği kadar olanak dışıydı.</p>

  <p>Aslına bakılırsa, Tranter Teyze nasıl müzmin bir kız kurusu ise, Dr. Grogan da öyle müzmin bir bekârdı. İrlandalı olduğu için, gönlünü kaptırmadan kadınları baştan çıkarmak, onlara kur yapmak ve pohpohlamak konusunda, hadımlara yaraşır tuhaf bir yeteneği vardı. Kuru, kerkenez gibi bir adamdı, sert, hatta zaman zaman katı biriydi; ama zevkine hitap eden insanların yanında kolayca neşelenirdi, Lyme sosyetesine hoş bir çekingenlik veriyordu; çünkü yanınızda olduğunda her yaptığınız aptallığın üzerine atlamaya hazır beklerdi: Eğer sizi sevmişse, bunu hoş bir oyunculukla, görmüş geçirmiş ve karşısındaki kişilerin de kendilerince yaşamasını hoş görmeyi öğrenmiş biri olmanın verdiği insaniyetle yapardı. Aynı zamanda bazı karanlık yönleri de vardı; çünkü bir Katolik olarak dünyaya gelmişti; bizim zamanımıza göre düşünürsek 1930’larda yaşayan bir komünist gibiydi: Kabul edilmişti ama üzerinde şeytanın damgasını taşıyordu. Şurası bir gerçekti ki artık (Disraeli gibi) İngiliz Kilisesi’nin saygın bir üyesiydi; yoksa Bayan Poulteney onu huzuruna kabul edebilir miydi hiç? Öyle olmalıydı; çünkü (Disraeli’nin aksine) her pazar titizlikle ayinlere katılıyordu. Bir adamın, temel ibadet yeri ister cami, ister sinagog olsun, tereddüt etmeden gidebilecek kadar dine kayıtsız olabileceği Lyme’lıların hayal gücünü aşıyordu. Bunun yanı sıra çok iyi bir doktordu, hem de tıbbın en önemli dalı olan hastaların ruh hali konusunda uzman sayılırdı. Zorbalık isteyenlere zorbalık yapıyordu; hastanın azarlanması gerekiyorsa azarlıyor, şımartılması gerekirse şımartıyor, bazen bir şeylere göz yumması gerekiyorsa yumuyordu.</p>

  <p>Lyme’da kimse güzel yemekleri ve şarabı ondan daha fazla sevemezdi; Charles’ın Beyaz Aslan’da hazırladığı sofra pek hoşuna gitmiş olmalı ki ev sahipliği rolünü hemen genç adamın üzerinden aldı. Heidelberg’de okumuş ve Londra’da pratik yapmıştı, bu yüzden dünyayı ve onun saçmalığını ancak zeki bir İrlandalının bilebileceği kadar iyi biliyordu; yani bildikleri ya da hatırladıkları yetmediği zaman hayal gücü boşluğu doldurmaya her an hazırdı. Hiç kimse anlattığı hikâyelerin tümüne inanmazdı, ama yine de onları dinlemeye can atarlardı. Tranter Teyze bu hikâyeleri bütün Lyme'lılar gibi gayet iyi bilirdi; çünkü doktor ve o eski arkadaştı ve doktorun bir hikâyeyi her anlattığında bir sefer öncekinden ne kadar farklı olduğunu biliyor olmalıydı; yine de en çok o gülerdi: Arada bir ölçüyü öyle kaçırırdı ki yücelerdeki tahtlarında oturan toplumun direkleri onu duysa başına gelecekleri düşünmeye korkuyorum.</p>

  <p>Charles’ın normalde çok zevk alacağı bir akşamdı; hele somon balığının sadece kalıntıları kalıp beyler şarap sürahisini yarıladıktan sonra, doktorun hikâyelerinde, Ernestina’nın şereflendirmek üzere yetiştirildiği sosyetede pek <span style="font-style:italic;">comme il faut</span><sup><a href="../Text/62.xhtml#a31" id="k31">31</a></sup> karşılanmayan fazla özgür bir dil kullanıp her şeyi adlı adınca söylemesi akşama ayrı bir çeşni katmıştı. Charles, Ernestina’nın bir iki kere hafif de olsa şoka uğramasına rağmen Tranter Teyze’nin gayet rahat olduğunu gördü ve iki yaşlı konuğunun büyük bir mutlulukla dönüş yaptıkları gençliklerinin daha açık kültürüne karşı büyük bir özlem duydu. Ufak tefek doktorun muzır bakışlarını ve Tranter Teyze’nin neşesini seyrederken kendi çağından midesi bulandı: Bu çağın boğucu etiketleri, yalnızca ulaştırma ve imalatta kullanılan bildiğimiz anlamda makineye değil, aynı zamanda toplumsal uzlaşımlar içinde yer etmeye başlayan çok daha korkunç mekanizmaya da tapınması iğrençti.</p>

  <p>Bu övgüye şayan nesnelliği, o günün erken saatlerindeki davranışıyla çok alakasızdı. Charles, bu nesnelliği pek kendine mal etmiyordu; ama kendi tutarsızlığına da gözlerini kapamış değildi. Şimdi başka bir taktiğe geçiş yapmış, kendini Bayan Woodruff’ı fazla ciddiye aldığına, pireyi deve yaptığına inandırmaya çalışıyordu. Özellikle Ernestina için endişe ediyordu, kız artık <span style="font-style: italic;">souffrante</span><sup><a href="../Text/62.xhtml#a32" id="k32">32</a></sup> değildi fakat her zamanki canlılığı yoktu; ama bunun migrenden mi yoksa doktorun İrlandalılara özgü esprilerinden mi kaynaklandığı pek belli değildi. Konserde olduğu gibi yine onun sığ birisi olduğunu hissetti Charles; zeki görünüşü bir şirinlik çabasından ibaretti. O ağırbaşlı bilgiçliğinin altında, Hoffmann’ın masallarındaki becerikli makine-kızları hatırlatan otomatik bir şeyler yok muydu?</p>

  <p>Ama sonra düşündü: Tina üç yetişkinin arasında tek çocuktu; masanın altından elini sıktı. Kızardığında çok tatlı oluyordu.</p>

  <p>&nbsp;</p>

  <p>İki beyefendi, Kraliçe Victoria’nın merhum kocası Prens Albert’a hafiften benzeyen uzun boylu Charles ve ince, ufak tefek doktor hanımları evlerine bıraktılar. Saat on buçuktu, Londra’da sosyal hayatın henüz başladığı saatler; ama kasaba çoktan her zamanki uzun uykusuna dalmıştı bile. Kapı gülümseyen yüzlerin üzerine kapandığında kendilerini Broad Sokağı’nda yalnız buldular.</p>

  <p>Doktor parmağını burnunun üzerine koydu: “Şimdi bayım, kendi becerikli ellerimden takdim edilecek bol miktarda viski yazıyorum reçetenize.” Charles kibarca itiraz etmeye hazırlanıyordu ki, “Doktor tavsiyelerini bilirsiniz. <span style="font-style:italic;">Dulce est desipere,</span> der şair. Yani, doğru yerde zıkkımlanmak çok tatlı gelir,” dedi doktor.</p>

  <p>Charles gülümsedi: “Eğer içkiniz Latincenizden daha iyiyse büyük bir zevkle gelirim.”</p>

  <p>On dakika sonra, Dr. Grogan’ın “kabinim” dediği, Cobb Kapısı ile Cobb’un kendisi arasındaki küçük bir koya bakan ikinci kattaki cumbalı çalışma odasına rahatça kurulmuş buldu kendini Charles; bu odanın, kıyıda deniz banyosu yapmaya gelen su perileri sayesinde, özellikle yazları çok hoş olduğunu iddia ediyordu doktor. Bir doktorun hanım hastalarına yaptığı tavsiyelerin kendi göz zevkini de okşamasından daha hoş ne olabilirdi ki? Cumba üzerindeki pencerenin kenarında küçük, pirinçten zarif bir teleskop vardı. Grogan dilini rezilce dışarı çıkarıp gözünü kırptı:</p>

  <p>“Sadece astronomi bilgimi geliştirmek için kullanıyorum tabii.”</p>

  <p>Charles pencereden uzanıp tuzlu havayı kokladı ve sağ tarafta biraz ileride içlerinden su perilerinin çıktığı plaj kulübelerinin siyah, köşeli siluetlerini gördü. Ama o gece denizden gelen tek şarkı gelgitin çakıllar üzerindeki mırıltısı ve çok daha uzaklardan gelen, ılık su üzerinde tünemiş martıların boğuk çığlıklarıydı. Arkasında, lamba ışığıyla aydınlanan odada doktorun “ilacını” harman ederken çıkardığı hafif şıngırtıları duyuyordu. Kendini iki dünya arasında kalmış gibi hissetti: arkasında ılık, düzenli uygarlık; dışarıda serin, karanlık gizem. Hepimiz şiir yazarız; ama şairler bunu kelimelere döker.</p>

  <p>Sıcak şarap mükemmeldi, doktorun bunun yanına bir de Burma purosu ikram etmesi hoş bir sürpriz oldu; bu iki adam hâlâ, zeki iki yabancının ortak bir bilgi coğrafyası, bilinen kuralları ve belirlenmiş anlamları olan bir enformasyon bütünlüğünü paylaştığı bir dünyada yaşıyordu. Bugün hangi doktor klasikleri bilir? Hangi amatör, bilim adamlarıyla anlaşılır bir biçimde konuşabilir? Bu iki adamın dünyası uzmanlaşmanın despotluğundan uzak bir dünyaydı; hem ilerlemeyle mutluluğu birbirine karıştırmanızı istemem: Az sonra Dr. Grogan’ın da benim gibi düşündüğünü göreceksiniz.</p>

  <p>Bir süre hiç konuşmadılar; hanımların ve durumun onları ayrılmak zorunda bıraktığı o daha ciddi erkek dünyasına minnettarlıkla gömülmüşlerdi. Charles doktorun politik görüşünü merak ediyordu; bu konuyu açabilmek için, ev sahibinin kitaplığının üzerinde beyaz beyaz duran iki büstün kime ait olduğunu sordu.</p>

  <p>Doktor gülümsedi: <span style="font-style:italic;">“Quisque suos patimur manes”</span> Bu Vergilius’dan bir alıntıydı ve “Kaderimizi, seçtiğimiz tanrılar belirler” gibi bir anlama geliyordu.</p>

  <p>Charles da gülümsedi. “Şu büst Bentham, değil mi?”</p>

  <p>“Öyle! Öbürü de Voltaire...”</p>

  <p>“Bundan, aynı partiyi tuttuğumuzu çıkarıyorum.”</p>

  <p>Doktor onu sınadı: “Bir İrlandalının seçme hakkı var mıdır ki?”</p>

  <p>Charles bir jestle olmadığını gösterdi; sonra kendisinin neden Liberal olduğunu söyledi: “Bana öyle geliyor ki Bay Gladstone en azından zamanımızın ahlaki temellerindeki radikal çürümüşlüğün farkında.”</p>

  <p>“Aman Tanrım. Yoksa karşımda bir sosyalist mi duruyor?”</p>

  <p>Charles bir kahkaha attı: “Henüz değil!”</p>

  <p>“Biliyor musun, bu buhar ve yapmacık çağında her şeyi hoş görebilirim, bir şey dışında: yobazlık.”</p>

  <p>“Kesinlikle...”</p>

  <p>“Gençken Bentham hayranıydım. Voltaire beni kiliseden uzaklaştırdı, ötekisi de Tory cephesinden. Bir de başımıza şu yeni nakarat çıktı: oy hakkının genişletilmesi. Bana göre değil bu. Bunlar bana vız gelir. Bir insan soyluymuş, değilmiş beni ırgalamaz. Bir dük, hatta bir kral, sıradan bir adam kadar aptal olabilir. Ama elli yıl sonra hayatta olmayacağım için Doğa Anaya şükran borçluyum. Bir hükümet halktan korkmaya başlamışsa, kendinden korkuyor demektir.” Gözlerini kırpıştırdı. “Kendi fikirlerini yaymak için Dublin’e giden bir Chartist hemşerim ne demiş biliyor musun? ‘Kardeşlerim’ diye bağırır Chartist, ‘herkes bir diğeri kadar iyi değil midir?’ ‘Yaşa, Bay Konuşmacı, çok haklısın’ diye cevap verir Paddy, ‘hatta az buçuk daha iyidir!’ ” Charles gülümsedi ama doktor parmağını sertçe kaldırdı: “Gülüyorsunuz Smithson. Ama hele bir durun; Paddy haklıydı. Dalga geçmiyordu. O ‘az buçuk daha iyi’ bir ülkenin sonu olacak. Sözlerimi bir kenara yazın.”</p>

  <p>“Peki hanenize mensup şu iki tanrınız tamamen suçsuz muydu? En çok sayıda insanın mutluluğunu vaaz eden kimdi?”</p>

  <p>“İlkeye karşı çıkmıyorum. Ona ulaşmak için tutulan yolu beğenmiyorum. Demir Uygarlaştırıcı” (demiryolunu kastediyordu) “icat edilmeden önce, ben genç bir adamken de gül gibi geçinip gidiyorduk. Çok sayıda insanı, daha onlara yürümeyi öğretmeden koşturmakla mutlu edemezsiniz.”</p>

  <p>Charles kibarca mırıldanarak ona hak verdi. Politik anlayışı çok farklı olan amcasında da aynı yaraya parmak basmıştı. 1830’lardaki ilk Reform Paketleri için savaş vermiş olanların çoğu, otuz yıl sonraki reformlara karşı cephe almıştı. Fırsat düşkünlüğü ve ikiyüzlülüğün yüzyılı bir kanser gibi sardığını, meşum bir fesat ve isyan ruhu doğurduğunu düşünüyorlardı. 1801’de dünyaya gelmiş olan doktor, belki de gerçekten Augustan beşeriyetinin bir parçasıydı; kafasındaki ilerleme fikri düzenli bir toplumla yalandan ilintiliydi: Düzenliden kastıysa onun olduğu gibi olmasını sağlayan şeylerin tümüydü ki bu da onu gizli-faşist Bentham’dan çok gizli-liberal Burke’ye yakınlaştırıyordu aslında. Yani Britanya ve 1850’lerdeki ekonomik patlamadan sonra türeyen devlet adamları hakkındaki kuşkuları pek de haksız sayılmazdı bu neslin. Gençlerin çoğu, Charles gibi bilinmeyenler, Matthew Arnold gibi herkesçe bilinenler de onlarla fikir birliği etmişti. Sözde din değiştirmiş olan Disraeli’nin ölüm döşeğinde dualarını İbranice okuduğu duyulmamış mıydı sonradan? O soylu konuşmalarının altında Gladstone, modern politik tarihin de tescil ettiği bir dolambaçlı söz üstadı değil midir? Ne kadar az şey anlaşılırsa o kadar... ama artık konuyu değiştirmenin zamanı geldi. Charles doktora paleontolojiyle ilgilenip ilgilenmediğini sordu.</p>

  <p>“Hayır beyefendi. İtiraf etmeliyim ki ilgilenmiyorum. O güzelim yemeği mahvetmek istemezdim. Ama ben neo-ontolojistim.” İyice gömülmüş olduğu koltuğundan Charles’a gülümsedi. “Ancak canlıları daha iyi tanıdığımızda ölülerin peşine düşmeye sıra gelecektir.”</p>

  <p>Charles bu eleştiriye boyun eğerek yakaladığı fırsatı değerlendirdi: “Geçen gün yerel canlıların öyle bir türüne rastladım ki bu beni sizinle hemfikir olmaya itiyor.” Kurnazca durakladı. “Çok ilginç bir vaka. Kuşkusuz siz benden iyi biliyorsunuzdur.” Sonra bu dolambaçlı sözlerin olağandışı bir ilgi olarak yorumlanabileceğini hissederek hemen ekledi: “Sanırım adı Bayan Woodruff. Bayan Poulteney’in yanında çalışıyor.”</p>

  <p>Doktor kulplu, gümüş bir kabın içindeki bardağına baktı: “Ya, evet. Zavallı ‘Trajedi.’! ”</p>

  <p>“Haddimi aşmıyorum ya? Belki de hastanız filandır.”</p>

  <p>“Valla Bayan Poulteney benim hastamdır. <span style="font-style:italic;">Asıl ona</span> laf söyletmem."</p>

  <p>Charles çekinerek doktordan yana baktı; ama köşeli gözlükleri ardındaki gözlerinde parlayan alaycılık gün gibi açıktı. Genç adam gülümseyerek yere baktı.</p>

  <p>Dr. Grogan uzanıp ateşi karıştırdı. “Şu kumsaldaki fosiller hakkında, bu kızın kafasından geçen şeylerden daha fazlasını biliyoruz. Bu yakınlarda melankoliyi birkaç türe ayırmış olan zeki bir Alman doktor var. Birincisine doğal diyor. Yani bundan kastettiği doğuştan hüzünlü bir mizacı olanlar. Diğerine durumsal diyor, yani belli bir durum sonucu meydana gelen. Bu türlüsüne hepimiz her zaman kapılırız. Üçüncü çeşidine de belirsiz melankoli diyor. Bu da demektir ki, zavallı adam bunun ne halt olduğunu anlayamamış.”</p>

  <p>“Ama Bayan Woodruff belli bir durum sonucu böyle olmuş değil mi?”</p>

  <p>“Hadi canım, terk edilen ilk genç hanım o mu? Size Lyme’dan daha bir düzine terk edilmiş kız sayabilirim.”</p>

  <p>“Peki böyle vahşice mi?”</p>

  <p>“Bazıları daha da beter. Şu anda hepsi cırcırböcekleri kadar mutlu.”</p>

  <p>“Yani siz Bayan Woodruff’ı belirsiz sınıfına sokuyorsunuz, öyle mi?”</p>

  <p>Doktor bir süre konuşmadı. “Onu görmek için -bu arada, bütün bunlar aramızda kalmalı- onu görmem için beni... on ay kadar önce çağırdılar. Nesi olduğunu bir bakışta anladım - sebepsiz yere ağlamak, konuşmamak, gözlerde tuhaf bir bakış. Kızamık gibi apaçık melankoli. Hikâyesini biliyordum, Talbot’ları tanıyorum, bu olaylar olduğunda orada mürebbiyeydi. Nedeni açık diye düşündüm: Marlborough Malikânesi’nde altı hafta değil, <span style="font-style:italic;">altı gün</span> kalmak bile insanın kafayı üşütmesine yeter. Aramızda kalsın Smithson, ihtiyar dinsizin tekiyim ben. O dindarlık sarayının, içinde sahibiyle birlikte yanıp kül olduğunu görmeyi ne kadar isterdim. Küllerin üstünde dans etmezsem bana da doktor demesinler.”</p>

  <p>“Sanırım ben de size katılabilirim.”</p>

  <p>“İnan yalnız kalmayız.” Doktor bardağından hırsla bir yudum çekti. “Bütün kasaba yollara dökülür. Neyse, geçelim bunları. Kız için elimden geleni yaptım. Ama tek bir çare olduğunu anladım.”</p>

  <p>“Onu uzaklaştırmak.”</p>

  <p>Doktor şiddetle başını sallayarak onayladı: “On beş gün sonra, bir akşamüzeri eve gelirken bu güzel kızın Cobb’a doğru yürüdüğünü gördüm. Onu içeri aldım, en sevdiğim yeğenimmiş gibi tatlı tatlı konuştum onunla. Ama deveye hendek adatmak gibi bir şeydi. Nuh diyor da peygamber demiyordu, azizim Smithson, böyle bir kız! Onunla sırf konuşmakla da kalmadım. Exeter’de bir meslektaşım var, dünya tatlısı bir adam, neşe dolu bir karısı, melek gibi dört veledi var, tam da o sırada bir mürebbiye arıyordu. Ona söyledim.”</p>

  <p>“Gitmedi ha!”</p>

  <p>“Kıpırdamadı bile. Anlayacağın katır gibi inatçı. Bayan Talbot kuzu gibi bir kadındır, başta kızı geri istedi. Ama hayır, cehennemden farksız olduğunu bildiği bir evi, bir hizmetkâr ile bir köleyi ayırt edemeyen bir hanımı, ömür törpüsü bir işi tercih etti. Şimdi de orada, hiçbir yere kıpırdamıyor. Buna inanmayacaksın Smithson. Ama o kıza İngiliz tahtını da versen, sizinle bir meteliğe karşı bin altına bahse girerim ki reddeder.”</p>

  <p>“Ama... bu işi hiç aklım almadı. Kızın reddettiğini söylediğiniz şey, tam da bizim düşündüğümüz çözüm. Ernestina’nın annesi...”</p>

  <p>“Boşu boşuna zaman kaybetmiş olur dostum, kendisine saygılarımla bunu iletin.” Buruk buruk Charles’a gülümsedi, sonra ocakta ısınan şaraptan ikisinin de bardaklarını tazeledi. “Ama bizim Doktor Hartmann buna benzer bazı vakalar anlatıyor. Bir tanesi hakkında çok çarpıcı şeyler söylüyor. Bir dul vakası, yanlış hatırlamıyorsam Weimar’lı genç bir dul, bir süvari subayı olan kocası Sahra tatbikatı sırasında meydana gelen bir kazada ölüyor. Görüyorsunuz bazı paralellikler var. Bu kadın derin bir yasa giriyor. Girecek tabii. Zaten beklenen bir davranış. Ama sonra, Smithson, bu yas senelerce sürüp gidiyor. Evdeki hiçbir şeye dokunulmasına izin vermiyor. Ölen adamın elbiseleri hâlâ dolabında asılı duruyor, piposu en sevdiği koltuğun yanında duruyor, hatta öldükten sonra ona gelen mektuplar bile... orada...” Doktor Charles’ın ardındaki gölgeleri gösterdi: “Orada, aynı gümüş tabakta açılmadan bekletiliyor, seneler boyu sarararak.” Durup Charles’a gülümsedi: “Sizin fosillerde böyle gizemler yok tabii. Ama Hartmann böyle diyor işte!”</p>

  <p>Charles’ın başına dikilip uzattığı parmağıyla kelimeleri onun adeta içine yöneltti: <span style="font-style:italic;">“Nasıl bazıları esrar tiryakisi olursa, bu kadın da melankoli tiryakisi olmuş sanki.</span> Şimdi bu işin nasıl olduğunu anlayabiliyor musunuz? Mutsuzluğu ona mutluluk veriyor. Fedakâr bir kurban olmak istiyor o, Smithson. Senin benim gibilerin kendini geri çekeceği durumlarda o öne atılıyor. Büyülenmiş anlayacağın.” Yeniden oturdu. “Gerçekten karanlık. Çok karanlık.”</p>

  <p>İki adam arasında bir sessizlik oldu. Charles purosunun izmaritini ateşe attı. İzmarit alevlendi bir anlığına. Bir sonraki sorusunu sorarken doktorun gözlerine bakacak cesareti bulamadı kendinde.</p>

  <p>“Peki kimseye içini dökmemiş mi?”</p>

  <p>“En yakın arkadaşı kuşkusuz Bayan Talbot. Ama kızın kendisine bile tek kelime etmediğini söyledi bana. Ben kendime çok güveniyordum... ama işe yaramadı.”</p>

  <p>“Peki... diyelim ki kendine yakınlık gösteren başka bir insana gerçek duygularını anlattı...”</p>

  <p>“İyileşebilirdi. Ama iyileşmek istemiyor ki! İlaç almayı reddetmek gibi bir şey bu yaptığı.”</p>

  <p>“Ama böyle bir şey olsaydı siz ne...”</p>

  <p>“Ruhu nasıl zorlayabilirsiniz genç adam? Söyler misiniz?” Charles çaresizlikle omuz silkti: “Tabii zorlayamazsınız. Size bir şey söyleyeyim. Böylesi daha iyi. Zorlamakla hiçbir şey anlaşılmaz.”</p>

  <p>“Umutsuz bir vaka, öyle mi?”</p>

  <p>“Sizin demek istediğiniz anlamda evet. Tıbbın yapabileceği hiçbir şey yok. Onun biz erkekler gibi açık düşünebildiğini, onu harekete geçiren güçleri inceleyebildiğini, neden böyle davrandığını anladığını sanmayın sakın. İnsan onun bir sis içinde olduğunu düşünmeli. Yapabileceğimiz tek şey, sisin kalkmasını beklemek. Sonra belki...” Sustu. Sonra umutsuzca ekledi: “Belki.”</p>

  <p>&nbsp;</p>

  <p>Tam o anda, Sarah’nın yatak odası, Marlborough Malikânesi’ni sarmış olan kara sessizliğe gömülmüştür. Sarah uykudadır, sağa dönmüştür, koyu renk saçları yüzüne düşmüş onu gizlemektedir. Yüz hatlarının ne kadar huzurlu, ne kadar normal olduğuna bir bakın: Yirmi altı yirmi yedi yaşlarında sağlıklı, genç bir kadın; dolgun, biçimli kolu, gece durgun ve pencereler de kapalı olduğu için, çarşafların üzerinden... başka bir gövdenin üzerine atılmış.</p>

  <p>Erkek değil. On dokuz yaşlarında bir kız, o da uykuda, sırtı Sarah’ya dönük, yine de yatak iki kişilik olmadığı için ona çok yakın.</p>

  <p>Aklınızdan bir şeyler geçti; ama 1867 yılında olduğumuzu unutuyorsunuz. Diyelim ki Bayan Poulteney birden elinde lamba kapıda belirdi ve birbirine böylesine yakın uzanmış bu iki sevgi dolu gövdenin başına dikildi. Onun kızgın bir horoz gibi kabaracağını ve lanetini kusacağını tahmin ediyorsunuzdur belki; iki kızın çirkin iş giysileri içinde granit kapılardan dışarı atılacağını sanıyorsunuz.</p>

  <p>Ama yanılırsınız. Bayan Poulteney’in her akşam bir miktar afyon çekip kafayı bulduğu düşünülürse, böyle bir olayın olması zaten pek olası değil. Ama oraya gelip onları görseydi bile hemen arkasını dönüp giderdi; dahası, uyuyanları uyandırmamak için kapıyı da usulca kapardı.</p>

  <p>Anlaşılmaz mı geliyor? Ama o zamanlar bazı günahlar o denli doğadışıydılar ki yok gibi bir şeydiler. Bayan Poulteney’in “lezbiyen” kelimesini duyduğunu hiç zannetmiyorum; duyduysa bile Yunanistan’daki bir adanın adı olarak duymuştur. Hem kadınların cinsel haz duymadıkları, onun için dünyanın yuvarlak olması ya da Exeter Piskoposu’nun Dr.Phillpotts olması kadar kesin bir gerçekti. Aşağı sınıflardan dişilerin erkeklerin onlara dokunmasından belli ölçüde zevk aldıklarını elbette biliyordu, Mary’nin yanaklarına konan o korkunç öpücük gibi; ama bunun kadınsı bir güçsüzlükten ve kendini beğenmişlikten kaynaklandığını düşünüyordu. Lady Cotton’ın hayır işlerinin de gayet iyi gösterdiği gibi fahişe diye bir şey vardı; ama bunlar para hırsları uğruna kadınların cinselliğe duyduğu Tanrı vergisi tiksintiyi yenebilen yaratıklardı. Başta Mary’nin de böyle olduğunu düşünmüştü; seyis onu böyle aşağıladıktan sonra kıkırdayan bir kız ancak orospu adayı olabilirdi.</p>

  <p>Ya Sarah’nın kendi güdüleri? Lezbiyenlik konusundan hanımı kadar habersizdi; ama Bayan Poulteney’in cinsellik korkusunu paylaşmıyordu. Aşkta fiziksel bir zevk olduğunu biliyor, en azından seziyordu. Yine de o kadar masumdu ki bunu dikkate almaya gerek bile yok. Millie’yle uyumaya başlaması, kızın Bayan Poulteney’in önünde bayılmasından hemen sonra gerçekleşmişti. Dr. Grogan onun hizmetçilerin yatakhanesinden alınıp daha çok güneş gören bir odaya taşınmasını salık vermişti. Rastlantı eseri, Sarah’nın odasının yanında uzun zamandır kullanılmayan bir tuvalet odası vardı ve Millie buraya yerleştirildi. Kansızlık çeken kızın gereksinim duyduğu itinalı bakımın büyük bölümünü Sarah kendi üzerine aldı. Millie bir ırgatın kızıydı, anlatılamayacak kadar acı bir yoksulluk içinde aileleriyle birlikte yaşayan on bir çocuktan dördüncüsüydü; kasvetli Eggardon’ın batısına doğru uzanan vadilerden birinde iki göz odalı, daracık, nemli bir evde otururdu. Bu evi şimdi gözde, genç bir mimar satın aldı, hafta sonları buraya geliyor ve bu vahşi, alışılmamış, köy kokan yeri çok seviyor; bu orada meydana gelmiş olan Viktorya çağına özgü dehşeti def etmeye yetiyordur belki de. Öyle umuyorum; George Morland gibilerinin (1867’de Birket Foster elebaşlarıydı) sayesinde çok moda olan mutlu ırgat ve çocukları resimleri, günümüzün Hollywood’da çekilen “gerçek” hayat filmleri gibi aptalca ve zararlı bir duygusallık taşırlar, bu yüzden de gerçeği gözlerden saklarlardı. Millie’ye ve onun on zavallı kardeşine bir kez bakmak Mutlu Köylü mitini yerle bir etmeye yeterdi ama pek az insan onlara bakıyordu. Her çağ, her suçlu çağ, kendi Versailles’ının etrafına yüksek duvarlar çeker; ben şahsen en çok bu duvarları edebiyat ve sanatın çekmesinden nefret ediyorum.</p>

  <p>Bir gece Sarah kızın ağladığını duydu. Odasına gidip onu rahatlattı ki bu o kadar da güç değildi; çünkü Millie hâlâ çocuktu; ne okuması vardı ne de yazması, çevresindeki diğer insanları da ancak bir köpek kadar yargılayabiliyordu; eğer onu sevip okşarsanız o zaman anlıyordu: Onu tekmelerseniz, hayat böyle diye düşünüyordu. O akşam hava zehir gibi soğuktu ve Sarah sadece kızın yatağına girip onu kollarının arasına almış ve öpüp okşamıştı. Babasının sosyal hırsı yüzünden çiftlik işleri hayatlarından çıkarılmadan önce, kendi elleriyle büyüttüğü hastalıklı kuzuları hatırlatıyordu ona Millie. Irgatın kızı da kendini o anda hasta bir kuzu gibi görüyordu belki, kim bilir...</p>

  <p>O günden sonra kuzucuk haftada iki üç kere melul melul bakarak Sarah’nın odasına gelir oldu. Hep uykusu kaçıyordu. Bazen Sarah tek başına yatar, şafak vakti uyandığında kızı yanında bulurdu; gecenin yarısında, hiç beklenmedik bir saatte o kadar sessizce gelip kıvrılırdı ki yanına. Zavallı kız karanlıktan korkuyordu; Sarah olmasaydı tekrar yukarıdaki yatakhaneye dönmek için izin isteyecekti.</p>

  <p>Bu şefkatli ilişki neredeyse dilsizdi. Pek az konuşurlar, konuştular mı ev işlerinden söz ederlerdi. Mühim olanın o sıcaklık, karanlıkta karşılıklı varlıklarını sessizce hissetmek olduğunu biliyorlardı. Hislerinde cinsel bir şeyler var mıydı? Belki; ama iki kız kardeş gibiydiler. Kuşkusuz orada burada, şehirde yaşayan fakirlerin en kötü durumda olanları ya da aristokratların en rahatları arasında gerçekten şehvetli bir lezbiyenlik vardı o zamanlarda da; ama çok yaygın bir Viktorya çağı olgusu olan kadınların birlikte uyumasını, bu kuşku uyandıran dürtüden çok günümüz insanının birbirlerini dışlayan kibrine bağlayabiliriz. Hem, böylesi bir yalnızlık kuyusunun dibindeyken bir araya gelmek sapıkça bir davranıştan çok insani bir davranış değil midir?</p>

  <p>O zaman bırakalım bu iki masum uyusun; biz de tekrar deniz kenarındaki daha akılcı, daha bilgili ve daha soylu çiftimize dönelim.</p>

  <p>Bu iki üstün yaratık, Bayan Woodruff ve sise dair iki anlamlı benzetmeden sonra o kadar muğlak olmayan paleontoloji alanına geçmişti.</p>

  <p>“Kabul edersiniz ki” dedi Charles: “Lyell’ın bulguları kendi alanlarının dışında da büyük önem taşıyor. Korkarım din adamları korkunç bir savaşa girmek durumunda kalacak.”</p>

  <p>Hemen araya gireyim, Lyell modern jeolojinin babasıydı. Başpiskopos Usher’ın on yedinci yüzyılda uydurduğu ve İngiliz İncil’inin resmi baskılarına geçirdiği, dünyanın 26 Ekim MÖ 4004 yılında, saat dokuzda yaratıldığı miti zaten Buffon tarafından, 1778 yılında, meşhur <span style="font-style:italic;">Époques de la Nature</span> kitabında yerle bir edilmişti. Ama büyük Fransız doğabilimci bile dünyamızın oluşumunu 75.000 yıldan daha geriye atmaya cesaret edememişti. Lyell’ın 1830 ve 1833 arasında yayımlanan -yani diğer alanlardaki reformlarla hoş bir biçimde çakışan- <span style="font-style:italic;">Jeolojinin İlkeleri</span> kitabı oluşumu milyonlarca yıl geriye atıyordu. Genellikle hatırlanmasa da önemli bir adamdır Lyell; hem çağına hem de diğer alanlardaki sayısız bilim adamına anlamlı bir serbestlik kazandırmıştır. Yüzyılın küf kokan metafizik koridorlarında korkakları donduran, cesurların canına can katan büyük bir rüzgâr gibi esmiştir buluşları. Ama unutmayın ki benim sözünü ettiğim zamanlarda pek az kişi Lyell’ın şaheserini duymuştu, teorilerine inananların, hele onların bütün içerimlerini kabul edenlerin sayısı daha da azdı. Tekvin büyük bir yalan; ama aynı zamanda muazzam bir şiir; altı bin yıllık bir rahim milyonlarca yıllık bir rahimden çok daha sıcaktır.</p>

  <p>Charles bu yüzden -hem müstakbel kayınpederi hem de amcası bu yönde adım atarken dikkatli olmayı öğretmişlerdi ona- din adamları hakkında duyduğu endişeyi Dr. Grogan’ın onaylayıp onaylamayacağını merak ediyordu. Ama doktor kendini ele vermeye niyetli değildi. Ateşe bakarak mırıldandı: “Gerçekten de öyle!”</p>

  <p>Kısa bir sessizlik oldu, Charles sanki sadece muhabbeti devam ettirmek istermiş gibi öylesine sessizliği bozdu:</p>

  <p>“Şu Darwin denen adamı okudunuz mu?”</p>

  <p>Grogan’ın cevabı gözlüğü üzerinden sertçe bakmak oldu. Sonra ayağa kalkıp lambayı eline alarak dar odanın arkasındaki kitaplığa gitti. Hemen geri dönüp Charles’a bir kitap uzattı. <span style="font-style:italic;">Türlerin Kökeni</span>’ydi bu. Charles başını kaldırarak doktorun yırtıcı gözlerine baktı.</p>

  <p>“Demek istemiştim ki...”</p>

  <p>“Bunu okudunuz mu?”</p>

  <p>“Evet.”</p>

  <p>“O zaman böyle büyük bir adam hakkında böyle konuşmamalısınız.”</p>

  <p>“Sizin demin dediklerinizden...”</p>

  <p>“Bu kitap canlılar hakkında Smithson. Ölüler değil.”</p>

  <p>Doktor aksi bir tavırla lambayı masanın üzerine koydu. Charles ayağa kalktı.</p>

  <p>“Çok haklısınız. Özür dilerim.”</p>

  <p>Doktor ona yan yan baktı.</p>

  <p>“Birkaç yıl önce, Gosse bir grup kabuk koleksiyoncusu <span style="font-style:italic;">bas-bleus</span><sup><a href="../Text/62.xhtml#a33" id="k33">33</a></sup> ile birlikte buraya gelmişti. <span style="font-style:italic;">Omphalos</span>’u<sup><a href="../Text/62.xhtml#a34" id="k34">34</a></sup> okudunuz mu?”</p>

  <p>Charles gülümsedi: “Bence saçmalığın daniskası.”</p>

  <p>Onu hem olumlu hem olumsuz birer sınavdan geçirmiş olan Grogan, soğuk soğuk güldü:</p>

  <p>“Buradaki konuşması bittiğinde ben de ona böyle söyledim. Ha! Bu kadarla da kalmadım.” Doktor muzaffer bir edayla gürültülü bir nefes çekti. “Eminim o fundamentalist rüzgâr bir daha Dorset sahillerinin bu bölümüne uğramaya cesaret edemeyecek.”</p>

  <p>Charles’a daha yumuşak baktı.</p>

  <p>“Darwinci misiniz?”</p>

  <p>“Bütün varlığımla.”</p>

  <p>Bunun üzerine Grogan elini tutup büyük bir heyecanla sıktı; sanki kendisi Crusoe, Charles da Cuma’ydı; belki onların arasında da yarım mil ötede uyuyan iki kızın arasında geçen şeyler geçti onlar farkında olmadan. O dev uyuşuk hamur denizinde iki maya zerresi gibi hissettiler kendilerini - bir çanak tatsız tirit içindeki iki tuz zerresi.</p>

  <p>Bizim iki zihin <span style="font-style:italic;">carbonari’</span>si<sup><a href="../Text/62.xhtml#a35" id="k35">35</a></sup> -zaten yetişkin erkeğin içindeki oğlan çocuğu hep gizli dernekler kurmaya özenmez mi?- yeniden içkilerini tazelediler; yeni sigaralar yakıldı ve Darwin uzun uzun övülüp göklere çıkarıldı. Tartıştıkları bu yeni gerçeklerin azameti karşısında alçakgönüllü davranıyorlardır herhalde diye düşünüyor olabilirsiniz; ama korkarım hâkim olan ruh hali -özellikle de sabaha karşı odasına dönen Charles’ınki- abartılı bir üstünlük, insan türünün tüm diğer üyelerinden zekâ bakımından fersah fersah ileride olma duygusuydu.</p>

  <p>Işıksız Lyme dünyanın varoluşundan beri süregelen uykuya gömülmüş sıradan bir insan yığınıydı; oysa Charles doğal olarak seçilmişti, saf bir zekâ, bir tanrı kadar uyanık ve özgür, hiç uyumayan yıldızlarla eş ve her şeyi anlayan.</p>

  <p>Yani Sarah dışında her şeyi.</p>
</body>
</html>
