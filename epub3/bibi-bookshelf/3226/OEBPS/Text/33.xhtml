<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">33</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p>Bırakın seveyim sevdiğimi kendimce</p>

    <p>Bilmesin dünyada başka kimse,</p>

    <p>Tanık istemem gördüklerime,</p>

    <p>Ben göreyim yeter, görmesin başka kimse...</p>

    <p style="text-align: right;">A. H. CLOUGH, Şiir (1852)</p>
  </blockquote>

  <p>&nbsp;</p>

  <p>Kimin daha büyük şaşkınlığa uğradığını söylemek güç; kapıdan üç adım ötede donakalan efendi mi yoksa otuz metre ötede donakalan uşakla hizmetçi mi? Bu ikisi öyle bir afallamışlardı ki Sam&nbsp;kolunu Mary’nin belinden çekmeyi bile akıl edemedi. Bu manzarayı&nbsp;bozan, dördüncü figürün birden ortaya çıkması oldu: Sarah saçı başı&nbsp;dağınık kapıda belirdi. O kadar çabuk geri çekildi ki sanki bu görüntü bilinçaltının bir oyunuydu. Ama bu kadarı yetti. Sam’in ağzı bir&nbsp;karış açık kaldı ve kolu Mary’nin belinden düştü.</p>

  <p>“Burada ne halt ediyorsunuz?”</p>

  <p>“Geziyoz, Bay Charles.”</p>

  <p>“Yanılmıyorsam sana bazı talimatlar...”</p>

  <p>“ ‘Epsini yaptım efendim, ‘epsi “azır.”</p>

  <p>Charles yalan söylediğini biliyordu. Mary kendisine pek yaraşan bir incelikle arkasını dönmüştü. Charles durakladı, sonra Sam’in yanına yaklaştı, Sam’in aklından bir sürü sahne geçiyordu, kapının&nbsp;önüne koyulmak, suratına inen bir tokat...</p>

  <p>“Bilmiyoduk, Bay Charles. Hakkaten bilmiyoduk.”</p>

  <p>Mary geri dönüp Charles’a utangaç bir bakış fırlattı: Bu bakışta şaşkınlık ve korku vardı, biraz da utangaç bir hayranlık. Charles&nbsp;Mary’ye döndü.</p>

  <p>“Rica ederim, bizi bir dakikalığına yalnız bırakın.” Kız diz kırıp, hızla onları duyamayacağı bir uzaklığa gitti. Sadık uşak görüntüsüne&nbsp;bürünmüş, efendisinin ayakkabılarına bakan Sam’e şöyle bir göz attı&nbsp;Charles. “Buraya sana daha önce sözünü ettiğim işi halletmek için&nbsp;geldim.”</p>

  <p>“Evet, efendim!”</p>

  <p>Charles sesini alçattı. “Bunu yapmamı benden, ona bakan doktor istedi. Buraya geldiğimi, onunla konuşacağımı biliyor.”</p>

  <p>“Evet, efendim.”</p>

  <p>“Bu asla ortaya çıkmamalı.”</p>

  <p>“Anlıyorum, Bay Charles...”</p>

  <p>“O da anlıyor mu?”</p>

  <p>Sam başını kaldırdı. “Mary ‘içbir şey sülemez efendim. Yemin ederim.”</p>

  <p>Charles yere baktı. Yanaklarının kıpkırmızı olduğunun farkındaydı. “Çok iyi, ben... ben teşekkür ederim. Dur bakalım... al şunu!” Kesesini çıkardı.</p>

  <p>“Yo hayır, Bay Charles!” Sam bir adım geri attı ama tarafsız bir izleyici onun rol kesmekte olduğunu anlardı. “Olmaz!..”</p>

  <p>Charles’ın eli havada kaldı. Efendi ve uşak birbirlerine baktılar. Belki ikisi de bu yapılanın zekice bir fedakârlık olduğunu biliyorlardı.</p>

  <p>“Pekâlâ. Bunu telafi edeceğim. Ama tek kelime yok!”</p>

  <p>“Şerefim üzerine yemin ederim, Bay Charles...”</p>

  <p>Bu karanlık yemini ettikten sonra, döndü ve onlara kibarca arkasını çevirmiş, yüz metre ileride bekleyen Mary’nin yanına gitti.</p>

  <p>Neden ahıra gittikleri konusunda ancak tahmin yürütebiliriz; Mary gibi mantıklı bir kızın birkaç günlük ayrılık yüzünden gözyaşlarına boğulması size zaten tuhaf gelmiş olabilir. Sam ve Mary ormana girip şaşkın bir sessizlik içinde bir süre yürüdüler, sonra göz göze&nbsp;geldiler ve kendilerini tutamayıp sesleri çıkmasın diye ellerini ağızlarına kapayarak kahkahalar içinde kıvranmaya başladılar; biz şimdi&nbsp;onları orada bırakıp yüzü kıpkırmızı kesilmiş Charles’a dönelim.</p>

  <p>Charles, gözden kaybolana kadar onları izledikten sonra bomboş gibi duran ahıra baktı. Demin yaptığı şey varlığını kökünden sarsmıştı ama açık havada kafasını topladı. Her zamanki gibi görev bilinci yardımına koştu. Yasak yangını göz göre göre körüklemişti. Şu&nbsp;anda bile zavallı kurban alevler içinde yanıyordu belki, belki ahırın&nbsp;tavanına bir ip atmış... Durakladı, sonra kararlı adımlarla tekrar ahıra&nbsp;girdi.</p>

  <p>Charles ve Sam’in konuşmalarını duymak ister gibi pencerenin yanına dayanmıştı Sarah ama dışarıdan görülmüyordu. Charles kapıda durdu.</p>

  <p>“Bağışlanamaz biçimde bu kötü vaziyetinizden yararlandığım için beni affedin!” Bir ara verip tekrar devam etti: “Hem sadece bu&nbsp;sabah olanlar için değil.” Sarah yere baktı. Onun sakin görüntüsü&nbsp;Charles’ı rahatlattı. “Dünyada en son isteyeceğim şey sizin kalbinizi&nbsp;çelmektir. Çok aptalca davrandım. Çok aptalca. Bütün suç bende.”&nbsp;Sarah hükmünü bekleyen bir tutuklu gibi taş zemine bakıyordu. “Ne&nbsp;yazık ki olan oldu. Şimdi sizden bunu düzeltmeme yardım etmenizi&nbsp;rica ediyorum!” Hâlâ Charles’ın konuşma davetini reddediyordu.&nbsp;“Bir iş için Londra’ya gitmem gerekiyor. Ne kadar süreceğini bilmiyorum.” Bunun üzerine Sarah ona baktı ama sadece bir an. Charles&nbsp;kekeleyerek devam etti. “Sizin de Exeter’e gitmeniz gerektiğini düşünüyorum. Sizden bu kesedeki parayı almanızı rica ediyorum; isterseniz bunu borç kabul edin... iyi bir iş bulunca ödersiniz... eğer&nbsp;daha fazlasına ihtiyaç duyarsanız...” Daha fazla konuşamadı. Sesi&nbsp;gitgide resmileşmişti. Bunun kulağa ne kadar iğrenç geldiğini biliyordu. Sarah ona arkasını döndü.</p>

  <p>“Sizi bir daha hiç görmeyeceğim.”</p>

  <p>“Bunu inkâr edecek değilim.”</p>

  <p>“Oysa sadece sizi görmek için yaşıyorum ben.”</p>

  <p>Bu korkunç tehdit sessizlikte asılı kaldı. Charles’ın bunu açığa çıkarma cesareti yoktu. Kendini demir parmaklıklar arkasındaki bir adam gibi hissediyordu; ama birdenbire azat edilince bir kürek&nbsp;mahkûmu gibi şaşırmıştı. Sarah yüzüne bakıp düşüncelerini okumuştu.</p>

  <p>“Eğer kendimi öldürmek isteseydim, daha önce bunu yapmak için pek çok sebep bulabilirdim.” Pencereden dışarı baktı. “Verdiğiniz borcu kabul ediyorum... minnettarlıkla.”</p>

  <p>Charles bir an gözlerini sessiz bir şükranla kapadı. Keseyi -Ernestina’nın işlediğini değil- kapının yanındaki bir rafa bıraktı.</p>

  <p>“Exeter’e gideceksiniz, değil mi?”</p>

  <p>“Eğer siz böyle uygun buluyorsanız.”</p>

  <p>“Kesinlikle.”</p>

  <p>Sarah başını eğdi.</p>

  <p>“Size bir şey daha söylemeliyim. Kasabada sizi bir tımarhaneye kapatmaktan söz edildiğini duydum.” Sarah’nın gözleri çakmak&nbsp;çakmak yanmaya başladı. “Bu fikir kuşkusuz Marlborough Malikânesi’nden çıkmıştır. Ciddiye almanıza gerek yok. Ama böyle bir sıkıntı altına girmek istemiyorsanız Lyme’a dönmeyin.” Durakladı,&nbsp;sonra “Anladığım kadarıyla biraz sonra sizi aramaya birileri gelecekmiş,” dedi. “Bu yüzden bu kadar erken geldim.”</p>

  <p>“Sandığım...”</p>

  <p>“Ben onunla ilgilenirim. Onu Exeter’deki depoya yollatırım. Düşündüm de eğer gücünüz varsa Axmouth Kavşağı’na yürümeniz daha akıllıca olur. Hem bu...” Bir skandalı engellerdi. Ama ondan ne&nbsp;istediğinin farkındaydı. Axmouth yedi mil ötedeydi; arabaların geçtiği kavşak da ondan üç kilometre uzaktı.</p>

  <p>Sarah kabul etti.</p>

  <p>“Bir iş bulur bulmaz Bayan Tranter’a haber gönderirsiniz değil mi?”</p>

  <p>“Hiç referansım yok.”</p>

  <p>“Bayan Talbot’ın adını verebilirsiniz. Bayan Tranter’ın da. Ben onunla konuşurum. Eğer para gerekirse gurur meselesi yapmayıp&nbsp;ona haber verin. Gitmeden önce bu konuyu da hallederim.”</p>

  <p>“Gerekeceğini sanmıyorum.” Sesi neredeyse duyulamayacak kadar alçaktı. “Ama teşekkür ederim.”</p>

  <p>“Benim size teşekkür etmem gerek aslında.”</p>

  <p>Sarah başını kaldırıp Charles’ın gözlerinin içine baktı. Hâlâ onu delip geçiyor, olduğu gibi görüyordu.</p>

  <p>“Siz çok olağanüstü bir insansınız, Bayan Woodruff. Bunu daha önce anlayamadığım için kendimden utanıyorum.”</p>

  <p>“Evet, olağanüstü bir insanım” dedi.</p>

  <p>Ama ne gurur ne de alay vardı sesinde; yalnızca acı bir sadelik. Yeniden sessizlik çöktü. Charles buna dayanabileceği kadar dayandı, sonra cebinden saatini çıkardı; gitmesi gerektiğini gösteren inceliksiz, bayat bir imaydı bu. Kendi kabalığı ve hantallığı karşısında&nbsp;onun o büyük vakarını hissediyordu; belki de hâlâ dudaklarını hissediyordu.</p>

  <p>“Benimle patikaya kadar gelecek misiniz?”</p>

  <p>Bu son veda sırasında ona utancını sezdirmek niyetinde değildi Charles. Grogan gelse bile artık fark etmezdi. Ama Grogan gelmedi.&nbsp;Kuru böğürtlenler ve yemyeşil karaçalılar arasında saçları sabah güneşinde parıldayarak önden gidiyordu Sarah; sessizdi, bir kere bile&nbsp;dönmedi. Charles, Sam ve Mary’nin onları izliyor olabileceklerini&nbsp;gayet iyi biliyordu; ama onu Sarah’yla birlikte böyle açıklıkta görmeleri daha iyiydi. Yol ağaçların arasından ana patikaya çıktı. Sarah&nbsp;döndü. Charles elini uzatarak yanına gitti.</p>

  <p>Sarah durakladı, sonra o da kendi elini uzattı. Başka bir çılgınlığa meydan vermemek için kuvvetle sıktı bu eli Charles.</p>

  <p>Mırıldandı: “Sizi asla unutmayacağım.”</p>

  <p>Sarah yüzünü ona doğru kaldırdı, gözlerinin belli belirsiz kımıltısıyla Charles’ın yüzünde bir şeyler arıyordu; sanki görmesi gereken bir şeyler varmış, henüz çok geç değilmiş gibi: Bildiği gerçeklerin ötesinde bir gerçek, tattığı duyguların ötesinde bir duygu, bütün tarih kavrayışının ötesinde bir tarih. Sanki dünyaları anlatabilirdi ona; ama biliyordu ki eğer Charles bu dünyaları onun söylemesine gerek kalmaksızın anlayamıyorsa...</p>

  <p>Uzunca bir süre öyle bakıştılar. Sonra Charles gözlerini ve elini indirdi.</p>

  <p>Charles bir dakika sonra geri baktı. Orada bıraktığı yerde durmuş onu seyrediyordu. Şapkasını çıkardı. O hiç kımıldamadı.</p>

  <p>On dakika sonra Mandıra’ya giden yolun deniz tarafında bir bahçe kapısında durdu. Cobb’a doğru uzanan tarlalar buradan çok&nbsp;iyi görülüyordu. Aşağıda, uzaklarda, ufak tefek biri tarlaların arasından Charles’ın durduğu kapıya doğru çıkıyordu. Biraz geri çekildi,&nbsp;bir an kararsız kaldı... sonra Mandıra’nın arkasından kasabaya giden&nbsp;diğer yola saptı.</p>
</body>
</html>
