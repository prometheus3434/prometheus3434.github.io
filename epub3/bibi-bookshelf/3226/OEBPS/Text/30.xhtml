<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">30</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p class="ilk">Ama yönetici sınıfların bu bilinçli yanılsamalarının yanlış olduğu ortaya çıktıkça ve bu yanılsamalar sağduyuyu artık tatmin edemez oldukça, giderek daha dogmatik olarak öne sürülürler ve kurulu toplumun dili giderek daha yanıltıcı, ahlaki ve ruhani bir hale gelir.</p>

    <p style="text-align: right;">MARX, <span style="font-style:italic;">Alman İdeolojisi</span> (1845-1846)</p>
  </blockquote>

  <p>&nbsp;</p>

  <p>Sarah, tabii evine -bu koşullarda oraya “ev” demek kara mizah gibi oluyor- Bayan Fairley’den önce ulaşmıştı. Bayan Poulteney’in akşam ayininde her zamanki rolünü üstlenmişti ve sonra birkaç dakikalığına odasına çekilmişti. Bayan Fairley fırsatı hemen değerlendirdi; üç beş dakika ona yeter de artardı bile. Kendisi gelip Sarah’nın kapısını çaldı. Sarah kapıyı açtı. Her zamanki içedönük hüzün maskesi vardı yüzünde ama Bayan Fairley’nin yüzü zafer sevinciyle parlıyordu.</p>

  <p>“Hanım bekliyor. Mümkünse bir an önce.”</p>

  <p>Sarah yere bakarak hafifçe başını salladı. Bayan Fairley bu uysal başa, alaycı ve koruk suyu gibi ekşi bir bakış fırlatıp zehirli bir yılan gibi hışırdayarak uzaklaştı. Ama aşağıya inmek yerine sekreter-eşlikçinin, Bayan Poulteney’in oturma odasının kapısını açıp kapadığını duyana kadar bir köşede bekledi. Sonra sessizce kapıya yanaşıp dinlemeye başladı.</p>

  <p>Bayan Poulteney her nasılsa tahtına kurulmak yerine pencerenin önüne dikilip olanca anlatım gücünü sırtında toplamıştı.</p>

  <p>“Benimle konuşmak mı istediniz?”</p>

  <p>Anlaşılan pek istememişti; çünkü ne kımıldadı ne de tek bir kelime söyledi. Belki de lafın başında gerektiği gibi “madam” kelimesini kullanmamış olması yüzünden sesini çıkarmamıştı; Sarah’nın ses tonunda o kelimeyi özellikle kullanmadığını belirten bir şeyler vardı. Sarah bakışlarını, onun kara sırtından, ikisinin arasında duran masaya çevirdi. Üzerinde hemen dikkati çeken bir zarf duruyordu. Koynuna aldığı bu yılanı nasıl ezeceğini bilemeyen bu dondurucu haşmet abidesi karşısında Sarah’nın tek tepkisi dudaklarını hafifçe büzmek oldu; kararlılıktan mı yoksa kinden mi söylemek güç. Bayan Poulteney sonunda, bu işi tek bir balta vuruşuyla bitirmeye karar verdi.</p>

  <p>“Zarfta bir aylık ücret var. Bunu işten çıkaracağımı önceden söylemediğim için veriyorum. Yarın sabah mümkün olduğunca erken bir saatte bu evi terk edeceksiniz.”</p>

  <p>Sarah, Bayan Poulteney’in silahını ona karşı kullanma küstahlığında bulundu. Ne kımıldadı ne de cevap verdi; ta ki, öfkeli hanım, yanakları heyecandan pembeleşmiş beyaz yüzünü ona dönene kadar.</p>

  <p>“Beni duymadınız mı, bayan?”</p>

  <p>“Nedenini öğrenmek istiyorum.”</p>

  <p>“Bu ne küstahlık!”</p>

  <p>“Neden kovulduğumu öğrenme hakkım var.”</p>

  <p>“Bay Forsyth’a yazacağım. Sizi bir yere kapatmaları için elimden gelen her şeyi yapacağım. Siz bir yüz karasısınız.”</p>

  <p>Bu şiddetli suçlama etkisini gösterdi. Sarah’nın yanakları da yanmaya başladı. Bir sessizlik oldu. Bayan Poulteney’in zaten şiş duran göğsü iyice şişmişti.</p>

  <p>“Bir an önce bu odayı terk etmenizi <span style="font-style:italic;">emrediyorum</span>.”</p>

  <p>“Pekâlâ. Bu odada görüp görebildiğim tek şey ikiyüzlülük olduğuna göre, memnuniyetle terk ederim.”</p>

  <p>Eski Partların kaçarken attıkları oklar gibi bu lafı ortaya atarak dışarı çıkmak üzere arkasını döndü Sarah. Ama Bayan Poulteney, oyunun son sözünü söylememeye katlanamayan aktrislerdendi; ya da belki ona haksızlık ediyorum, her ne kadar sesinin tonundan anlaşılmasa da iyilik yapmaya çalışıyordu belki.</p>

  <p>“Ücretini al!”</p>

  <p>Sarah ona dönüp başını iki yana salladı: “Kendinize saklayın. Eğer bu kadar az parayla almak mümkünse size bir işkence aleti almanızı öneririm. Eminim Bayan Fairley de, emrinize girme gafletini gösteren zavallılar üzerinde onu kullanmak için size yardım eder.”</p>

  <p>Bayan Poulteney gülünç bir biçimde Sam’e benzedi bir an; yani ağzı bir karış açık kaldı.</p>

  <p>“Bunun... hesabını... vereceksin!”</p>

  <p>“Tanrıya mı? Öteki dünyada sizin sözlerinize kulak vereceğinden emin misiniz?”</p>

  <p>İlişkilerinin başından beri ilk defa Sarah, Bayan Poulteney’e gülümsedi; ufacık ama çok şey bilen ve bunu açık eden bir gülümsemeydi. Birkaç dakikalığına hanımı ona inanamayan gözlerle baktı; hatta acınası gözlerle, sanki Sarah şeytanın ta kendisiydi de onu ele geçirmeye gelmişti. Sonra bir yengeç gibi yan yan basıp, eşyalara tutuna tutuna koltuğuna gitti ve neredeyse bayılacakmış gibi kendini bıraktı. Sarah birkaç dakika ona baktı, sonra büyük bir acımasızlıkla -Fairley’yi hedef alan bir acımasızlıkla- hızlı adımlarla kapıya gidip birden açtı. Aniden doğrulmuş olan kâhya paniğe kapılmıştı, sanki Sarah’nın üzerine atlayacağını düşünüyordu. Ama Sarah kenara çekilip, gırtlağını tutmuş zorla nefes alan Bayan Poulteney’i gösterdi, böylece Bayan Fairley de onun yardımına koşma fırsatını buldu.</p>

  <p>“Seni aşağılık şeytan; onu öldürdün!”</p>

  <p>Sarah cevap vermedi. Birkaç dakika Bayan Fairley’nin hanımına naneruhu koklatmasını izledi, sonra odasına gitti. Aynanın karşısına geçti ama kendisine bakmadı; ellerini yavaşça yüzüne kapattı ve sonra yine yavaşça gözlerini açıkta bıraktı. Gördüğü şeye tahammül edemedi. Bir an sonra yatağının kenarına diz çökmüş yıpranmış yorganın üzerinde ağlıyordu.</p>

  <p>Dua etse daha mı iyi olurdu? Ama o dua ettiğine inanıyordu.</p>
</body>
</html>
