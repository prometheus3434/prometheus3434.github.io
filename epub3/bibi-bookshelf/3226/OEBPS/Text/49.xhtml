<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">49</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p class="ilk">Bir tek uşağımla hizmetçim var, onlar da her an çalıp çırpmaya hazırlar...</p>

    <p style="text-align: right;">TENNYSON, <span style="font-style:italic;">Maud</span> (1855)</p>
  </blockquote>

  <p>&nbsp;</p>

  <p>Charles papazın evini bulup çıngırağı çaldı. Kapıyı bir hizmetçi açtı ama favorili genç adam da onun hemen ardındaydı. Efendisi ağır, paslı anahtarı almak üzere öne çıkınca, hizmetçi çekildi.</p>

  <p>“Teşekkür ederim, efendim! Her sabah sekizde ayin yapıyorum. Exeter’de uzun zaman mı kalacaksınız?”</p>

  <p>“Ne yazık ki hayır! <span style="font-style:italic;">En passage</span>’ım...”<sup><a href="../Text/62.xhtml#a63" id="k63">63</a></sup></p>

  <p>“Sizi tekrar göreceğimi ummuştum. Yardım edebileceğim başka bir şey var mı?”</p>

  <p>Zavallı genç hevesli, ardında kuşkusuz çalışma odasının bulunduğu bir kapıya işaret etti. Kilise dekorlarında belli bir gösteriş sezmişti Charles zaten; Günah Çıkarma’ya davet edildiğini biliyordu. Duvarın öte tarafındaki dua etme yerini ve Meryem heykelini görmek için insanın büyücü olmasına gerek yoktu; çünkü bu genç adam Tractaryen ayrımından çok sonra doğmuştu ve kilise züppeliğinin çok yaygın bir biçimi olan törenler ve giysilerle kendi oyalıyordu, biraz haylazca ama güvenli; çünkü Dr. Phillpotts kilisenin başıydı. Charles onu şöyle bir tarttıktan sonra, yeni dünya görüşüne olan güveni arttı: Bundan daha aptalca olamazdı. Başını eğerek reddetti ve kendi yoluna gitti. Ömrünün sonuna dek kurumsal dinle alıp vereceği kalmamıştı bundan sonra.</p>

  <p>Kendi yoluna gitti dedim diye, siz şimdi... doğrudan doğruya Endicott Aile Oteli’ne gittiğini düşünüyorsunuzdur belki de. Modern bir adam kuşkusuz hemen oraya geri dönerdi. Ama Charles’ın yere batasıca Görev ve Etiket düşkünlüğü bunun önünde adeta bir sur gibi duruyordu. İlk ödevi kendini geçmiş yükümlülüklerinden kurtarmaktı; ancak bundan sonra evlilik teklif edebilirdi.</p>

  <p>Sarah’nın onu neden aldattığını anlamaya başlamıştı. Sarah, onun kendisini sevdiğini biliyordu; bu aşkın esas derinliğinden bihaber olduğunu da biliyordu. Varguennes’ın ona olan sahte ihaneti, diğer numaraları, onun gözünü açmak için kullanılan stratejilerdi; Charles her şeyin farkına vardıktan sonra bütün söyledikleri, onun gözlerinin açılıp açılmadığını sınamak içindi aslında. Charles çok kötü çuvallamıştı; bunun üzerine aynı stratejiyi kendi değersizliğini kanıtlamak için kullanmıştı Sarah. Böylesi bir fedakârlık yapmak için ne denli asil olması gerekir insanın! Keşke ileri atılıp onu tekrar kollarına alsaydı, kendisinin olduğunu, onu kendisinden kimsenin ayıramayacağını söyleseydi!</p>

  <p>Keşke -diye ekleyebilirdi ama eklemedi- Viktoryenlerde (belki de sınıflandırma manyaklıklarının en korkunç sonucu olan) o ölümcül ikicilik olmasaydı, “ruhu” gövdeden daha gerçek, çok daha gerçek, gerçek benlikleri olarak görmeye iten o ikicilik; ruhun gövdeyle alakası bile yoktu, onlara göre, hayvanın üzerinde havada süzülen bir şeydi; yine de eşyanın tabiatındaki açıklanması zor bir hata yüzünden, muzır ve yaramaz bir çocuğun ardındaki beyaz bir tutsak balon gibi, hayvanın ardında isteksizce sürükleniyordu.</p>

  <p>Bu -her Viktoryen’in iki zihni olduğu gerçeği- on dokuzuncu yüzyıla yaptığımız seyahatlerde mutlaka yanımızda bulundurmamız gereken bir gereç. Sık sık alıntılar yaptığım şairlerde bütün açıklığıyla ve çarpıklığıyla görülen bir şizofreni -Tennyson’da, Clough’da, Arnold’da, Hardy’de hep var; ama sağdan sola, sonra tekrar sağa geçen genç Mill ve Gladstone’unkiler gibi olağandışı politik manevralarda, Charles Kingsley ve Darwin gibi bütün diğer açılardan birbirinden son derece farklı olan entelektüeller arasında yaygın olan nevrozlar ve psikosomatik hastalıklarda; hem sanat hem de hayat hakkında aynı şekilde düşünmeye çalışan -ya da öyle görünen- Pre-Raphaelite’lere yöneltilen saldırılarda; Özgürlük ve Kısıtlama, Aşırılık ve Ilımlılık, Kurallar ve Kararlılık, prensip sahibi insanın Evrensel Eğitime duyduğu özlem ile Evrensel Oy Hakkı’ndan duyduğu korku arasındaki mücadelede; bütün saydamlığıyla yayıma hazırlama ve düzeltme çılgınlığında hep vardı bu şizofreni, öyle ki Mill veya Hardy’nin gerçekte ne olduklarını öğrenmek istiyorsak basılmış nüshalardan ziyade üzerinde düzeltme yapılmış nüshalara bakmalıyız... Nasılsa yakılmaktan kurtulmuş mektuplara, özel günlüklere, hasır altı etme işleminden arta kalan az miktarda kalıntıya. Hiçbir zaman kayıtlar böylesine karıştırılmamıştı, bir toplumun sahte yüzü, avanak yeni kuşağa böylesi başarıyla gerçek diye yutturulmamıştı; sanırım <span style="font-style:italic;">Dr. Jekyll ile Mr. Hyde</span>’ı büyük ihtimalle o çağın en iyi kılavuzu yapıyor bu gerçek. Kitabın o gotik üslubunun ardında çok derin ve çağı açıklayan bir gerçek yatıyor.</p>

  <p>Her Viktoryenin iki zihni vardı; Charles da en azından buna sahipti. Fore Sokağı’ndan Gemi Hanı’na yürürken, kötü çocuğun Sarah’yı tekrar gördüğünde söyleyeceği kelimeleri prova etmeye başlamıştı bile; duyduğunda onu minnettarlıktan gözyaşına boğacak ve Charles olmadan yaşayamayacağını itiraf ettirecek, tutkulu, şerefli cümleler. Bütün bunları gözlerinde öyle bir canlandırıyordu ki içimden oturup yazmak geliyor. Ama şu anda gerçek, Sam kılığına girmiş, asırlık hanın kapısında bekliyor.</p>

  <p>“Ayin nasıldı, Bay Charles!”</p>

  <p>“Ben... ben yolumu kaybettim, Sam. İliklerime kadar da ıslandım. Bana küveti dolduruver. Odamda yemek yiyeceğim.”</p>

  <p>“Baş üstüne, Bay Charles.”</p>

  <p>On beş dakika sonra Charles’ı çırılçıplak soyunmuş, pek de alışık olmadığı bir işle, çamaşır yıkamakla uğraşırken görebilirdiniz. Kan lekeli gömleğini ve iç çamaşırlarını kendisi için doldurulmuş küvetin içine sokmuş, canla başla sabunlamaktaydı. Kendisini aptal hissediyor, yaptığı işi pek de beceremiyordu. Sam, bir süre sonra yemek tepsisiyle içeri girdiğinde, gömlek sanki öylesine fırlatılmış gibi yarısı küvetin içinde yarısı dışında öylece duruyordu. Sam hiç sesini çıkarmadan giysileri topladı; Charles, ilk kez dağınıklığıyla tanınmasına şükretti.</p>

  <p>Yemeğini yedikten sonra yazı kutusunu açtı.</p>

  <p>&nbsp;</p>

  <blockquote style="margin: 0 0 0 25px; border: none; padding: 0px;">
    <p class="ilk">“Bir tanem,</p>

    <p class="ilk">Bir tarafım, sana böyle hitap edebilmekten tarif edilemez ölçüde mutlu; ama diğer tarafım, onun henüz tam olarak anlayamadığı bir varlık için bu sözü nasıl sarf edebildiğine şaşıyor. Sende öyle bir şey var ki onu derinden biliyorum; ama diğer bir yönüne, seninle ilk karşılaştığım zamanki kadar yabancıyım. Bunu söylememin nedeni bu akşamki davranışımı bağışlatmaktan ziyade açıklamak. Bağışlatamam; yine de şuna inanıyorum ki bir bakıma hayırlı sayılabilir çünkü gecikmeli de olsa vicdanımı yoklamaya itti beni. Şimdi uzun uzadıya anlatacak değilim. Ama rahata erdim, benim tatlı ve gizemli Sarah’m, şu an bizi bağlayan şeyin bir ömür boyu süreceğinden eminim. Bırak seni tam anlamıyla tanımayı, tekrar görmek istemeye bile hakkım olmadığının gayet iyi farkındayım, şu an. Bu yüzden ilk işim nişanı bozmak olacak.</p>

    <p class="ilk">Bu işe girmenin yanlış olduğunu uzun zamandır seziyordum zaten; hatta sen hayatıma girmeden önce. Bu yüzden, senden rica ediyorum, kendini bu açıdan suçlama. Suçlanması gereken bir şey varsa, o da benim kendi gerçek mizacıma gözlerimi kapamam. Eğer on yaş daha genç olsaydım, hiçbir yakınlık duymadığım çağımı ve toplumu bu kadar iyi tanımasaydım, eminim Bayan Freeman’la mutlu olabilirdim. Benim hatam yirmi iki değil otuz iki yaşında olduğumu unutmaktı.</p>

    <p class="ilk">Bu yüzden, bana çok acı verse de yarın sabah erkenden Lyme’a gideceğim. Bu işi bir nihayete erdirmenin şu an kafamı en çok meşgul eden mesele olduğunu takdir edersin. Hele bu görevimi bir yerine getireyim, aklım sırf sende olacak: yo, <span style="font-style:italic;">bizim</span> geleceğimizde. Beni sana getiren kader miydi bilmiyorum; ama Tanrı şahidimdir, kendin istemediğin müddetçe, seni benden hiçbir şey ayıramaz. Şimdilik bundan fazlasını söylemek istemiyorum, benim tatlı gizemim. Yalnız şunu bil ki daha önce öne sürdüklerinden daha güçlü kanıtlar bulman gerekecek artık beni başından atabilmen için. Bunu yapmaya kalkışacağına inanamam. Senin olduğumu ve benim olmanı istediğimi biliyor yüreğin.</p>

    <p class="ilk">Bundan böyle niyetimin ne kadar Şerefli olduğuna seni ikna etmeme gerek var mı, sevgili Sarah’m? Sana sormak istediğim binlerce şey var, yapmak istediğim binlerce iltifat, vermek istediğim binlerce zevk. Tabii ancak senin o müthiş inceliğinin müsaade ettiği ölçüde.</p>

    <p class="ilk">Seni tekrar kollarına alana kadar ne huzur ne de mutluluk bulamayacak olan,</p>

    <p style="text-align: right;">C. S.</p>

    <p class="ilk">Not: Yazdıklarımı tekrar okuyunca şu an hissettiklerimle hiç alakası olmayan bir resmiyet sezdim. Kusura bakma! Bana hem o kadar yakın hem de öyle yabancısın ki gerçek hislerimi nasıl anlatacağımı bilemiyorum.</p>

    <p style="text-align: right;">Seni çok seven C.”</p>
  </blockquote>

  <p>&nbsp;</p>

  <p>Bu özlü mektup ancak bir sürü müsveddeden sonra yazılabildi. Vakit iyice ilerlediği için Charles onu hemen göndermekten vazgeçmişti. Ağlarken ağlarken uyuyup kalmıştı Sarah herhalde; bir kara gece daha acı çektirecekti ona; ama uyandığında neşeye boğulacaktı. Mektubu defalarca okudu; daha bir-iki gün önce Londra’dan Ernestina’ya yazdığı mektupların belli belirsiz bir esintisi vardı; ama onları yazmak tam bir ıstırap olmuştu, sadece bir zorunluluk ki sonuna notu eklemesinin nedeni de buydu. Sarah’ya da söylediği gibi kendi kendine yabancıydı; ama aynada yüzüne huşu dolu bir keyifle bakıyordu artık. Hem o an hem de gelecek için büyük bir cesaret duydu içinde; kendini benzersiz hissetti, benzersiz bir şey yapmıştı. İsteğine kavuşmuştu sonunda: Yeniden yolculuğa çıkmıştı, yeni bir yol arkadaşı vaadiyle iki kat artıyordu bu yolculuğun keyfi. Sarah’nın bilmediği yönlerini hayal etmeye çalışıyordu: gülen bir Sarah, şarkı söyleyen Sarah, dans eden Sarah. Hayal etmesi çok güçtü, yine de olanaksız değildi... Sam ve Mary’ye yakalanmalarına ramak kalmışken yüzünde beliren o gülümsemeyi hatırladı. Gaipten haber veriyordu bu gülüş sanki, geleceği görmüştü. Ya onu dizlerinin üzerinden kaldırdığı zaman: Ortak yaşamlarında bitmez tükenmez bir keyifle yapacaktı bunu!</p>

  <p>Yoluna çıkan bütün taşlara ve dikenlere katlanabilirdi. Küçük bir diken daha geldi aklına: Sam. Ama Sam de diğer bütün uşaklar gibiydi, üstünde durmaya değmez.</p>

  <p>Üstünde durmaya değmez ama her işe koşulabilirdi. Ertesi gün oldukça erken bir saatte işe koşuldu. Charles’ı üzerinde bir gecelik, elinde de mühürlü bir mektup ve bir paketle buldu.</p>

  <p>“Sam, bunları zarfın üzerinde yazan adrese götürmeni istiyorum. On dakika orada durup cevabını bekleyeceksin. Eğer yoksa -cevap beklemiyorum ama bir ihtimal sen bekle- eğer yoksa hemen buraya dön. Hızlı bir araba kirala. Lyme’a gidiyoruz.” Ekledi: “Ama valizleri alma. Bu gece buraya döneceğiz.”</p>

  <p>“Bu gece mi, Bay Charles! Ama ben düşündüm ki...”</p>

  <p>“Ne düşündüğün beni ilgilendirmez. Dediğimi yap!”</p>

  <p>Sam sadık uşak tavırlarını takınıp çekildi. Aşağıya inerken bu duruma daha fazla dayanamayacağına karar verdi. Bilgisi olmadan nasıl savaşabilirdi? Hele düşman hakkında böylesi çelişkili söylentiler sürüp girerken. Elindeki zarfa baktı. Adres apaçıktı: <span style="font-style:italic;">Bayan Woodruff, Endicott Aile Oteli.</span> Ya Lyme’da sadece bir gün kalmaya ne demeliydi? Hem valizler de burada bekleyecekti! Küçük paketi tersyüz etti, zarfı şöyle bir yokladı. Kalındı, en az üç sayfa. Etrafına şöyle bir göz attıktan sonra, mühürü inceledi. Balmumunu icat eden adama lanet okudu.</p>

  <p>&nbsp;</p>

  <p>Şimdi yine giyinmiş olan Charles’ın karşısında duruyor.</p>

  <p>“Eee?”</p>

  <p>“Cevap yok, Bay Charles.”</p>

  <p>Charles yüzünü kontrol edemiyordu. Sırtını döndü.</p>

  <p>“Ya araba?”</p>

  <p>“ ’azır bekliyo, efendim.”</p>

  <p>“Çok iyi. Hemen iniyorum.”</p>

  <p>Sam çekildi. Daha kapı kapanır kapanmaz Charles ellerini başına kaldırdı, sonra alkış bekleyen bir aktör gibi iki yana açtı kollarını, dudaklarında minnettar bir gülümseme. Çünkü bir gece önce mektubu doksan dokuzuncu kez okuduktan sonra ikinci bir not daha eklemişti. Ernestina’nın ellerinde gördüğümüz broş hakkındaydı bu not. Charles, Sarah’dan onu kabul etmesini rica ediyordu; onu kabul etmesini, davranışı yüzünden duyduğu pişmanlığı kabul etmesinin bir işareti sayacaktı. Bu ikinci not şöyle bitiyordu: “Ulak, sen bunu okuyana kadar bekleyecek. Eğer paketi geri getirirse... Ama o kadar zalim olamayacağını biliyorum.”</p>

  <p>Yine de Sam yokken korkunç bir ıstırap çekmişti zavallı adam.&nbsp;</p>

  <p>Yine Sam, hüzünlü gözler ve alçak bir sesle konuşuyor. Tranter Teyze’nin bahçesinde, mutfak kapısının hemen yanında bir tür paravan gibi duran leylak çalısının gölgesinde geçmektedir sahne. İkindi güneşi dalların ve ilk beyaz tomurcukların arasından süzülmekte. Yanakları kızararak ve neredeyse durmadan eliyle ağzını kapayarak onu dinleyen kişi de Mary.</p>

  <p>“Olcak gibi diyil, olcak gibi diyil.”</p>

  <p>“Amcası yüzünden ‘ep. Kafasını şaşırttı.”</p>

  <p>“Ya genç hanım; o n’apıcak şindi Sam?”</p>

  <p>Sanki bir çığlık duymayı ya da bir gövdenin düştüğünü görmeyi bekler gibi korkulu gözlerle baktılar dalların üzerindeki pencerelere.</p>

  <p>“Ya biz Mary. Biz n’olcaz?”</p>

  <p>“Yo Sam; doğru olmaz...”</p>

  <p>“Seni seviyom, Mary.”</p>

  <p>“Ah Sam...”</p>

  <p>“Gönül eğlendirmedim ben senle. Seni şindi kaybetsem ölürüm.”</p>

  <p>“Ah, n’apçaz?”</p>

  <p>“Ağlama güzelim, ağlama. Bıktım şu üst kattakilerden. Bizden beterler.” Sam onu kollarından tuttu. “Eğer hazret usa’anın kendi gibi olduğunu düşünürse yanılır, Mary. Senle o arasında seçim yaparsam, seni seçerim.” Hücuma geçmek üzere olan bir asker gibi kasıldı: “Onu bırakacam.”</p>

  <p>“Sam!”</p>

  <p>“Bırakacam. Kömür taşırım. ‘Er şeyi yaparım!”</p>

  <p>“Ama para; sana para vermez ki!”</p>

  <p>“Vermese de olur.” Mary’nin üzgün yüzüne acı acı baktı. Ama sonra gülerek ellerini uzattı: “Ama vercek birini tanıyom. Eğer biz kartları doğru oynarsak.”</p>
</body>
</html>
