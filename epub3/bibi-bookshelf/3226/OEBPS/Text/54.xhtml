<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">54</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p>Acı acı bindirdi poyrazım&nbsp;</p>

    <p>Ilık lodostan sonra...</p>

    <p style="text-align: right;">A. H. CLOUGH, Şiir (1841)</p>
  </blockquote>

  <p>&nbsp;</p>

  <p>Charles’ın hakkını yememek lazım, Beyaz Aslan Hanı’ndan ayrılmadan önce Sam’i arattı. Ama uşak ne birahanede ne de ahırların oradaydı. Onun nerede olduğunu gayet iyi biliyordu aslında Charles. Oraya haber yollayamazdı; böylece onu tekrar göremeden&nbsp;ayrıldı Lyme’dan. Avluda onu bekleyen dört tekerlekli arabaya binip&nbsp;perdelerini çekti. Ancak cenaze arabası gibi böyle iki mil gittikten&nbsp;sonra perdeleri açıp eğik akşam ışığını içeri aldı, saat beş civarlarıydı; ışık arabanın kirli boyaları ve döşemesini parlattı.</p>

  <p>Ama Charles’ın ruhunu öyle kolay kolay aydınlatamadı. Yine de Lyme’dan biteviye uzaklaşırken omuzlarından bir yük kalkmış gibi hissediyordu kendini; yenilmişti ama hâlâ ayaktaydı. Grogan’ın ciddi uyarısını -hayatının geri kalanını yaptığı şeyin haklılığını kanıtlamaya adamalıydı- kabul ediyordu. Ama geniş, yeşil çayırlar ve mayıs tarlaları arasından geçerken geleceğin verimli olacağını düşünmemek elde değildi; yeni bir hayat vardı önünde, büyük bir savaşım ama üstesinden gelecekti. Suçu faydalı bile olmuş sayılırdı:&nbsp;Kefareti, hayatına o ana kadar sahip olmadığı anlamı kazandırmıştı.</p>

  <p>Eski Mısır’dan bir imge geldi aklına: British Museum’daki bir heykel, karısının yanında duran bir firavun, kadının eli onun beline&nbsp;dolanmış, öteki eli de kolunun üzerinde. Evlilik ahenginin en mükemmel simgesi gibi görünmüştü bu heykel Charles’a, figürlerin&nbsp;aynı taş bloku üzerine oyulmuş olması da cabası. Kendisi ve Sarah&nbsp;henüz o ahenk için yontulmamıştı; ama aynı taştandılar.</p>

  <p>Bunun üzerine geleceği düşünmeye verdi kendini, bazı pratik ayarlamalar yapacaktı. Sarah Londra’da rahat bir yere yerleşmeliydi.&nbsp;İşlerini halleder halletmez, Kensington’daki evi satıp tedariki sağlar&nbsp;sağlamaz yurtdışına gitmeliydiler... Belki önce Almanya, sonra kışın&nbsp;güneye, Floransa veya Roma’ya veya belki İspanyaya. Granada! Elhamra Sarayı! Ay ışığı, aşağıda şarkı söyleyen Çingenelerin uzaktan&nbsp;gelen sesleri, o minnettar, sevgi dolu gözler... yasemin kokan bir&nbsp;odada, birbirlerinin kollarında uyanık yatacaklardı, sonsuz bir yalnızlık içinde, sürgün edilmiş, yine de o yalnızlık içinde birbirine&nbsp;kaynamış, o sürgünlükte birbirinden koparılamaz hale gelmiş.</p>

  <p>&nbsp;</p>

  <p>Gece çökmüştü. Charles pencereden uzanıp Exeter’in uzak ışıklarına baktı. Sürücüye onu ilk önce Endicott Aile Oteli’ne götürmesini söyledi. Sonra arkasına yaslanıp onu bekleyen sahneyi düşlemeye koyuldu. Şehvetle lekelenmeyecekti kuşkusuz; Sarah’ya&nbsp;olduğu kadar Ernestina’ya da borçluydu bunu. Ama bir kez daha&nbsp;enfes bir sessiz sevgi tablosu belirdi gözlerinde, el eleydiler...</p>

  <p>Exeter’e girdiler. Adama beklemesini söyleyerek içeri girip Bayan Endicott’ın kapısını çaldı Charles.</p>

  <p>“Ah beyefendi, demek yine geldiniz...”</p>

  <p>“Bayan Woodruff beni bekleyecekti. Kendim yolumu bulurum.”</p>

  <p>Yüzünü merdivenlere dönmüştü bile.</p>

  <p>“Genç hanım gitti, bayım!”</p>

  <p>“Gitti mi! Yani dışarı mı çıktı?”</p>

  <p>“Hayır, bayım! Otelden ayrıldı.” Charles bön bön kadına baktı. “Bu sabah Londra’ya giden trene bindi.”</p>

  <p>“Ama.. emin misiniz?”</p>

  <p>“Adım gibi eminim, bayım! Arabacıya istasyon dediğini açık seçik duydum. Adam ona hangi trene bineceğini sordu ve o da gayet net bir biçimde Londra, dedi!” Tombul, yaşlı kadın öne çıktı. “Şey,&nbsp;ben de şaşırdım, bayım! Üç günlük parasını ödemişti.”</p>

  <p>“Peki hiç adres bırakmadı mı?”</p>

  <p>“Tek bir kelime bile söylemedi. Tek bir satır bile yazmadı.” Üç günlük parasını geri istemeyişiyle kadının gözünde kazandığı itibarı&nbsp;bu yüzden kaybetmişti anlaşılan.</p>

  <p>“Bana bir mesaj bırakmadı mı?”</p>

  <p>“Ben onun size geldiğini düşünmüştüm. Böyle düşündüm haddim olmayarak.”</p>

  <p>Orada daha fazla duramayacaktı. “Buyrun, kartım. Eğer ondan haber alırsanız; bana haber verirsiniz. Hiç oyalanmadan. İşte! Bu&nbsp;hizmetiniz ve posta giderleri için biraz para.”</p>

  <p>Bayan Endicott yaltaklanarak gülümsedi: “Teşekkür ederim efendim. Hemen haber veririm.”</p>

  <p>Dışarı çıkar çıkmaz tekrar içeri girdi.</p>

  <p>“Bu sabah -bir uşak, Bayan Woodruff a bir paket ve bir mektup getirmedi mi?” Bayan Endicott boş boş bakıyordu. “Saat sekiz sularında gelecekti.” Kadının gözleri hâlâ boştu. Sonra Betsy Anne’i çağırıp bir güzel sorguladı... yani Charles aniden çekip gidene kadar.</p>

  <p>Arabaya oturup gözlerini kapadı. Kıpırdayacak gücü de isteği de kalmamış gibiydi. Keşke o kadar ince eleyip sık dokumasaydı, keşke&nbsp;hemen gelseydi... ama Sam. Sam! Hırsız! Casus! Bay Freeman’ın&nbsp;adamı mıydı yoksa? Yoksa ona üç yüz pound vermedi diye mi yapmıştı bu alçaklığı? Charles Lyme’da geçenleri şimdi daha iyi anlıyordu:&nbsp;&nbsp;&nbsp;&nbsp;Exeter’e döner dönmez yaptığının ortaya çıkacağının farkındaydı Sam; mektubunu okumuş olmalıydı... Charles karanlıkta kıpkırmızı kesildi. Sam’i eline geçirirse boynunu kıracaktı. Bir an polise gidip onu şikâyet etmeyi bile geçirdi aklından... düpedüz hırsızlıktı yaptığı. Ama bunun boş olduğunu biliyordu. Hem esas meseleyi çözmeyecekti: Yani Sarah’nın bulunmasına bir yardımı&nbsp;olmayacaktı.</p>

  <p>Üzerine çöken karanlıkta görebildiği tek bir ışık vardı. Londra’ya gitmişti; kendisinin Londra’da yaşadığını da biliyordu. Ama niyeti,&nbsp;Grogan’ın dediği gibi kapısına dayanmak olsaydı, Charles’ın bulunduğunu düşündüğü Lyme’a dönmek olmaz mıydı ilk tepkisi? Onun&nbsp;son derece iyi niyetli olduğuna karar vermemiş miydi? Öyleyse&nbsp;Charles’ı ebediyen kaybettiğini hissetmiş olamaz mıydı? O tek ışık&nbsp;da şöyle bir parlayıp sönmüştü.</p>

  <p>O gece yıllardır yapmadığı bir şey yaptı. Yatağının kenarına diz çöküp dua etti; onu bulmak için yakarıyordu; hayatı boyunca araması gerekse bile bulacaktı onu.</p>
</body>
</html>
