<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">50</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p class="ilk">Doğal ayıklanma sayesinde zaman içinde yeni türler ortaya çıktıkça, diğerlerinin gitgide azalacağı ve sonunda yok olacağı sonucuna varmak kaçınılmaz bence. Doğal olarak en fazla zararı, değişim geçiren ve ilerleme kaydeden türlerin en yakın rakipleri görecektir.</p>

    <p style="text-align: right;">DARWIN,</p>

    <p style="text-align: right;"><span style="font-style:italic;">Türlerin Kökeni</span> (1859)</p>
  </blockquote>

  <p>&nbsp;</p>

  <p>Lyme’a vardıklarında saat tam ikiye geliyordu. Charles birkaç dakikalığına ayırttığı odaya çekildi. Yine bir aşağı bir yukarı yürüyüp duruyordu ama bu sefer onu bekleyen konuşmanın etkisiyle sinirli ve gamlıydı. O varoluşçu dehşet musallat olmuştu yine başına; belki de böyle olacağını bildiğinden, köprüleri atmak için yollamıştı o mektubu Sarah’ya. Exeter’den gelirken yolda kararlaştırdığı binlerce cümleyi tekrar prova etti; ama sonbahar yaprakları gibi aklından uçup gidiyorlardı. Önce derin bir soluk, sonra da şapkasını alıp çıktı.</p>

  <p>Mary kapıyı açıp da onu görünce yüzünde kocaman bir gülücük belirdi. Ciddiyetini onun üzerinde denedi.</p>

  <p>“Tünaydın. Bayan Ernestina evde mi?”</p>

  <p>Ama daha o cevap vermeden Ernestina holün arkasında belirdi. Yüzünde hafif bir tebessüm vardı.</p>

  <p>“Hayır! Hanımım yemeğe çıktı. Ama isterseniz içeri gelebilirsiniz.”</p>

  <p>Oturma odasına girip gözden kayboldu. Charles şapkasını Mary’ye verdi, yakasını düzeltti, keşke ölseydim diye düşündü, sonra holü geçip ateşten gömleği giymeye hazırlandı. Bahçeye bakan bir pencerenin yanında güneş ışığında duran Ernestina neşeyle döndü:</p>

  <p>“Bugün babamdan bir mektup... Charles! Charles? Bir şey mi oldu?”</p>

  <p>Charles’a doğru bir iki adım attı. Charles ona bakamıyordu, gözlerini halıya dikmişti. Ernestina donakaldı. Onun korkulu gözleriyle Charles’ın ciddi ve sıkıntılı gözleri birleşti.</p>

  <p>“Charles?”</p>

  <p>“Rica ederim otur!”</p>

  <p>“Ama ne oldu?”</p>

  <p>“Bunu... söylemek için geldim.”</p>

  <p>“Ama neden bana öyle bakıyorsun?”</p>

  <p>“Çünkü söylemem gereken şeyi anlatmaya nereden başlayacağımı bilemiyorum.”</p>

  <p>Ernestina gözlerini ondan ayırmaksızın elini arkaya uzatıp pencerenin yanındaki bir iskemleye oturdu. Hâlâ sesini çıkarmamıştı Charles. Ernestina yanındaki masanın üzerinde duran mektuba dokundu.</p>

  <p>“Babam...” ama Charles’ın sert bakışı cümlesini yarıda kesti.</p>

  <p>“Bundan daha iyi davranamazdı... ama ona gerçeği söylemedim.”</p>

  <p>“Gerçek mi, ne gerçeği?”</p>

  <p>“Uzun, derin ve acılı bir düşünce sürecinden sonra sana layık olmadığıma karar verdiğimi.”</p>

  <p>Ernestina’nın yüzü bembeyaz kesildi. Charles bir an onun bayılacağını düşünerek, tutmak için ona atıldı; ama Ernestina sanki uykuda olmadığından emin olmak istermiş gibi elini yavaşça sol koluna götürmüştü.</p>

  <p>“Charles... Şaka yapıyorsun!”</p>

  <p>“Son derece mahcubum... ama şaka yapmıyorum.”</p>

  <p>“Bana <span style="font-style:italic;">layık</span> değil misin?”</p>

  <p>“Hem de hiç!”</p>

  <p>“Sen... yo, bu bir kâbus.” İnanmayan gözlerle ona bakarak ürkekçe gülümsedi: “Telgrafını unutuyorsun. Şaka bu!”</p>

  <p>“Eğer benim böyle bir konuda şaka yapabileceğimi düşünüyorsan beni hiç tanımamışsın.”</p>

  <p>“Ama... ama... telgrafın!”</p>

  <p>“Kararımı vermeden önce yollamıştım.”</p>

  <p>Ancak bunu duyduktan sonra gerçeği kabullenmeye başladı Ernestina. Charles en can alıcı anın bu olacağını önceden tahmin etmişti. Bayılsaydı, histeriye kapılsaydı... ama ne yapacağını bilemiyordu; acıdan nefret ediyordu ve geri dönmek, her şeyi anlatmak, affına sığınmak için belki de çok geç olmadığını düşündü. Her ne kadar Ernestina’nın gözleri uzunca bir süre kapalı kalsa ve tepeden tırnağa şöyle bir titrese de bayılmadı. Babasının kızıydı o; bayılabilmeyi isterdi belki; ama böylesi bir ihanet...</p>

  <p>“Öyleyse lütfen ne demek istediğini açıkla!”</p>

  <p>Charles bir an rahatladı. Ernestina incinmişti ama ölümcül bir yara almamıştı.</p>

  <p>“Bir cümlede anlatamam.”</p>

  <p>Buruk bir sitemle ellerine baktı. “Öyleyse birçok cümle kullan. Lafını kesmem!”</p>

  <p>“Sana karşı hep büyük bir sevgi ve saygı besledim ve hâlâ da besliyorum. Aşkını kazanabilecek kadar şanslı olan her erkek için muhteşem bir eş olacağından bir an bile şüphe etmedim. Ama sana olan ilgimin bir bölümünün alçakça olduğunun da hep farkındaydım. Getireceğin servetten söz ediyorum -bir de senin tek çocuk olman gerçeğinden. İçten içe, Ernestina, hayatımın amaçsız ve boş olduğunu hissetmişimdir hep. Yo, lütfen sözümü kesme! Geçen kış sana evlilik teklif edersem olumlu cevap alacağımı anlayınca şeytan dürttü sanki. Harika bir evlilik yaparak kendime olan inancımı yenileme fırsatı çıkmıştı karşıma. Sakın soğukkanlı bir hesapçılıkla hareket ettiğimi düşünme. Senden çok hoşlanmıştım. Bu duygunun aşka dönüşeceğine samimiyetle inanıyordum.”</p>

  <p>Ernestina ağır ağır başını kaldırdı. Ona baktı ama onu görmüyor gibiydi.</p>

  <p>“Bu konuşanın sen olduğuna inanamıyorum. Zalimin, kalpsizin, acımasızın teki...”</p>

  <p>“Bunun, senin için çok acı bir şoke olduğunu biliyorum.”</p>

  <p>“Şok ha!” Çileden çıkmışa benziyordu. “Sen böyle istifini bozmadan, kılın kıpırdamadan karşımda durup aslında beni hiç sevmediğini söylerken!”</p>

  <p>Sesini yükseltmişti, Charles kalkıp açık duran pencereyi kapadı. Onun eğik duran başına biraz daha yaklaşarak, resmiyetini bozmadan olabildiğince tatlı bir sesle konuştu:</p>

  <p>“Kendimi temize çıkarmaya çalıştığım yok. Sadece bu suçu işlemeyi önceden hesaplamadığımı açıklamaya çalışıyorum. Öyle olsaydı şu an yapmakta olduğum şeyi yapabilir miydim? Tek isteğim, kendimden başka kimseyi kandırmadığımı anlaman. Bana ne dersen de -zayıf, bencil... ne istersen- ama hissiz değilim.”</p>

  <p>Ernestina hafifçe titreyerek iç geçirdi.</p>

  <p>“Peki bu büyük keşfi yapmanı sağlayan ne?”</p>

  <p>“Bunun ne kadar iğrenç olduğunu biliyorum; ama baban benim yerime nişanı bozmayınca duyduğum hayal kırıklığı oldu bunu fark etmemi sağlayan.” Ernestina ona korkunç bir bakış fırlattı. “Dürüst olmaya çalışıyorum. Baban içine düştüğüm durum konusunda sadece çok cömert davranmakla kalmadı. Bana ortağı olmamı bile teklif etti.”</p>

  <p>Ernestina’nın yüzünde bir şimşek çaktı. “Biliyordum, biliyordum. Evlendikten sonra ticarete atılman gerektiği için. Değil mi?”</p>

  <p>Charles pencereye döndü. “Bunu baştan beri biliyordum. Zaten; babandan utanmak züppeliğin dik âlâsı olur.”</p>

  <p>“Bunları söylemen suçunu azaltmaz.”</p>

  <p>“Eğer bu yeni teklifi dehşetle karşıladığımı düşünüyorsan haklısın. Ama bu işe hiç uygun olmadığım için dehşete düştüm, teklif yüzünden değil. Şimdi bırak da... açıklamamı bitireyim.”</p>

  <p>“Kalbimi kırıyorsun.”</p>

  <p>Yine pencereye döndü Charles.</p>

  <p>“Lütfen birbirimize karşı duyduğumuz saygıyı kaybetmemeye çalışalım. Sadece kendi hislerime göre hareket ettiğimi düşünmeni istemem. En çok rahatımı kaçıran, sana hak ettiğin sevgiyi vermeden seninle evlenmekle sana -ve babana- yapacağım haksızlık oldu. Daha farklı insanlar olsaydık fark etmezdi belki; ama değiliz, bir bakıştan, bir kelimeden aşkımızın karşılıklı olup olmadığını anlıyoruz.”</p>

  <p>Ernestina adeta tısladı: “Anladığımızı sanmıştık.”</p>

  <p>“Sevgili Ernestina, bu Hıristiyanlığa inanmak gibi bir şey. İnsan inanıyormuş gibi davranabilir. Ama bir işe yaramaz. Eğer kendi kalbini yoklarsan, ufak tefek şüpheler bulacağından eminim. Onları hemen susturmuşsundur tabii, kendine o...”</p>

  <p>Ernestina kulaklarını tıkadı, sonra ellerini yavaşça yüzüne kaydırdı. Bir sessizlik oldu. Sonra “Artık ben konuşabilir miyim?” dedi.</p>

  <p>“Tabii...”</p>

  <p>“Senin için küçük sevimli... bir salon biblosundan öte bir şey olmadığımı biliyorum. Toy olduğumu biliyorum. Şımarık olduğumu da. Sıradan olduğumu da. Ne Truvalı Helen ne Kleopatra’yım. Zaman zaman kulaklarını tırmalayan şeyler söylediğimi, gündelik konularla canını sıktığımı, fosillerle dalga geçtiğimde seni incittiğimi biliyorum. Belki sadece bir çocuğum. Ama senin sevgin ve koruman altında... bana vereceğin eğitimle... daha iyi biri olacağıma inanmıştım. Seni mutlu etmeyi, kendimi geliştirdiğim için beni sevmeni sağlamayı öğrenecektim. Belki bilmiyorsun ama nereden bileceksin, ilk anda senden hoşlanmamın nedeni buydu. Daha önce yüzlerce erkeğin... peşimde koştuğunu biliyorsun. Hepsi de servet avcısı değildi. Toyluğumdan kıyaslama yapamadığım için seçmedim seni. Bana daha cömert, daha akıllı, daha deneyimli göründüğün için seçtim. Nişanlandıktan hemen sonra hatırlıyorum da -inanmazsan günlüğümü getirebilirim- senin kendine inanmadığını yazmıştım. Bunu hissetmiştim. Başarısız olduğuna, herkesin seni küçümsediğine inanıyorsun, neden bilmem... ama sana asıl düğün hediyemin bu olmasını istemiştim. Kendine inanmanı sağlamak.”</p>

  <p>Uzun bir sessizlik oldu. Ernestina başı öne eğik oturuyordu.</p>

  <p>Charles alçak sesle konuştu: “Neler yitirdiğimi şimdi daha iyi anlıyorum. Ne yazık ki kendimi çok iyi tanıyorum. İnsan hiç olmamış bir şeyi tekrar canlandıramaz.”</p>

  <p>“Söylediklerimin senin için başka hiçbir anlamı yok mu?”</p>

  <p>“Olmaz olur mu, benim için çok şey ifade ediyor.”</p>

  <p>Sessiz kaldı, oysa Ernestina açıkça bir şeyler daha söylemesini bekliyordu. Tina’dan böyle bir tepki beklemediği için söyledikleri Charles’ı duygulandırmış ve utandırmıştı; onu susturan bu duyguların ikisini de açığa vuramayışıydı. Yumuşak ve alçak bir sesle konuştu Ernestina:</p>

  <p>“Söylediklerimden sonra en azından...” ama kelime bulamıyordu.</p>

  <p>“Kararımı tekrar gözden mi geçireyim?”</p>

  <p>Ernestina onun ses tonundan, Charles’ın farkında olmadığı bir şeyler çıkarmış olmalı ki birden tutkulu bir yakarışla ona baktı. Gözleri zor tuttuğu gözyaşlarından ıslaktı, bembeyaz yüzü acınası bir halde sakin görünmeye çalışıyordu. Gövdesine bir bıçak saplanmış gibi hissetti kendini Charles; ne kadar derinden yaralamıştı onu.</p>

  <p>“Charles yalvarırım, yalvarırım biraz daha bekle! Doğru, cahilim, benden ne istediğini bilmiyorum.... Nerede hata yaptığımı bana söylersen... Nasıl olmamı istediğini... Her şeyi yaparım, her şeyi; çünkü seni mutlu etmek için yapamayacağım şey yok.”</p>

  <p>“Böyle konuşmamalısın.”</p>

  <p>“Konuşmalıyım -elimde değil- daha dün o telgrafı alınca, ağladım, onu yüzlerce kez öptüm, durmadan her şeyi şakaya vuruyorum diye derin hislerim olmadığını düşünmemelisin. Ben...” Sonra keskin bir önseziye kapılmış gibi cümlesini yarıda bıraktı. Öfkeyle Charles’a baktı. “Yalan söylüyorsun. Onu yolladıktan sonra bir şey oldu.”</p>

  <p>Charles şöminenin yanına gidip sırtını döndü. Kız hıçkırmaya başlamıştı. Charles buna dayanamadı. Sonunda onu başı öne eğik görmeyi umarak başını çevirdi; ama Tina gözleri onun üzerinde, açıktan açığa ağlıyordu; onun kendisine baktığını görünce, dehşete düşmüş, kayıp bir çocuk gibi ellerini uzattı, hafifçe ayağa kalktı, bir adım attı ve yere düştü. Bunun üzerine Charles’a bir tiksinti geldi; ondan değil, içinde bulunduğu bu durumdan tiksiniyordu: Gerçekleri saptırmaktan, esas olanı söylememekten. Savaş ya da kazada korkunç bir yara almış hastanın karşısında bir cerrahın kapıldığı hisse benzetilebilir bu; vahşi bir kararlılık -çünkü yapacak başka bir şey yoktur-, hemen ameliyata başlama azmi. Gerçeği söylemek. Hıçkırıklar kesilene kadar bekledi.</p>

  <p>“Sana söylemek istemiyordum. Ama evet; bir şey oldu.”</p>

  <p>Yavaşça ayağa kalkıp, ellerini yanaklarına götürdü Ernestina, gözlerini ondan bir an olsun ayırmıyordu.</p>

  <p>“Kim?”</p>

  <p>“Onu tanımıyorsun. Adı önemli değil.”</p>

  <p>“O ve... sen...”</p>

  <p>Charles bakışlarını kaçırdı.</p>

  <p>“Onu uzun zamandır tanıyorum. Aramızda her şey bitti sanıyordum. Ama Londra’da... bitmediğini fark ettim.”</p>

  <p>“Ona âşık mısın?”</p>

  <p>“Aşk mı? Bilmiyorum... Her ne ise kalbimi rahatça başka birine sunmamı engelliyor.”</p>

  <p>“Bana neden en başta söylemedin?”</p>

  <p>Uzun bir sessizlik oldu. Söylediği her yalanı ortaya çıkaran gözlerine bakmaya tahammül edemiyordu.</p>

  <p>Mırıldandı: “Sana acı vermek istemedim.”</p>

  <p>“Yoksa kendine utanç vermek mi istemedin? Sen... sen bir canavarsın!”</p>

  <p>Ernestina kendini iskemleye bıraktı, büyümüş gözlerle ona bakıyordu. Sonra yüzünü ellerine gömdü. Charles onu susturmaya çalışmadı, durmadan şömine rafının üzerindeki porselen koyun biblosuna bakıyordu; o günden sonra öldüğü güne kadar ne zaman bir porselen koyun biblosu görse kendinden iğrendi. Ernestina’nın sonunda söyleyebildiği sözler öyle güçlüydü ki irkildi.</p>

  <p>“Ben kendimi öldürmesem bile utanç beni öldürür!”</p>

  <p>“Bir anlık üzüntüye bile değmem ben. Başka erkeklerle karşılaşacaksın... hayatın sillesini yememiş erkekler. Şerefli erkekler...” Durakladı, sonra kendini tutamayarak patlak verdi: “Senin için kutsal olan her şey üzerine yemin et, bir daha böyle bir şey söylemeyeceksin!”</p>

  <p>Ernestina ona korkunç bir bakış fırlattı: “Seni mazur göreceğimi mi düşünmüştün?” Sessizce başını iki yana salladı Charles. “Ailem, arkadaşlarım: Onlara ne diyeceğim? Bay Charles Smithson’ın metresinin, şerefinden, verdiği sözden... daha önemli olduğunu mu?”</p>

  <p>Yırtılan kâğıdın sesi duyuldu. Yüzünü dönmediği halde öfkesini babasının mektubundan çıkardığını biliyordu Charles.</p>

  <p>“Onun hayatımdan tümüyle çıktığını zannediyordum. Olağandışı olaylar...”</p>

  <p>Sessizlik: Tina’nın aklından onun yüzüne kezzap atmak geçiyordu sanki. Soğuk, zehir gibi bir sesle konuştu:</p>

  <p>“Sözünden caydın. Bu gibi bir durumda kadınlar dava açabiliyor.”</p>

  <p>“Beni mahkemeye vermeye hakkın var. Suçumu kabul etmekten başka yapabileceğim bir şey yok.”</p>

  <p>“Bütün herkes senin ne mal olduğunu anlayacak. Bu da bana yeter.”</p>

  <p>“Olup biteni herkes öğrenecek zaten.”</p>

  <p>Charles’ın yaptığı şeyin ne kadar anormal olduğu kafasına anca dank etmişti Ernestina’nın. Başını sallayıp duruyordu. Charles bir iskemle çekip onun karşısına koydu, dokunamayacak kadar uzak ama ona nüfuz edebilecek kadar yakın.</p>

  <p>“Ciddi ciddi bir düşün bakalım, gerçekten cezamı çekmediğimi söyleyebilir misin? Hayatımın en korkunç kararı bu değil mi sence? Şu an dehşet içinde olmadığımı söyleyebilir misin? Ölene kadar bugünü pişmanlıkla anacağım. Seni kandırmış olabilirim; peki kandırdım. Ama kalpsiz olmadığımı bilirsin. Öyle olsaydım şu an burada olmazdım. Bir mektup yazıp uzaklara kaçardım.”</p>

  <p>“Keşke öyle yapsaydın!”</p>

  <p>Charles onun alnına uzun uzun baktıktan sonra ayağa kalktı. Aynadaki görüntüsü ilişti gözüne; aynadaki adam, yani başka bir dünyadaki Charles gerçek kendisiymiş gibi geldi ona. Odadaki adamsa, Ernestina’nın da dediği gibi bir sahtekârdı; onunla olan ilişkisinde hep sahtekârlık yapmıştı, kendisi gözlemlediği bir yabancıydı sanki. Sonunda hazırlamış olduğu konuşmalardan birine başlayabildi:</p>

  <p>“Şu anda senden bekleyebileceğim yegâne duyguların öfke ve sitem olduğunu biliyorum. Tek istediğim bu... doğal hisler silindiğinde kendime en büyük cezayı benim vereceğimi unutmaman... ve tek özrümün saymayı ve sevmeyi öğrendiğim bir insanı aldatmaya gönlümün daha fazla razı olmayışı olduğunu.”</p>

  <p>Yapmacık geldi bu sözler kulağına; öyleydi de; onun kendisini açıktan açığa küçümsediğinin farkındaydı.</p>

  <p>“<span style="font-style:italic;">Onu</span> gözümün önüne getirmeye çalışıyorum. Eminim unvan sahibidir: doğuştan soylu. Ah... keşke zavallı, bir tane babacığımı dinleseydim!”</p>

  <p>“Bu da ne demek?”</p>

  <p>“Soyluları iyi tanır. Onlar hakkında bir tekerleme bile uydurdu: unvan taşıyan cüzdan taşımaz.”</p>

  <p>“Ben unvan taşımıyorum.”</p>

  <p>“Sen de amcan gibisin. Sanki mevkiniz, biz dünyanın sıradan yaratıklarının inandığı şeyleri küçümseme hakkı veriyormuş gibi davranıyorsunuz. O da öyle. Hangi kadın bir erkeğe verdiği sözü bozduracak kadar şeytan olabilir? Anladım.” Yüzüne tükürür gibi konuştu: “Evli bir kadın!”</p>

  <p>“Bunu tartışmak istemiyorum.”</p>

  <p>“Şimdi nerede? Londra’da mı?”</p>

  <p>Ernestina’ya şöyle bir bakıp topuklarının üzerinde döndü ve kapıya yöneldi. Ernestina ayağa kalkmıştı.</p>

  <p>“Babam adınızı iki paralık edecek, ikinizi de yerin dibine batıracak. Bütün tanıdıklarınız reddedecek sizi. İngiltere’nin dışına sürüleceksiniz...”</p>

  <p>Kapının yanında bir an duraklamıştı. Kapıyı açtı. Ya bu yüzden -ya da ona yaraşacak bir rezalet düşünemediğinden- susup kaldı Ernestina. Sanki çok fazla şey söylemek istiyormuş da söyleyemiyormuş gibi bir ifade vardı yüzünde. Sendeledi; sonra içinde ona başkaldıran bir şey Charles’ın adını haykırdı; sanki bir kâbustu bu, ona uyanmak üzere olduğunun söylenmesini istiyordu.</p>

  <p>Charles yerinden kımıldamadı. Ernestina birden iskemlenin yanına, yere düştü. İlk önce ona doğru bir hamle yaptı Charles. Ama düşüşündeki bir şey onu alıkoydu, kız dizlerini çok dikkatli bükmüştü ve kendini yanlamasına halının üzerine bırakıvermişti.</p>

  <p>Bir an yere yığılmış kadına baktı ve âdet yerini bulsun diye bayılmış olduğunu fark etti.</p>

  <p>“Babana hemen yazacağım” dedi.</p>

  <p>Ernestina hiç hareket etmiyordu, gözleri kapalı, eli acıklı bir biçimde yana uzanmış öylece yatıyordu. Charles şöminenin yanındaki zilin kordonunu çektikten sonra yine açık kapıya gitti. Mary’nin ayak seslerini duyar duymaz dışarı çıktı. Hizmetçi merdivenleri koşarak çıkıyordu. Oturma odasını işaret etti Charles.</p>

  <p>“Şok geçirdi. Sakın yanından ayrılma! Ben Doktor Grogan’ı getirmeye gidiyorum.” Mary’nin kendisi de bir an bayılacak gibi oldu. Elini tırabzana koyup Charles’a acılı gözlerle baktı. “Anladın mı? Sakın yanından ayrılma!” Mary başını salladı ama yerinden kımıldamadı. “Sadece bayıldı. Elbisesinin yakasını gevşet!”</p>

  <p>Ona korkuyla bakarak odaya girdi hizmetçi. Charles bir iki saniye daha bekledi. Hafif bir inleme, ardından da Mary’nin sesini duydu.</p>

  <p>“Ah, hanımım, hanımım, ben Mary. Doktor geliyo, hanımım. Merak etmeyin, sizi bırakmam.”</p>

  <p>Charles bir an eşikten içeri göz attı. Mary’nin Ernestina’yı dizlerinin üzerine çekmiş olduğunu gördü. Hanımın yüzü hizmetçinin göğsüne yaslanmıştı. Mary, Charles’a baktı: O çakmak çakmak yanan gözler onları seyretmesini ya da oyalanmasını yasaklar gibiydi. Charles bu dobra dobra suçlamaya boyun eğdi.</p>
</body>
</html>
