<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">36<br /></h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p>Ama alnında bir ateş yanıyor:&nbsp;</p>

    <p>Karartıp gözlerini&nbsp;</p>

    <p>Bırakıyor geleceğe kendini,</p>

    <p>Her şeyi ihtiras teslim alıyor.&nbsp;</p>

    <p style="text-align: right;">TENNYSON, <span style="font-style:italic;">In Memoriam</span> (1850)</p>
  </blockquote>

  <p>&nbsp;</p>

  <p>Yüz yıl önce, Exeter başkentten şimdikinden çok daha uzaktı; bu yüzden de şimdi bütün Britanya’nın tatmak için Londra’ya akın ettiği o yasak zevkleri sağlayabiliyordu. 1867’de şehrin fuhşa&nbsp;ayrılmış bir meydanı olduğunu söylemek pireyi deve yapmak olur;&nbsp;çünkü topu topu bir eğlence yeri vardı, o da şehrin merkezinin ve&nbsp;Katedral’in ürpertici varlığının epey uzağında, şehrin nehre doğru&nbsp;inen bölümündeydi, eskiden (1867’de bile mazide kalmıştı) önemli&nbsp;bir limanken Exeter’in kalbiymiş. Üzerinde Tudor döneminden kalma bir sürü evin olduğu, ışıksız, pis kokulu, kalabalık, iç içe geçmiş bir sürü sokaktan oluşuyordu. Genelevler, dans salonları ve meyhaneler vardı burada; ama daha çok hayatı kaymış kızlar ve kadınlar&nbsp;vardı: evli olmayan anneler, metresler, Devon’un küçük kasabaları&nbsp;ve köylerindeki baskıdan kaçıp gelmiş bir sürü insan. Kısacası, saklanma yeri diye adı çıkmıştı; Sarah’nın tarif ettiği, Weymouth’taki o&nbsp;han gibi ucuz pansiyonlar ve hanlarla doluydu, bütün ülkeyi yerle&nbsp;bir eden o sert ahlakçı dalgadan uzak, güvenli limanlar. Bu konuda&nbsp;Exeter bir istisna değildi; o zamanın bütün taşra kentleri, evrensel&nbsp;erkek iffetiyle yaptıkları savaşta yaralanan bu talihsiz dişiler ordusu&nbsp;için yer açmak zorundaydı.</p>

  <p>Bu bölgenin hemen sınırında Kral George zamanından kalma bir sıra teraslı ev vardı. İlk yapıldıklarında nehrin güzel manzarasını&nbsp;görüyorlardı herhalde. Ama sonradan kurulan depolar bu manzarayı kapamışlardı; görüldüğü üzre, evler de o doğal zarafetlerine duydukları güveni yitirmişlerdi. Tahta kısımları boya istiyordu, çatıyı&nbsp;tutan direkler ve kapılar çürümüştü. Birkaçı hâlâ ev olarak kullanılıyordu; ama tuğlaları üzerine düşüncesizce donuk kahverengi boya&nbsp;çekilerek iç kapatıcı bir tekdüzelik verilmiş, en ortadaki beş tanesi,&nbsp;ortadakinin giriş kapısındaki tahtaya yazılmış uzun bir yazıyla bir&nbsp;otel olduklarını ilan ediyorlardı; isim vermek gerekirse, Endicott’un&nbsp;Aile Oteli. Baş özelliği müşterilerinin işine burnunu sokmamak olan&nbsp;Bayan Martha Endicott tarafından işletiliyordu (tabelada da böyle&nbsp;yazıyordu zaten) ve ona aitti. Tam anlamıyla bir Devon’luydu; yani&nbsp;müşterilerin niyetlerinden çok, orada kaldıklarında bırakacakları&nbsp;parayı görüyordu. Holün yanındaki küçük ofisine gelen müşterileri&nbsp;şöyle sınıflandırırdı: On şilinlik, on iki şilinlik, on beş falan filan...&nbsp;bunlar haftalık ücretlerdi. Modern bir otele gittiklerinde on beş şilin&nbsp;vermeye alışmış olanlar otelinin ucuz olduğunu düşünmesinler;&nbsp;çünkü, o zamanlar bir kulübenin kirası haftalık bir, bilemedin iki&nbsp;şilindi. Exeter’de altı yedi şiline çok güzel evler kiralanabilirdi; en&nbsp;ucuz odanın bile on şilin olması Endicott’un Aile Oteli’ni çok seçkin&nbsp;kılıyordu, oysa bunun tek nedeni sahibesinin açgözlülüğüydü.</p>

  <p>Bulutlu bir akşam yerini geceye bırakıyor. Daha şimdiden karşı kaldırımdaki iki gaz lambası, lambacının uzun değneğiyle ışığa kavuşmuş ve depoların çiğ duvarlarını aydınlatmaya başlamış. Otelin&nbsp;bir sürü odasında ışıklar yanıyor; alt kattakiler daha parlak, üsttekiler daha ölgün; çünkü, o çağda üst katlara gaz borusu döşetmek çok&nbsp;pahalı kabul edildiğinden yukarılarda hâlâ gaz lambası kullanılırdı.&nbsp;Giriş kapısının yanındaki bir zemin kat penceresinden, küçük bir&nbsp;kömür ateşinin yanındaki masada oturan Bayan Endicott görülüyor. İncil’inin üzerine eğilmiş yani hesap defterinin; oradan çaprazlamasına, perdeleri hâlâ çekilmemiş olan, en sağdaki evin, karanlık&nbsp;üst kat penceresine gidersek on iki şilin altı pensliğin iyi bir örneğini&nbsp;görebiliriz; bu sefer odayı kastediyorum, müşteriyi değil.</p>

  <p>Aslında iki odadan oluşuyor, küçük bir oturma odası ve ondan da küçük bir yatak odası, ikisi de Kral George zamanının orta büyüklükteki bir odasından bozma. Duvar kâğıdında ne idüğü belirsiz,&nbsp;sarımsı, küçük çiçekler var. Halı yıpranmış; yuvarlak, üç ayaklı bir&nbsp;sehpanın üzerinde koyu yeşil bir örtü, örtünün kenarlarında birisi&nbsp;nakış denemeleri -anlaşılan ilk denemesini- yapmış; iki berbat koltuk pire rengi kadifeyle kaplanmış, koyu kahverengi maun şifoniyer.&nbsp;Duvarda Charles Wesley’in lekeli bir resmi ve Exeter Katedrali’nin&nbsp;çok çirkin bir suluboyası; birkaç yıl önce, kötü durumdaki bir hanımdan, borcunun karşılığı olarak istemeye istemeye alınmış.</p>

  <p>Şu anda uyuyan bir yakutu andıran ateşin önündeki ince tellerin üzerindeki birkaç ufak tefek süsleme dışında oda böyle döşenmişti.&nbsp;Küçücük bir ayrıntı kurtarıyordu odayı: George zamanından kalmış&nbsp;olan ve çiçek taşıyan zarif su perileriyle bezenmiş beyaz şömine mermeri. Bu perilerin klasik yüzlerinde hep hafif bir şaşkınlık vardı sanki; ama şimdi, yüz yılın bir milletin kültüründe yarattığı o korkunç&nbsp;değişikliklere gerçekten şaşırmış gibi duruyorlardı. Yerleri çam tahtası döşeli, güzel bir odada açmışlardı gözlerini; oysa şimdi pis bir&nbsp;hücredeydiler.</p>

  <p>Kapı açılıp da o ana kadar kendini göstermemiş olan kiracının gölgesi belirdiğinde, ellerinde olsa derin bir oh çekerlerdi herhalde.&nbsp;O tuhaf kesimli manto, o siyah bone, beyaz yakalı o mavi giysi... ama&nbsp;Sarah heyecanla, neredeyse hevesle içeri girdi.</p>

  <p>Endicott Aile Oteli’nde ilk gecesi değildi bu. Oraya gelmesinin -günlerce önce- nedeniyse çok basitti. Exeter’de genç kızken gittiği akademide bu otelin adı şaka gibi bir şeydi; sıfat bir isim gibi düşünülerek, Endicott’ların çoğala çoğala oturmak için bir otele ihtiyaç&nbsp;duyar hale geldiği söyleniyordu.</p>

  <p>Sarah kendini Dorchester arabalarının son durağında buluvermişti. Sandığı onu bekliyordu; bir gün önce gelmişti. Bir hamal ona nereye gideceğini sordu. Bir an paniğe kapıldı. Hayal meyal hatırladığı o şakadan başka hiçbir isim gelmiyordu aklına. Gideceği yeri&nbsp;öğrendiğinde hamalın yüzünde beliren ifade, ona kalmak için&nbsp;Exeter’in en seçkin yerini seçmediğini anlatmıştı. Ama adam sesini&nbsp;çıkarmadan sandığı sırtladı, Sarah da daha önce sözünü ettiğim mahalleye giden yol boyunca onu takip etti. Onun gözü de oteli pek&nbsp;tutmadı; aklında daha sade, daha saygın, daha açık bir yer gibi kalmıştı (gerçi daha önce sadece bir kere görmüştü)... ama elinin şu&nbsp;darlığında otel beğenme gibi bir lüksü yoktu. Tek başına olması konusunda yorum yapılmaması onu biraz rahatlattı. Bir haftalık parayı&nbsp;hemen vermesi güven uyandırmaya yetti. Niyeti en ucuz odayı tutmaktı; ama on şiline tek bir oda tutabiliyorken, iki buçuk şilin daha&nbsp;fazla verince iki oda tutabildiğini anlayınca fikrini değiştirdi.</p>

  <p>Hızla odaya girip kapıyı kapattı. Bir kibrit yakılıp, lambanın fitiline götürüldü, eskiden “baca” tabir edilen, buzlu camdan fanus yerine takıldığında, ışık odaya yayılıp geceyi usulca uzaklaştırdı. Sonra bonesini çıkarıp kendine has bir tavırla saçlarını savurdu. Taşıdığı&nbsp;bez torbayı masanın üzerine koydu, mantosunu çıkarmamasından,&nbsp;torbanın içindekileri çıkarmaya can attığı anlaşılıyordu. Kâğıda sarılı nesneleri birbiri ardına çıkarıp yeşil örtünün üzerine yerleştirdi.&nbsp;Sonra torbayı yere bırakıp ganimetlerini açmaya başladı.</p>

  <p>Dere kenarındaki rengârenk bir kulübeyi ve iki âşığı resmeden bir Staffordshire çaydanlığıyla başladı işe (Sarah âşıklara yakından&nbsp;baktı); sonra şişman adam şeklinde bir Toby sürahisi çıkardı, o Viktoryen tarzı cafcaflı şeylerden biri değildi, uçuk leylak ve sarı yabangülü renklerinde çok ince, zarif bir şeydi, tombul adamın şen yüzüne&nbsp;de çok güzel, yumuşak mavi bir lake cila geçilmişti (seramik uzmanları bunun bir Ralph Leigh olduğunu hemen anlayacaklardır). Elden&nbsp;düşme ev eşyaları satan bir dükkândan ele geçirilen bu iki ganimet&nbsp;Sarah’ya dokuz pense mal olmuştu; Toby çatlaktı, zaman içinde yeniden çatlayacaktı, bunu biliyorum; çünkü bir iki yıl önce, Sarah’dan&nbsp;çok daha fazla para ödeyerek onu kendim satın aldım. Ama onun&nbsp;aksine ben Ralph Leigh’nin olduğu için aldım. O ise şişman adamın&nbsp;gülümseyişini beğenmişti.</p>

  <p>Şimdiye kadar hiç görmemiş olsak da Sarah’nın bir estetik duygusu vardı; bu belki de hissi bir şeydi: Kendini içinde bulduğu o korkunç dekora bir tepki. Küçük Toby’sinin kaç yaşında olduğu konusunda hiçbir fikri yoktu. Ama içten içe onun uzun zaman kullanıldığını ve birçok el değiştirdiğini seziyordu... ve şimdi kendisinindi. <span style="font-style:italic;">Kendisinindi</span>; onu şöminenin rafına koyup, sanki şu anda&nbsp;hafiften hafife duymaya başladığı bu ilk sahiplik duygusunun tek bir&nbsp;atomunu bile elinden kaçırmak istemiyormuş gibi çocuksu bir ilgiyle uzun uzun baktı, mantosu hâlâ üzerindeydi.</p>

  <p>Dışarıdaki koridordan gelen ayak sesleri bu dalgınlığını bozdu. Kısa ama dikkatli bir bakış fırlattı kapıya. Ayak sesleri uzaklaştı.&nbsp;Mantosunu çıkarıp ateşi eşeleyerek canlandırdı; sonra kararmış bir&nbsp;çaydanlığı ateşin üzerine astı. Geriye, diğer ganimetlerine döndü:&nbsp;Buruşuk bir kesekâğıdı içinde çay, bir diğeri içinde şeker ve küçük&nbsp;bir metal kutu içinde süt: bunları çaydanlığın yanına koydu. Sonra&nbsp;geri kalan üç paketi alıp yatak odasına gitti; odada bir yatak, mermer bir lavabo, küçük bir ayna, küçük uyduruk bir halı parçası vardı, hepsi bu.</p>

  <p>Ama onun gözü paketlerden başka bir şey görmüyordu. Birincisinde bir gecelik vardı. Üzerine tutup bakmak yerine yatağın üstüne koydu; sonra ikinci paketi açtı. Koyu yeşil bir şaldı bu, zümrüt yeşili&nbsp;püskülleri olan yünlü bir kumaş. Bunu, kendinden geçmişçesine&nbsp;elinde tuttu; onu kendinden geçiren şey doğrudan doğruya, bu şalın&nbsp;pahalılığı olsa gerekti. Çünkü buna bütün öbür aldıklarının hepsinden fazla para vermişti. Sonunda özenle kaldırıp, bu narin, yumuşak&nbsp;kumaşı yanağına bastırdı, bir yandan da geceliğine bakıyordu; şimdiye kadar yapmasına izin verdiğim ilk kadınsı hareketi yaptı; kestanerengi saçlarından bir tutam alıp yeşil kumaşın üzerine koydu,&nbsp;sonra şalı silkeledi -genişti, bir metreden daha fazla- ve onu omuzlarına sardı. Yine uzun uzun baktı, ama bu sefer aynaya; sonra yatağa dönüp şalı geceliğin omuzları üzerine yerleştirdi.</p>

  <p>Üçüncü ve en küçük paketi açtı; ama bu sadece sargı beziydi, bir an durup yatağın üzerindeki yeşil beyaz düzenlemeye baktıktan sonra sargı bezini alıp içerideki odaya gitti ve onu şifoniyerin çekmecelerinden birine koydu, tam o sırada çaydanlık da tıkırdamaya&nbsp;başlamıştı.</p>

  <p>&nbsp;</p>

  <p>Charles’ın kesesinde on altın vardı ve bu bile Sarah’nın dış dünyaya bakışını değiştirmeye yetmişti. O on altın parayı saydığı ilk akşamdan beri tekrar tekrar sayıyordu onları. Cimriliği yüzünden değil de durmadan aynı filme giden biri gibi; sırf hikâyenin, belli&nbsp;imgelerin verdiği o dayanılmaz haz yüzünden...</p>

  <p>Exeter’e ilk geldiğinde, günlerce çok az para harcadı, onu da kendi acınası maaşından biriktirdikleriyle; ama dükkânlara baktı: Giysilere, sandalyelere, masalara, sebzelere, şaraplara, ona düşman gelen birçok şeye, önlerinden geçerken gözlerini kaçırıp, geçtikten sonra&nbsp;sırıtan ikiyüzlü Lyme’lılar gibi onunla dalga geçen nesnelere. Sahici&nbsp;porselen demlik almak için bu kadar uzun zaman beklemesinin nedeni buydu. İnsan bir çaydanlıkla da idare edebilirdi, hem fakirliği&nbsp;onu bir şeylere sahip olmamaya alıştırmıştı, içindeki satın alma isteğini köreltmişti, haftalar boyu günde yarım peksimete talim eden bir&nbsp;denizci gibi artık kendisinin olan bütün bu yiyecekleri yiyemiyordu.&nbsp;Bu onun mutsuz olduğunu göstermez; tam aksine. Yetişkin hayatının ilk tatilinin tadını çıkarıyordu.</p>

  <p>Çayı demledi. Ocağın içindeki demlikten küçük, altın alevler yansıyordu. O loş ışık ve çıtırtılar içinde ateşin duvarlara vurduğu gölgeleri bekler gibi duruyordu Sarah. Bu kadar değişmiş, durumundan bu kadar hoşnut olduğuna göre Charles'tan haber almış olmalı diye&nbsp;düşünüyorsunuz belki. Ama hiç haber almamıştı. Nasıl o sessiz gecede Marlborough Malikânesi’nde gözyaşlarına boğulduğunda kafasından neler geçtiğini anlamaya çalışmadıysam, şimdi ateşe bakarken&nbsp;düşündüklerini ortaya çıkarmaya da hiç niyetim yok. Bir süre sonra&nbsp;ayağa kalkıp şifoniyere gitti ve üst çekmecelerin birinden bir çay kaşığı ve tabaksız bir fincan çıkardı. Masanın üzerine çayını koyduktan&nbsp;sonra, son paketini açtı. Küçük bir parça kıymalı börekti bu. Sonra&nbsp;sofra kurallarına aldırmadan iştahla yemeye başladı.</p>
</body>
</html>
