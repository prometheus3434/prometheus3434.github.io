<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">45</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p>İçimdeki erkeğin uyanması için</p>

    <p>Kendim olmaktan vazgeçmeliyim!</p>

    <p style="text-align: right;">TENNYSON, <span style="font-style:italic;">Maud</span> (1855)</p>
  </blockquote>

  <p>&nbsp;</p>

  <p>Şimdi, bu romanı tümüyle geleneksel bir sona bağladığıma göre, son iki bölümde anlatılan her şeyin aslında sizi inandırmaya çalıştığım şekilde gerçekleşmediğini açıklamak zorundayım.</p>

  <p>Daha önce hepimizde şairlik olduğunu ama çoğumuzun şiir yazmadığını söylemiştim; aynı zamanda hepimiz romancıyızdır da, yani kendimize kurgusal gelecekler yazma huyumuz vardır; hoş bugünlerde kendimizi filmlere koymaya daha meyilliyiz. Kafamızda, neler yapacağımızı, başımıza nelerin geleceğini kurarız; bu romanlara ya da filmlere yaraşır varsayımlar davranışlarımızı genelde kabul ettiğimizden çok daha fazla etkiler, genellikle geleceği bugünde yaşarız istemesek de.</p>

  <p>Charles da istisna değildi; okuduğunuz şu son birkaç sayfada gerçekten olan şeyler değil de Charles’ın Londra’dan Exeter’e giderken olabileceğini düşündüğü şeyler vardı. Kuşkusuz benim yaptığım gibi böyle ayrıntılı ve tutarlı bir anlatı içerisinde düşünmemişti bunları; ne de Bayan Poulteney’in öldükten sonraki ahvalini bu kadar ince detaylarına kadar gözlerinin önüne getirmişti. Ama o da kadını Şeytanın paklayacağını düşünüyordu ki aynı kapıya çıkar.</p>

  <p>Dahası kendini hikâyenin sonuna geliyor gibi hissetmişti; hem de hoşlanmadığı bir son. Şu son iki bölümde bir tutarsızlık, bir ahenksizlik, Charles’ın daha derin olan potansiyeline bir ihanet ve yaklaşık yüz yirmi beş yıl yaşaması gibi küçük bir mesele görüyorsanız; eğer edebiyatta sık sık rastlandığı üzre yazarın nefessiz kaldığı ve hâlâ önde giderken yarışı bir an önce bırakmak istediği hissine kapılıyorsanız beni suçlamayın; çünkü bütün bu duygular ya da en azından bunların yansımaları Charles’ın zihninde mevcuttu. Ona öyle geliyordu ki varoluşunun kitabı son derece pejmürde bir sona bağlanıyordu.</p>

  <p>Şu “ben”, Sarah’yı unutuşun gölgelerine göndermek için bütün o aldatıcı, kurnaz gerekçeleri bulan şey de kendim değildim; sadece, kötücül bir güçle Ernestina’nın kefesine ağırlık yapan, her şeye (Charles’ın durumunda Tanrı hariç) karşı duyulan kayıtsızlığın kişileşmesiydi; her şeyi Charles’ın içinde bulunduğu tren gibi dümdüz aynı doğrultuya yönlendiren de bu kayıtsızlıktı.</p>

  <p>Charles’ın, Londra’da kaçamak yaptığı günün ertesi günü evlilik sözüne sadık kalmaya karar verdiğini söylediğimde sizi kandırmıyordum; resmi kararı buydu, tıpkı bir zamanlar kiliseye girmeye karar verdiği gibi (o zamanki bir karardan çok bir tepkiydi belki). O üç kelimelik mektubun onun üzerindeki etkisini çözümlerken kandırdım sizi. Çünkü ona acı vermişti, bir takıntı haline gelmişti, kafasını karıştırmıştı. Düşündükçe bu mektup... adresten başka hiçbir şey yazmamak... tam Sarah’dan beklenebilecek bir jest gibi geliyordu ona. Diğer davranışlarını bütünler gibiydi ki ancak karşıtlıklarla açıklanabilirdi bu tavırlar; çeken-iten, karmaşık-basit, gururlu-dilenen, savunan-saldıran. Viktorya devri çok usandırıcı bir çağdı; iki-anlamlılığa alışık değildi.</p>

  <p>Ama bütün bunların ötesinde, Charles’ı bir seçim yapmaya zorluyordu; bir yanı bu zorunluluktan nefret ederken, diğer yanının seçim anının yakınlaşmasından duyduğu dayanılmaz heyecan, bize Charles’ın o yolculuk sırasında ne vaziyette olduğu konusunda ipucu veriyor. Varoluşçu terminolojinin kazançlarından yoksundu ama o anda asıl hissettiği şey kesinlikle özgürlük endişesiydi; yani insanın özgür olduğunu fark etmesi ve aynı zamanda özgür olmanın dehşet verici bir durum olduğunu da fark etmesi.</p>

  <p>Öyleyse Sam’in farazi geleceğini bir kenara atıp Exeter’deki şimdisine dönelim. Tren durunca efendisinin kompartımanına gider.</p>

  <p>“Geceleyin burda mı kalıyoz, efendim?”</p>

  <p>Charles bir an ona bakar, kararını hâlâ vermemiştir ve başını kaldırıp gri gökyüzüne bakar.</p>

  <p>“Yağmur yağacağa benzer. Gemi Hanı’nda konaklayalım.”</p>

  <p>Bu sözü duyar duymaz sahip olmadığı poundlara binlerce pound eklenebileceğini düşünen Sam, Charles’ın eşyalarının eski bir arabaya yüklenişine nezaret ederek, efendisinin yanında, istasyonun dışında duruyordu birkaç dakika sonra. Charles’ın üzerinde su götürmez bir huzursuzluk vardı. En sonunda yükler bağlandı ve araba yola çıkmaya hazır hale geldi.</p>

  <p>“O uzun tren yolculuğundan sonra biraz bacaklarımı açsam iyi olacak sanırım, Sam. Sen bavullarla git!”</p>

  <p>Sam’in içi ezildi.</p>

  <p>“Bana düşmez ama Bay Charles, sizin yerinizde olsam gitmezdim. Şu yağmur bulutlarına bir bakın!”</p>

  <p>“Azıcık yağmurun bir zararı olmaz.”</p>

  <p>Sam yutkunarak başını eğdi.</p>

  <p>“Siz bilirsiniz, Bay Charles. Akşam yemeği söyleyeyim mi?”</p>

  <p>“Evet... yani... gelince ben söylerim. Belki de Katedrale akşam duasına giderim.”</p>

  <p>Charles şehre çıkan yokuşu tırmanmaya koyuldu. Sam onun arkasından bir süre hüzünle baktıktan sonra arabacıya döndü.</p>

  <p>“Baksana; Hendicott Aile Oteli diye bir yer duydun mu “iç?”</p>

  <p>“He.”</p>

  <p>“Nerde biliyo musun?”</p>

  <p>“He.”</p>

  <p>“Beni ‘emen Gemi ‘Anına götürürsen pişman olmazsın, dostum!”</p>

  <p>Sam kendine yaraşır bir cakayla arabaya bindi. Sanki hava alıyormuş gibi sahte bir yavaşlıkla yürüyen Charles’a hemen yetişti araba. Onun gözden kaybolmasıyla Charles’ın adımları da sıklaştı.</p>

  <p>Sam uyuşuk taşra hanları konusunda epeyce tecrübe kazanmıştı. Eşyalar taşındı, en iyi oda seçildi, ateş yakıldı, gecelik ve gerekli diğer eşyalar yatağın üzerine serildi: hem de tam yedi dakikada. Sonra kendini sokağa attı, arabacı hâlâ bekliyordu. Kısa bir yol daha gittiler. Sam dikkatle dışarı bakıyordu, sonra inip adama parasını verdi.</p>

  <p>“İlk sola döndüğüz mü garşına çıkar, efendim.”</p>

  <p>“Sağ ol, babalık. Al sana iki teklik.” Exeter için bile çok az sayılabilecek bu bahşişi verdikten sonra melon şapkasını sağ kaşının üzerine eğdi ve alacakaranlıkta gözden kayboldu. Üzerinde durduğu sokağın ortasında, tam da arabacının gösterdiği sokağın karşısında heybetli sütunları olan bir Methodist Kilisesi vardı. Bu sütunlardan birinin arkasına pusuya yattı bizim hevesli dedektif. Hava kapalı olduğundan akşam erken çökmüştü.</p>

  <p>Sam’in uzun zaman beklemesi gerekmedi. Karşıdan gelen uzun boylu adamı görünce yüreği hopladı. Yolunu kaybettiği anlaşılan adam küçük bir çocuğa bir şeyler sordu. Çocuk onu, Sam’in karşısındaki köşeye getirip karşıyı gösterdi ve bu hareketi sayesinde, yüzündeki sırıtıştan anlaşıldığı kadarıyla iki pensten daha fazlasını kazandı.</p>

  <p>Charles’ın sırtı uzaklaştı. Sonra durup yukarı baktı. Sam’e doğru bir iki adım geri gitti. Sonra sanki sabredecek hali kalmamış gibi dönüp evlerden birine girdi. Sam sütunun arkasından çıkıp koşarak merdivenleri indi ve otelin durduğu sokağa seğirtti. Bir süre köşede bekledi ama Charles dışarı çıkmadı. Sam cesaretlenerek, evlerin karşısındaki deponun duvarı boyunca ilerledi. Otelin girişini görebilecek kadar yakınlaşmıştı. Boştu. Bir sürü odanın ışıkları yanıyordu. On beş dakika filan geçti ve yağmur atıştırmaya başladı.</p>

  <p>Sam bir süre tırnaklarını yedi, kafası fıldır fıldır işliyordu. Sonra hızlı hızlı uzaklaşmaya başladı.</p>
</body>
</html>
