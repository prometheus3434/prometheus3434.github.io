<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">31</h2>

  <p>&nbsp;</p>

  <blockquote style="margin-left:45%">
    <p>O hızlı soluklar dolarsa sineye</p>

    <p>Ve kazara birleşen eller titretirse</p>

    <p>Aynı anda enfes bir sızıyla</p>

    <p>Nabzı ve vücudu baştan başa</p>

    <p>Önceleri karşılaşsa da gözler rahatça</p>

    <p>Artık arıyorsa birbirini ama utanarak arıyorsa</p>

    <p>Coşkusu bilinen bir ahengi</p>

    <p>O zaman başlangıcı mıdır kesin</p>

    <p>Girişi midir aşk acısı denen ezginin</p>

    <p>Cennette meleklerin söylediği?</p>

    <p>&nbsp;</p>

    <p>Yoksa kaba bir melodi mi</p>

    <p>Ayın altında soluyan herkesin</p>

    <p>Er ya da geç öğrendiği?</p>

    <p style="text-align: right;">A.H. CLOUGH, Şiir (1844)</p>

    <p>&nbsp;</p>
  </blockquote>

  <p>Şimdi uyuyordu.</p>

  <p>En sonunda cesaretini toplayıp bölmenin üzerinden bakabildiğinde Charles’ın gözüne çarpan o yüz kızartıcı manzara buydu işte. Küçük bir kız çocuğu gibi mantosunun altına kıvrılmış yatıyordu, gecenin soğuğundan ayaklarını toplamıştı, başını şal desenli koyu yeşil bir eşarbın üzerine koymuştu; sanki tek hazinesi olan açık saçlarını samanlardan korumak ister gibi. O sessizlikte, hafif, düzenli soluması hem duyulabiliyor hem görülebiliyordu; bir an onun orada öyle huzur içinde mışıl mışıl uyuması Charles’a suçların en büyüğü gibi geldi.</p>

  <p>Yine de içinde engelleyemediği bir koruma isteği kabardı. Öyle şiddetliydi ki gözlerini kaçırdı ve doktorun suçlamasının böylesi kanıtlanmasına şaşarak arkasına döndü; çünkü içinden onun yanına çökmek, onu rahatlatmak geliyordu... hatta ahırın ıssızlığı ve kızın duruşu bir yatak odasını hatırlattığından belki de daha kötüsü. Sanki iki kilometre koşmuş gibi kalbinin küt küt attığını hissediyordu. Kaplan Sarah’nın değil, kendisinin içindeydi. Bir an bekledikten sonra sessizce kapıya doğru geri çekildi. Arkasına baktı, gitmek üzereydi; sonra kendi sesinin onun adını söylediğini duydu. Konuşmak istememişti. Ama ses konuşmuştu.</p>

  <p>“Bayan Woodruff.”</p>

  <p>Cevap yok.</p>

  <p>Adını tekrar söyledi, daha yüksek sesle, kendine gelmişti, o derin, karanlık sular akıp gitmişti.</p>

  <p>Minicik bir kıpırtı, hafif bir hışırtı; sonra kız aceleyle bölmenin üzerinden bakmak için kalkınca, kafası neredeyse komik denebilecek bir biçimde birdenbire belirdi. Havada yüzen toz tanecikleri arasında Charles onun yüzünde korku ve şaşkınlık gördüğü izlenimine kapıldı.</p>

  <p>“Özür dilerim, özür dilerim...”</p>

  <p>Kafası tekrar gözden kayboldu. Charles dışarıdaki gün ışığına çıktı. Tepesinde çiğ çığlıklar atan iki martı süzülüyordu. Charles, Mandıra’nın yakınındaki otlaklardan görülmemek için kenara çekildi. Grogan’dan korkmuyor; en azından henüz gelmesini beklemiyordu. Ama orası çok açıklıktı; mandıracı saman almak için gelebilirdi... Baharda bütün çimenler yeşermişken neden gelsin ki... Ama Charles bunu düşünemeyecek kadar işkilliydi.</p>

  <p>“Bay Smithson?”</p>

  <p>Tam zamanında kapının olduğu tarafa dolanarak, Sarah’nın adını, bu sefer daha endişeli söylemesini engellemiş oldu. Birbirlerinden on adım ötede duruyorlardı, Sarah kapıda, Charles yapının köşesinde. Sarah hızla toparlanmış, üzerine mantosunu giymişti, elinde tuttuğu eşarbı elbise fırçası olarak kullanmış gibi bir hali vardı. Gözleri telaşlıydı; ama yüz hatlarında aniden uyandırılmaktan meydana gelen kızarıklığa rağmen, hâlâ uykunun yumuşaklığı vardı.</p>

  <p>Vahşi bir haldeydi. Delilik ya da histerinin verdiği bir vahşilik değil: Charles’ın çitkuşunun şakımasında sezdiği o vahşilik ... coşkunluğa varan bir masumiyetin verdiği vahşilik. Nasıl o şafak yürüyüşünün farklılığı kendi geçmişine duyduğu o samimi hüznü ortadan kaldırmış -ve eritmişse- bu son derece dolaysız yüz de, yüce doktorlar Matthei ve Grogan tarafından Charles’ın kafasına sokulan korkuları öyle ortadan kaldırmış ve eritmişti. Hegel’e rağmen, Viktorya çağı pek öyle diyalektik bir çağ değildi; insanlar karşıtlıkların, olumluluklar ve olumsuzların aynı bütününün parçası olduğunu düşünmezlerdi. Paradokslar onları mutlu etmekten çok canlarını sıkardı. Varoluşçu anların değil, sebep sonuç ilişkilerinin insanlarıydılar; pozitif, her şeyi açıklayan, dikkatle incelenmiş ve ciddiyetle uygulanmış teorileri severlerdi. Bazı şeyleri kurmakla meşguldüler tabii; biz kendimizi o kadar uzun zamandır yıkmaya verdik ki, bir şeyleri kurmak şimdi sabun köpüğünden balon yapmak türünden boş bir iş gibi geliyor. Bu yüzden Charles kendini anlayamıyordu. Zar zor gülümsemeyi başardı.</p>

  <p>“Burada bizi görmezler mi?”</p>

  <p>Sarah da Charles gibi oradan görünmeyen Mandıraya doğru baktı.</p>

  <p>“Bugün Axminster pazarı var. İnekleri sağar sağmaz oraya gider.”</p>

  <p>Ama geri dönüp ahıra girdi. Charles da onu takip etti, birbirlerinden epeyce uzak durdular; Sarah’nın arkası dönüktü.</p>

  <p>“Geceyi burada mı geçirdiniz?”</p>

  <p>Başını evet gibilerden salladı. Bir sessizlik oldu.</p>

  <p>“Acıkmadınız mı?”</p>

  <p>Sarah bu kez hayır gibilerden başını salladı ve yine sessizlik çöktü. Ama bu sefer kendisi konuştu.</p>

  <p>“Biliyor musunuz?”</p>

  <p>“Dün bütün gün burada değildim. Gelemedim.”</p>

  <p>Yine sessizlik. “Bayan Poulteney iyileşmiş mi?”</p>

  <p>“Anladığım kadarıyla evet.”</p>

  <p>“Bana çok kızdı.”</p>

  <p>“Bence iyi oldu. O ev size göre değildi.”</p>

  <p>“Neresi bana göre ki?”</p>

  <p>Kelimelerini dikkatli seçmesi gerektiğini hatırladı Charles.</p>

  <p>“Hadi... kendinize acımamalısınız.” Bir iki adım yaklaştı. “Herkes çok endişelendi. Dün gece sizi aramak için bir ekip çıktı. O fırtınada.”</p>

  <p>Kendisini kandırıp kandırmadığını anlamak için Charles’a döndü. Kandırmadığını gördü; “Bu kadar sıkıntı yaratmak istemezdim” dediğinde kendisini kandırmaya çalışmadığını şaşkınlıkla görme sırası Charles'taydı.</p>

  <p>"Neyse... boşverin. Sanırım böyle heyecan yaşamak pek hoşlarına gitti. Ama sizin artık Lyme’ı hemen terk etmeniz gerek.”</p>

  <p>Sarah başını eğdi. Charles’ın sesi çok sert çıkmıştı. Durakladı, sonra uzanıp onu rahatlatmak için elini omzuna koydu.</p>

  <p>“Korkmayın. Size bunu yapmanız için yardım etmeye geldim.”</p>

  <p>Bu basit hareketi ve kararlılığıyla doktorun yakmış olduğunu söylediği yangını söndürmeye doğru ilk adımı atmış olacağını sanıyordu. Ama insanın kendisi çıraysa yangınla savaşmaya kalkması umutsuz bir çabadır. Sarah tepeden tırnağa ateş kesilmişti. Charles’a tutkulu bir bakış fırlatırken gözleri alev alev yanıyordu. Charles elini çekmeye çalıştı ama Sarah onu havada yakalayıp dudaklarına götürdü. Charles panik içinde elini çekti; sanki bunu yapmakla Sarah’nın yüzüne bir tokat atmıştı.</p>

  <p>“Sevgili Bayan Woodruff, lütfen kendinizi kontrol edin! Ben...”&nbsp;</p>

  <p>“Edemiyorum.”</p>

  <p>Kelime adeta fısıltıyla söylenmişti ama Charles’ı susturdu. Kızın, kendisinin iyiliğine karşı duyduğu minnettarlığı dizginleyemediğini söylemek istediğini düşünmeye çalıştı Charles... uğraştı, uğraştı. Ama birden Catullus’u hatırladı: “Seni ne zaman görsem sesim kesiliyor, dilim tutuluyor, ince bir alev tüm gövdemi dolaşıyor, içimden fışkıran bir kükreme ve karanlık kulaklarımı gözlerimi dağlıyor.” Catullus’un Sappho çevirisi; Avrupa tıbbında aşk denen hastalığın en iyi tanımı budur hâlâ.</p>

  <p>Sarah ve Charles -farkında olmadan- tam da bu semptomların pençesinde öylece duruyorlardı; birisi kabul ediyor, diğeri reddediyordu; ama reddeden kımıldama gücünü kendinde bulamıyordu. Duygularını yoğun bir biçimde bastırdıkları dört beş saniye geçti böyle. Sonra Sarah daha fazla dayanamadı. Charles’ın ayakları dibinde dizleri üzerine çöktü. Kelimeler dudaklarından sel gibi boşaldı:</p>

  <p>“Size yalan söyledim, Bayan Fairley’nin karşısına özellikle çıktım, Bayan Poulteney’e söyleyeceğini biliyordum.”</p>

  <p>Charles’ın kendi üzerinde kurmakta olduğu kontrol birden ellerinden kayıp gitti. Dehşet içinde kendisine doğru kalkmış olan yüze baktı. Kendisinden af dileniyordu; ama doktorlar onu yine yaya bıraktığı için kendisi de yardım dileniyordu. Kundakçılık ya da imzasız mektup yazma suçundan içeri giren o hanımlar, hiçbir siyah-beyaz ahlaki yargıyı umursamaksızın, yakalanmadıkları sürece suçlarını itiraf etmemişlerdi.</p>

  <p>Sarah’nın gözlerinden yaşlar fışkırıyordu. Bir servet sunuluyordu Charles’a, altından bir dünya ve buna karşı gözyaşı bezlerinin azıcık bir salgısı olan ufacık, geçici, kısacık birkaç damla su. Yine de ağlayan bir kadının karşısındaki bir adamdan çok yıkılmak üzere olan bir barajın altındaki bir adam gibi duruyordu orada.</p>

  <p>“Ama neden?..”</p>

  <p>Bunun üzerine yoğun bir samimiyet ve yakarışla ona baktı Sarah; yüreği gözlerine öylesine vurmuştu ki kelimeye gerek yoktu; lafı gevelemeyi -başka bir “Sevgili Bayan Woodruff!”u- olanaksız kılan bir çıplaklık.</p>

  <p>Ellerini ağır ağır uzatıp onu ayağa kaldırdı. İkisi de hipnotize olmuş gibi gözlerini birbirlerinden alamıyordu. Sarah -daha doğrusu o kocaman, insanı yutan gözler- dünyanın en güzel şeyi gibi göründü Charles’a. Geçmişlerinde neler olup bittiği önemli değildi. O an, koskoca bir çağa baskın çıktı.</p>

  <p>Charles kollarına aldı onu, kendisine doğru savrulurken gözlerini kapadığını gördü; sonra kendi gözlerini kapattı ve kızın dudaklarını buldu. Sadece o dudakların yumuşaklığını değil, olduğu gibi gövdesini de hissetti; aniden küçülmesini, kırılganlığını, zayıflığını, narinliğini...</p>

  <p>Charles onu var gücüyle itti.</p>

  <p>Sanki en iğrenç suçu işlerken yakalanmış en azılı katil gibi acı içindeydi yüzü. Sonra dönüp kapıya koştu; başka bir dehşetin kucağına. Doktor Grogan değildi kapıdaki.</p>
</body>
</html>
