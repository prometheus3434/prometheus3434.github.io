<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">42</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p class="ilk">Tarih, amaçlarına ulaşmak için insanları kullanan birine benzemez. Tarih insanların amaçlarını gerçekleştirmek için giriştiği eylemlerden başka bir şey değildir.</p>

    <p style="text-align: right;">MARX, <span style="font-style:italic;">Kutsal Aile</span> (1845)</p>
  </blockquote>

  <p>&nbsp;</p>

  <p>Bildiğiniz gibi, Charles Kensington’a döndüğünde fahişenin yanındaki insancıl duygularından pek eser kalmamıştı. Bir saat süren yolculuğu sırasında yine midesi bulanmış ve kendinden iğrenmek için epeyce zaman bulmuştu. Ama uyandığında biraz daha toplamıştı kafasını. Akşamdan kalma bütün erkekler gibi berbat bir halde, sararmış, çökmüş yüzüne ve kuru, paslanmış ağzına baktı aynada; sonra az çok insan içine çıkabilecek bir durumda olduğuna karar verdi. Sıcak suyla içeri girdiğinde Sam’le de yüzleşti ve bir gece önceki tersliği yüzünden özür diler gibi bile yaptı.</p>

  <p>“Ben ‘içbi şey fark etmedim, Bay Charles.”</p>

  <p>“Oldukça yorucu bir akşam geçirdim, Sam. Hadi şimdi bir zahmet bana şöyle koca bir demlik çay getiriver. İçim yanıyor.”</p>

  <p>Sam efendisinin içinin sadece susuzluktan yanmadığını düşünerek dışarı çıktı. Charles yıkanıp tıraş olurken Charles’ı düşünüyordu. Zampara ruhlu olmadığı aşikârdı; ama pişmanlık ve karamsarlık konusunda da pek tecrübeli sayılmazdı. Geleceği hakkında bir karar almak için önünde en az iki yılı olduğunu Bay Freeman’ın kendisi söylememiş miydi? İki yılda çok şey olabilirdi. Charles kendi kendine açıkça “Amcam ölebilir” demiyordu ama bu fikir aklının ucundan şöyle bir geçmiyor değildi. Sonra bir gece önceki deneyiminin şehvani yönü ona bu yoldaki meşru zevklerin çok yakında emrinde olacağını hatırlatıyordu. Şimdilik kendini tutmalıydı. Ya o çocuk; çocuklar yaşamın güçlüklerini nasıl da silip götürürlerdi kim bilir!</p>

  <p>Sam çay ve iki mektupla geri döndü. Yaşam yine bir yola dönüşmüştü. Üstteki zarfın üzerinde iki damga olduğunu gördü hemen; Exeter’den yollanmış, Lyme Regis’teki Beyaz Aslan Hanı’ndan Kensington’a havale edilmişti. Diğeri doğrudan doğruya Lyme’dan geliyordu. Duraksadı, sonra şüphe çekmemek için bir kâğıt bıçağı alıp pencerenin yanına gitti. İlkönce Grogan’dan gelen mektubu açtı; ama onu okumadan önce, şafak vakti Carslake ahırından Lyme’a dönüşte Charles’ın doktora yolladığı notu okuyalım. Şunlar yazıyordu:</p>

  <p>&nbsp;</p>

  <blockquote style="margin: 0 0 0 40px; border: none; padding: 0px;">
    <p class="ilk">“Sevgili Doktor Grogan,</p>

    <p class="ilk">Dün geceki kıymetli nasihatiniz ve yardımınıza teşekkür etmek ve sizin ve öbür meslektaşlarınızın gerekli gördüğü her türlü yardımı yapmaktan memnun olacağımı söylemek için aceleyle yazıyorum. Bu yersiz ilginin ne kadar aptalca olduğunu artık iyice anladığıma inanıp, bunu okuduğunuzda vuku bulmuş olacak karşılaşmada neler olup bittiğini bana anlatırsınız umarım.</p>

    <p class="ilk">Heyhat, bu sabah Tranter Teyze’nin evinde bu konuyu bir türlü açamadım. Hemen ayrılmak zorunda oluşum ve şu an anlatarak canınızı sıkmak istemediğim bazı diğer durumlar bu konuyu açmamı çok uygunsuz kıldı. Bu meseleyi döner dönmez halledeceğim. O zamana kadar bunun aramızda kalmasını rica ediyorum.</p>

    <p class="ilk">Hemen ayrılıyorum. Londra adresim aşağıda yazılı. Sonsuz minnetlerimle.</p>

    <p style="text-align: right;">C. S.”</p>
  </blockquote>

  <p>&nbsp;</p>

  <p>Dürüst bir mektup olmamıştı bu. Ama yazılması gerekiyordu. Charles cevabı heyecanla açtı.</p>

  <p>&nbsp;</p>

  <blockquote style="margin: 0 0 0 40px; border: none; padding: 0px;">
    <p class="ilk">“Sevgili Smithson,</p>

    <p class="ilk">Şu bizim küçük Dorset esrarına bir <span style="font-style:italic;">éclairissement</span><sup><a href="../Text/62.xhtml#a57" id="k57">57</a></sup> gelir umuduyla size yazmayı erteledim. Ne yazık ki o sabah karşıma çıkan tek hanım Doğa Ana oldu; üç saatlik bir beklemeden sonra muhabbetini hafiften usandırıcı bulmaya başladım onun da. Kısacası malum şahsiyet boy göstermedi. Lyme’a döndükten sonra kendi yerime zeki bir çocuk gönderdim. Ama o da, şu pek latif ıssızlığın içinde <span style="font-style:italic;">sub tegmine fagi</span><sup><a href="../Text/62.xhtml#a58" id="k58">58</a></sup> oturmuş durmuş. Böyle şaka yollu yazdığıma bakmayın, o akşam çocuk döndüğünde aklıma çok kötü ihtimaller geldi.</p>

    <p class="ilk">Ama ertesi gün, kızın sandığının Exeter’e yollanması için Beyaz Aslan Hanı’na talimat bırakıldığı kulağıma çalındı. Bu talimatı kimin verdiğini bulamadım. Herhalde mesajı kendisi yollamıştı. Sanırım bunu, kasabadan ayrıldığı şeklinde yorumlayabiliriz.</p>

    <p class="ilk">Tek kaygım, sizin peşinizden Londra’ya gelip, orada sizi taciz etmeye çalışmasıdır, sevgili Smithson. Bu olasılığa gülüp geçmemenizi rica ediyorum. Eğer zamanım olsaydı, size bu tür yolların uygulandığı başka vakalar sıralayabilirdim. Size bir adres yolluyorum. Uzun zamandır yazıştığım, harika bir adamdır, eğer başka sıkıntılar gelip de <span style="font-style:italic;">â la lettre</span><sup><a href="../Text/62.xhtml#a59" id="k59">59</a></sup> kapınızı çalarsa bu meseleyi onun ellerine bırakmanızı kuvvetle tavsiye ediyorum.</p>

    <p class="ilk">Rahat olun, ağzımdan ne tek kelime çıktı ne de çıkacak. Cici kızımızla ilgili tavsiyemi tekrar etmeme gerek yok -biraz önce sokakta karşılaştım- ama en kısa zamanda ona açılmanız iyi olur. <span style="font-style:italic;">Absolvitur</span>’un<sup><a href="../Text/62.xhtml#a60" id="k60">60</a></sup> çok sert ya da uzun bir ceza çekmeniz gerekeceğini sanmıyorum.</p>

    <p style="text-align: right;">Saygılarımla.</p>

    <p style="text-align: right;">MICHAEL GROGAN”</p>
  </blockquote>

  <p>&nbsp;</p>

  <p>Mektubu okumayı bitirmeden çok önce suçlu suçlu da olsa derin bir nefes almıştı Charles. Sırrını bilen yoktu. Bir süre yatak odasının penceresinden dışarı baktı, sonra ikinci mektubu açtı.</p>

  <p>Sayfalar, sayfalar bekliyordu ama sadece bir sayfa vardı.</p>

  <p>Bir kelime seli bekliyordu ama sadece üç kelime vardı.</p>

  <p>Bir adres.</p>

  <p>Kâğıdı elinde buruşturdu, sabahın sekizinde, onun horultularına eşlik etsin diye, üst kat hizmetçisi tarafından yakılan ateşe döndü ve kâğıdı içine fırlattı. Beş saniyede küle dönmüştü. Sam’in servis etmek için beklediği bir fincan çayı aldı. Bir yudumda midesine yuvarlayıp, yeniden doldursun diye bardağı Sam’e uzattı.</p>

  <p>“İşlerimi hallettim, Sam. Yarın Lyme’a dönüyoruz. On treniyle. Gidip biletleri alacaksın. Masanın üzerindeki iki telgrafı da çekiver. Sonra da güzel Mary’ye birkaç güzel kurdele filan almak için bütün öğleden sonra izinlisin; tabii geldiğimizden beri gönlünü başka birine kaptırmadıysan.”</p>

  <p>Sam de bunu bekliyordu. Yaldızlı kahvaltı fincanını doldururken efendisinin sırtına bir bakış fırlattı ve fincanı küçük gümüş bir tepsi üzerinde Charles’ın eline doğru uzatırken baklayı ağzından çıkardı:</p>

  <p>“Bay Charles, ona evlenme teklif edicem.”</p>

  <p>“Doğru söyle!”</p>

  <p>“Da’a doğrusu, Bay Charles, sizin yanınızda çalışmaktan bu kadar memnun olmasaydım ederdim.”</p>

  <p>Charles çayından bir yudum aldı.</p>

  <p>“Ne diyeceksen de Sam. Bilmece gibi konuşma.”</p>

  <p>“Evlenirsem, başka bir yerde oturmam gerekir, efendim.”</p>

  <p>Charles’ın kaşlarını birden çatıvermesinden, bu meseleyi daha önce hiç aklına getirmediği anlaşılıyordu. Dönüp ateşin yanına oturdu.</p>

  <p>“Bak Sam, evliliğini engellemek aklımdan bile geçmez; ama tam evlenmeden önce beni böyle yüzüstü bırakıp gitmeyeceksin, değil mi?”</p>

  <p>“Yannış anladınız Bay Charles. Ben sonrasını düşünüyodum.”</p>

  <p>“Daha büyük bir yere taşınacağız. Eminim karım Mary’nin de bizimle olmasından memnuniyet duyar... Öyleyse mesele ne?”</p>

  <p>Sam derin bir nefes aldı.</p>

  <p>“İş hayatına atılmayı düşünüyorum, Bay Charles. Yani siz yerleştikten sonra, Bay Charles. Bana i’tiyacınız olduğunda sizi ‘iç bırakmayacağımı biliyosunuzdur ‘er’alde.”</p>

  <p>“İş mi! Ne işi?”</p>

  <p>“Gönlümde küçük bir dükkân işletmek yatıyo, Bay Charles.”&nbsp;</p>

  <p>Uşağın hiç oyalanmadan uzattığı tepsiye bardağı koydu Charles.&nbsp;</p>

  <p>“Ama bunu için... şey... biraz para gerekmez mi?”</p>

  <p>“Biraz para biriktirdim, Bay Charles. Benim Mary de biriktirmiş.</p>

  <p>“Evet, evet ama kira vermek lazım; ne bileyim, mal alman lazım... Ne işi yapacaksın?”</p>

  <p>“Manifaturacılık, erkek giyim eşyası falan, Bay Charles.”</p>

  <p>Sanki uşağı Budist olmaya karar vermiş gibi şaşkınlıkla baktı Sam’e Charles. Ama birkaç küçük hadiseyi hatırladı; o konuşmayı düzeltme çabaları; mesleğinin her şeyinden şikâyetçi olup da giysilerine özen göstermesini gerektirmesinden şikâyet etmeyişi. Charles ara sıra (belki on bin kez) bu konudaki titizliği yüzünden takılırdı ona.</p>

  <p>“Demek sen bu işe yetecek kadar...”</p>

  <p>“Ne yazık ki, ‘ayır, Bay Charles. Kemerleri sıkmamız gerekecek.”</p>

  <p>Beklentili bir sessizlik oldu. Sam kendini süt ve şekerle uğraşmaya vermişti. Charles neredeyse Sam’inkine benzeyen bir hareketle burnunun kenarını kaşıyordu. Sam’in ne demek istediğini anlamıştı. Üçüncü fincanı aldı.</p>

  <p>“Ne kadar?”</p>

  <p>“Hoşuma giden bir dükkân gördüm, Bay Charles. Yüz elli pound ‘ava parası, yüz pound da içindeki mal için istiyo. Kira için de otuz papel.” Charles’ı tepeden tırnağa şöyle bir süzdü, “Sizin yanınızda ‘ayatımdan memnun olmadığım için diyil, Bay Charles. Oldum olası bir dükkânım olmasını ‘ayal etmişimdir.”</p>

  <p>“Peki ne kadar biriktirebildin?”</p>

  <p>Sam durakaldı.</p>

  <p>“Otuz pound, efendim.”</p>

  <p>Charles gülmedi, pencerenin yanına gitti.</p>

  <p>“Bu kadarını biriktirmen ne kadar zaman aldı?”</p>

  <p>“Üç yıl, efendim.”</p>

  <p>Yılda on pound fazla görünmeyebilir; ama bunun üç yıllık maaşın üçte biri olduğunu hesap etti Charles hemen; kendisiyle kıyaslandığında Sam’in ne kadar tutumlu olduğunu gösteriyordu bu da. Üzerinde çay malzemeleri olan sehpanın yanında bekleyen -ama neyi bekliyordu?- Sam’e baktı. Bunu takip eden sessizlikte Charles ilk ölümcül hatasını yapma gafletinde bulundu; yani Sam’e bu proje hakkındaki samimi düşüncelerini söyledi. Belki de kendine göre bir blöftü bu, Sam’in yaptığı hizmetler karşılığında bir şeyler beklediğinin hiç farkına varmamış gibi davrandı; daha çok asla yanılmayan efendinin, kolayca yanılabilen uşağına karşı duyduğu tarihi sorumluluktan yola çıkmıştı; ki bunu da kibirle bir tutmak haksızlık olur.</p>

  <p>“Seni uyarıyorum Sam, bir kere gözünü yükseklere dikersen bu sana mutsuzluktan başka hiçbir şey getirmez. Bir dükkânın olmazsa kendini kötü hissedersin. Ona sahip olunca da daha beter olursun.” Sam başını biraz daha eğdi. “Hem Sam, ben sana alıştım... seni severim. Seni kaybetmek istemem.”</p>

  <p>“Biliyom, Bay Charles. Bu konudaki duygularım sizinkinin tıpkısının aynısı. Yüksek izninizle, efendim.”</p>

  <p>“İyi öyleyse. Birbirimizden memnunuz. Bırak böyle devam etsin.”</p>

  <p>Sam başını eğip çay malzemelerini toplamaya koyuldu. Hayal kırıklığı aşikârdı; Kırılmış Umutlar, Boşa Geçen Hayat, Ödüllendirilmemiş Erdem ve benzeri temaları işleyen canlı bir heykeldi şu anda.</p>

  <p>“Hadi Sam, dayak yemiş köpek gibi durma karşımda. Eğer o kızla evlenirsen, ona göre maaşın artacak. Düğün masrafın da benden. Elimden geleni yaparım, için rahat olsun.”</p>

  <p>“Çok iyisiniz, Bay Charles.” Ama sesi mezardan gelir gibiydi, o heykeli yıkmaya imkân yoktu. Charles bir an için kendini Sam’in gözünden gördü. Birlikte oldukları yıllar boyunca onun har vurup harman savurduğunu görmüştü; evlenince de eline bir sürü para geçeceğini biliyor olmalıydı Sam, bütün masumiyetiyle iki üç yüz poundun pek de fazla bir miktar olmadığına inanması doğaldı.</p>

  <p>“Sam, benim pinti olduğumu düşünme. Aslında... şey, Winsyatt’a gitmemin nedeni... senin anlayacağın, Sir Robert evleniyor.”</p>

  <p>“Yo, efendim! Sir Robert haa! Olamaz!”</p>

  <p>Sam’in bu şaşkınlığını görenler, esas kabiliyetinin tiyatroculuk dalında olduğunu düşünebilir. Bir elindeki tepsiyi düşürmediği kalmıştı; ama tabii bu <span style="font-style:italic;">ante</span><sup><a href="../Text/62.xhtml#a61" id="k61">61</a></sup> Stanislavski’ydi. Charles pencereye dönüp konuşmasını sürdürdü:</p>

  <p>“Bu da demektir ki Sam, zaten fazlaca masraf yapmamı gerektiren bu zamanda pek fazla para biriktiremeyeceğim.”</p>

  <p>“Bundan ‘iç ‘aberim yoktu, Bay Charles.. Yani... inanmak çok zor; ‘ele onun yaşında!”</p>

  <p>Charles teselli girişimlerini hemen engelledi. “Bize amcama mutluluk dilemek düşer. Durum bu. Yakında herkes öğrenecek. Ama sen yine de kimseye bir şey söyleme sakın!”</p>

  <p>“Yo Bay Charles, ağzımın ne kadar sıkı olduğunu bilirsiniz.”&nbsp;</p>

  <p>Charles bunun üzerine Sam’e sert bir bakış fırlattı ama uşağı gözlerini alçakgönüllülükle yere indirmişti bile. Charles o gözleri görmek için can atıyordu. Ama onun sert bakışından uzak durdular; bu da onu ikinci ölümcül hatasına itti; çünkü Sam’in umutsuzluğu reddedilmekten ziyade, efendisinin ona karşı kullanılabilecek hiçbir gizli kabahati olmadığını düşünmesinden kaynaklanıyordu.</p>

  <p>“Sam, ben... yani evlendiğimde durumum biraz daha düzelebilir... Umutlarını tamamen yıkmak istemiyorum; biraz düşüneyim.”</p>

  <p>Sam’in kalbinde bir umut kıvılcımı çaktı. Olmuştu bu iş; demek efendisinin bir kabahati vardı.</p>

  <p>“Bay Charles, efendim, keşke ‘iç konuşmasaydım. ‘İç bilmiyodum.”</p>

  <p>“Yo, yo bunu bana açmana sevindim. Belki de bir fırsatını bulursam Bay Freeman’a danışırım. Böyle bir girişim konusunda ancak onun fikrine güvenebiliriz.”</p>

  <p>“Altın değerinde, Bay Charles, altın değerinde; o adamın ağzından çıkan her söz altın değerinde bence.”</p>

  <p>Bu benzetmeyi yaptıktan sonra Sam çıktı. Charles kapanan kapıya baktı. Sam’in kişiliğinde su yüzüne çıkan değişikliği seziyordu; bir ikiyüzlülük. Giysileri ve tavırlarıyla oldum olası beyefendileri taklit etmişti; şimdi bu sahte beyefendi taklitlerinde başka şeyler de vardı. Devir değişiyordu! Bir sürü sınıf erimeye ve çözülmeye başlamıştı.</p>

  <p>Bir süre öyle bakakaldı; ama sonra püff! Ernestina’nın bankadaki parası olduktan sonra Sam’e para vermek işten bile değildi. Yazı masasına gidip bir çekmecenin kilidini açtı. İçinden bir not defteri çıkarıp bir şeyler karaladı: Herhalde Bay Freeman’la konuşmayı unutmamak için.</p>

  <p>Bu sırada aşağıda, Sam telgraflarda ne yazdığını okuyordu. Birisi Beyaz Aslan Hanı’na yollanıyordu, hancıya geleceklerini haber vermek için. Diğeri şöyleydi:</p>

  <p>&nbsp;</p>

  <blockquote style="margin: 0 0 0 25px; border: none; padding: 0px;">
    <p class="ilk">“BAYAN FREEMAN. BAYAN TRANTER ELİYLE. BROAD SOKAĞI, LYME REGIS. HEMEN DÖNMEMİ EMRETMİŞSİNİZ. BU EMİR SADIK KULUNUZ TARAFINDAN ZEVKLE YERİNE GETİRİLECEK. CHARLES SMITHSON."</p>
  </blockquote>

  <p>&nbsp;</p>

  <p>O günlerde sadece görgüsüz Yankiler telgraf çekmeye tenezzül ederdi.</p>

  <p>O sabah Sam’in gördüğü ilk mahrem yazı değildi bu. Charles’a getirdiği ikinci mektubun zarfı mühürlenmek yerine tutkalla yapıştırılmıştı. Azıcık buhar merakını gidermeye yetti; zaten bütün sabah yapacak bir şeyi olmayan Sam’in bunu becerecek boş bir an bulması güç olmadı.</p>

  <p>Belki de Sam konusunda siz de Charles gibi düşünmeye başlamışsınızdır. Dünyanın en dürüst adamı gibi davranmadığı bir gerçek. Ama evlilik düşüncesi insana tuhaf şeyler yaptırır. Nişanlıların bazı şeylerin eşitsiz olduğunu düşünmesine; birbirlerine verecek daha çok şeyleri olmasını istemelerine neden olur; gençliğin kayıtsızlığını öldürür; sorumlulukları insanı diğerlerinden uzaklaştırır ve toplumsal sözleşmenin daha özgeci yönleri silinip gider. Kısacası insan bir başkası uğruna hile yapmayı kendisi için hile yapmaktan daha kolay bulur. Sam bu yaptığını hile olarak kabul etmiyordu tabii, onun için bu “kartlarını doğru oynamaktı.” Yani efendisi ne olursa olsun Ernestina’yla evlenmeliydi; ancak onun parası sayesinde iki yüz elli pounduna kavuşabilirdi; eğer efendisi ve Lyme’ın o kötü kadını aşna fişneye devam edeceklerse bunu kartları elinde tutanın gözü önünde yapmalıydılar: Bu daha iyi bile olacaktı hatta; çünkü Charles kendini ne kadar suçlu hissederse o kadar yumuşayacaktı; ama iş çok ileri giderse... Sam altdudağını emerek kaşlarını çattı. Haddini aşmasına şaşmamak lazım; bütün çöpçatanlar yapar bunu.</p>
</body>
</html>
