<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">44</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p>Görev; yani boyun eğmek,&nbsp;</p>

    <p>Senden her beklenene...&nbsp;</p>

    <p>Görüntüyü kurtarmak,&nbsp;</p>

    <p>Kurcalamadan anlamını...&nbsp;</p>

    <p>Derhal amansızca bastırmak,&nbsp;</p>

    <p>Korkunç bir günah gibi,</p>

    <p>Her arayışını ve aldanışını&nbsp;</p>

    <p>kemik kafes içindeki ruhun.&nbsp;</p>

    <p>Korkakça rıza göstermek&nbsp;</p>

    <p>Kaderin buyruğuna...</p>

    <p style="text-align: right;">A. H. CLOUGH,&nbsp;</p>

    <p style="text-align: right;">“Görev” (1841)</p>
  </blockquote>

  <p>&nbsp;</p>

  <p>O gece saat tam ona gelirken Beyaz Aslan Hanı’na vardılar. Tranter Teyze’nin evinin ışıkları hâlâ yanıyordu; onlar geçerken bir perde aralandı. Charles hemen kendine çekidüzen verip, eşyaları yerleştirmeyi Sam’e bıraktıktan sonra cesur adımlarla yokuşu tırmanmaya başladı. Mary onu görünce sevinçten çılgına dönmüştü; hemen arkasında duran Tranter Teyze’nin pembe yüzünde, hoş geldin gülücükleri vardı. Yolcuyu karşıladıktan hemen sonra ortalıktan kaybolması konusunda kesin emir almıştı kadıncağız: O akşam şu nişanlılara refakatçi saçmalığına lüzum yoktu. Ernestina her zamanki gibi ağırbaşlılığını ortaya koymak için arka odadan dışarı çıkmamıştı.</p>

  <p>Charles içeri girdiğinde ayağa kalkmak yerine ona kaşlarını kaldırarak sitemli bir bakış fırlattı. Charles gülümsedi.</p>

  <p>“Exeter’den çiçek almayı unuttum.”</p>

  <p>“Görüyorum, efendim.”</p>

  <p>“Sen yatmadan önce buraya gelebilmek için öyle acele ettim ki...”</p>

  <p>Ernestina gözlerini, nakış yapan ellerine indirdi. Charles yakına gelince eller birden işi bırakıp, kumaşı ters çevirdi.</p>

  <p>“Anlaşılan bir rakibim var.”</p>

  <p>“Bir değil birçok rakibin olsa yeridir.”</p>

  <p>Charles onun yanına diz çöküp usulca elini tuttu ve öptü. Ernestina ona kaçamak bir bakış fırlattı.</p>

  <p>“Gittiğinden beri gözüme uyku girmedi.”</p>

  <p>“Yanaklarının solgunluğundan, gözlerinin şişliğinden belli.”&nbsp;</p>

  <p>Gülmedi. “Benimle dalga geçiyorsun.”</p>

  <p>“Eğer uykusuzluk seni bu hale getiriyorsa, yatak odamıza durmadan çalan bir zil taktırmalıyım.”</p>

  <p>Tina kızardı. Charles kalkıp yanına oturdu ve kafasını kendine çevirip dudaklarını, sonra da kapalı gözlerini öptü. Bu dokunuştan sonra açılan gözlerde sitemin zerresi kalmamıştı.</p>

  <p>Charles gülümsedi.“Bırak da şu gizli hayranın için ne işlediğini göreyim.”</p>

  <p>İşini ona gösterdi. Mavi kadifeden bir saat kesesiydi: Viktoryen beyefendilerinin geceleri saatlerini içine koymak için tuvalet masasının kenarına astıkları o küçük keselerden. Kapağına üzerinde C ve E harfleri olan beyaz bir kalp işlenmişti; alt kısımda simle bir beyit işlenmeye başlanmış ama yarım kalmıştı. Charles bunu yüksek sesle okudu:</p>

  <p>“ ‘Her kurduğunda bu saati’... iyi de nasıl bitiyor bu?”</p>

  <p>“Tahmin et!”</p>

  <p>Charles mavi kadifeye uzun uzun baktı.</p>

  <p>“ ‘Karın bileyecek dişlerini’ mi?”</p>

  <p>Ernestina kumaşı elinden çekip aldı.</p>

  <p>“Artık söylemeyeceğim. Arabacıdan farkın yok.” O zamanlar arabacılar hazırcevaplıklarıyla ünlüydü.</p>

  <p>“Öyle olsaydım senin kadar tatlı birinden asla ücret almazdım.”&nbsp;</p>

  <p>“Riyakârlık da hazırcevaplık kadar can sıkıcı.”</p>

  <p>“Ama hayatım, kızınca o kadar harika oluyorsun ki...”</p>

  <p>“Öyleyse seni bağışlıyorum; sırf sana hoş görünmemek için.”</p>

  <p>Bunun üzerine hafifçe sırtını döndü; ama Charles’ın bir eliyle elini bir eliyle de belini tutmasına ses çıkarmadı. Bir süre sessiz kaldılar.</p>

  <p>Charles elini bir kere daha öptü.</p>

  <p>“Yarın sabah seninle yürüyüşe çıkmama ne dersin? Bütün dünyaya ne kadar şık sevgililer olduğumuzu gösterir ve mantık evliliği yaptığımızı göstermek için de çok sıkılmış gibi davranırız.”</p>

  <p>Ernestina gülümsedi; sonra nazlana nazlana saat kesesini eline aldı.</p>

  <p>“ ‘Her kurduğunda bu saati, Aklına getir sevgimizi.’ ”</p>

  <p>“Tatlım!”</p>

  <p>Gözlerine bir süre daha baktıktan sonra elini cebine atıp Ernestina’nın kucağına, küçük, kırmızı maroken bir kutu koydu.</p>

  <p>“Çiçek yerine geçsin artık.”</p>

  <p>Tina mahcup mahcup düğmesine basıp kutuyu açtı; kırmızı kadifenin üzerinde çok şık İsviçre işi bir broş yatıyordu: altın üzerine kakılmış inci ve mercan parçalarıyla çerçevelenmiş oval bir çiçek buketi mozayiği. Nemli gözlerle Charles’a baktı. Charles onu harekete geçirmek için gözlerini kapamıştı. Ernestina dönüp ona yaslanarak, dudaklarına usulca iffetli bir öpücük kondurdu; sonra başını omzuna dayayıp tekrar broşa baktı ve onu da öptü.</p>

  <p>Charles eski bir şarkıyı hatırlamıştı. Onun kulağına fısıldadı: “Keşke yarın olsaydı düğünümüz...”</p>

  <p>Basitti: İnsan alaycılık ve duygusallığı birbirine karıştırınca kalıplara göre yaşıyordu. Uzaktan ve alayla incelenmesi gereken bir konuydu nelerin olmuş olabileceği; tıpkı neler olabileceği gibi. Başka bir deyişle insan teslim oluyordu; kendisi olmayı öğreniyordu.</p>

  <p>Charles kızın kolunu sıktı. “Bir tanem, sana bir itirafım var. Marlborough Malikânesi’ndeki zavallı yaratıkla ilgili.”</p>

  <p>Tina şirin bir şaşkınlık ve alaycılıkla biraz doğruldu. “Zavallı Trajedi mi?”</p>

  <p>Gülümsedi. “Korkarım daha kaba olan adı ona daha çok yaraşıyor.” Kızın elini sıktı. “Aslında çok önemsiz ve aptalca. Olan şu. Bir gün fosil ararken...”</p>

  <p>&nbsp;</p>

  <p>İşte hikâye böyle bitiyor. Sarah ya ne olduğunu bilmiyorum. Her ne kadar uzun zaman belleğinde kalsa da bir daha Charles’ı hiç rahatsız etmedi. Genellikle böyle olur. İnsanlar yitip gider, daha yakınımızdaki şeylerin gölgeleri arasında gözden kaybolurlar.</p>

  <p>Charles ve Ernestina sonsuza kadar mutlu yaşamadılar; ama birlikte yaşadılar, Charles Ernestina’dan on yıl daha fazla yaşadı (ve bu süre zarfında bütün içtenliğiyle yas tuttu). Ne demeli; yedi tane çocukları oldu. Bayan Bella Tomkins’le yaptığı evliliğin onuncu ayı bile dolmadan, değil bir, tam iki tane vâris sahibi olan Sir Robert, yaptığı hakareti iyice pekiştirdi. Bu ölümcül ikizler sonunda Charles’ı iş dünyasına soktu. Başta sıkılıyordu; ama sonra işin tadına vardı. Kendi oğullarına da başka fırsat vermedi; onların çocukları da hâlâ büyük mağazanın ve ona bağlı kuruluşların başındalar.</p>

  <p>Sam ve Mary; ama hizmetkârların hayat hikâyesinden kime ne? Kendi türlerine özgü tekdüze sıkıcılıkla evlendiler, çocuk yaptılar ve öldüler.</p>

  <p>Geriye kim kaldı? Dr. Grogan mı? Doksan bir yaşında öldü. Tranter Teyze de doksanlarına kadar yaşadığı için Lyme havasının çok sıhhatli olduğu kesinlikle kanıtlandı.</p>

  <p>Yine de herkes için çok etkili olmayabilir; çünkü Bayan Poulteney Charles’ın Lyme’a son gidişinden iki ay sonra öldü. Ne mutlu bana ki onun geleceğini görebiliyorum; yani öldükten sonraki halini. Karalar giyinmiş bir vaziyette, arabası içinde Cennetin cümle kapısına dayandı. Uşağı -doğal olarak, eski Mısır’daki gibi bütün ev halkı da onunla birlikte ölmüştü- aşağı inip ciddiyetle arabanın kapısını açtı ve Bayan Poulteney hizmetkârlarının önemli konuklar geldiğinde daha ihtimamlı davranmalarının iyi olacağını Yaradana (Onu daha iyi tanıdığında) söylemeyi aklının bir kenarına yazarak kapıyı çaldı. Başuşak en sonunda eşikte belirdi.</p>

  <p>“Buyrun han’fendi?”</p>

  <p>“Ben Bayan Poulteney’im. Buraya yerleşmek için geldim. Lütfen efendine haber ver!”</p>

  <p>“Sonsuzluk Hazretleri sizin bu yana göçtüğünüzün haberini aldılar, han’fendi. Melekleri bu hadiseyi kutlamak için şarkı söylemeye başladılar bile.”</p>

  <p>“Çok yerinde, çok kibar bir davranış.” Bunun üzerine saygıdeğer bayan göğsünü şişirip, eteklerini kabartarak, başuşağın arkasında gördüğü harika beyaz salona girmek için hamle etti. Ama adam kenara çekilmedi. Hatta elinde bulunan anahtarları münasebetsizce şangırdattı.</p>

  <p>“Çekil yolumdan be adam! Ben oyum. Lyme Regis’li Bayan Poulteney.”</p>

  <p>“Eskiden öyleydiniz, han’fendi. Bundan böyle çok daha tropik bir bölgede ikamet edeceksiniz.”</p>

  <p>Böyle dedikten sonra, hayvan herif kapıyı kadının yüzüne çarptı. Bayan Poulteney’in ilk tepkisi, hizmetkârlarının olup biteni duyup duymadıklarını anlamak için arkasına bakmak oldu. Ama uşakların bulunduğu yere gittiğini düşündüğü arabası, gizemli bir biçimde ortadan kaybolmuştu. Aslında her şey ortadan kaybolmuştu; yol, arazi (nedense Windsor Şatosuna giden Heybetli Yola benziyordu) hepsi, hepsi ortadan kaybolmuştu. Boşluktan; daha da kötüsü insanı yutan bir boşluktan başka bir şey kalmamıştı. Bayan Poulteney’in büyük bir asaletle çıktığı basamaklar birbiri ardına yok olmaya başladı. Sadece üç tane kaldı; sonra iki; sonra da bir. Bayan Poulteney hiçbir şeyin üzerinde değildi artık. “Bu işin arkasında Lady Cotton var,” dediği duyuldu; sonra dönerek, debelenerek ve etekleri balonlanarak, vurulmuş bir karga gibi onu gerçek efendisinin beklediği yere doğru düşmeye başladı.</p>
</body>
</html>
