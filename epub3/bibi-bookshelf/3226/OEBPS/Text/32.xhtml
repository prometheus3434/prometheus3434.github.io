<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">32</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p>O, beyaz muslini içinde beklerken</p>

    <p>Hızla çarpan bir kalple verandada</p>

    <p>Hâlâ geliyordu içeriden</p>

    <p>İnce, tekdüze bir hava.</p>

    <p style="text-align: right;">HARDY, “Müzik Kutusu”</p>
  </blockquote>

  <p>&nbsp;</p>

  <p>Ernestina bir gece önce uyuyamamıştı. Beyaz Aslan Hanı’nda hangi pencerenin Charles’a ait olduğunu gayet iyi biliyordu ve teyzesinin horultuları sessiz evi kaplamaya başladıktan çok sonra bile o pencerelerde ışık yandığını görmemek elinde değildi. Kendini yarı yarıya hem incinmiş hem de suçlu hissediyordu; yani ilk başta. Ama on altıncı kez yatağından kalkıp da ışığın hâlâ yandığını görünce suçluluk duygusu artmaya başladı. Charles belli ki bu davranışından hiç hoşlanmamıştı ve haklıydı da.</p>

  <p>Charles ayrıldıktan sonra Ernestina’nın önce kendi kendine -sonra da Tranter Teyze’ye- Winsyatt’ın beş para etmez bir yer olduğunu söylemesinin insanın aklına hemen kedinin erişemediği ciğeri getirdiğini düşünebilirsiniz. Charles amcasına gitmek üzere ayrıldığında, kendini gerçekten de malikânenin hanımı olmaya hazırlamıştı, hatta “halledilmesi gereken konular” diye bir liste bile çıkarmıştı... ama bu hayalin aniden ölmesi ona belli bir rahatlık verdi. Büyük bir malikâneyi çekip çevirecek bir kadında biraz general ruhu olması lazım; Ernestina’nın pek öyle askeri eğilimleri yoktu. Her tür lüksten hoşlanır, işinin görülmesini severdi ama burjuva ölçülerine son derece sadıktı. On beş oda yetiyorsa insanın otuz odası olması aptallıktı ona göre. Belki de bu nispi tutumluluğu babasından almıştı, adam gizliden gizliye “aristokrat” kelimesinin “boş gösteriş”le eşanlamlı olduğuna inanırdı ama bu onun işinin büyük bölümünü aristokratların bu kusuru üzerine kurmasını <span style="font-style:italic;">ya</span> da Londra’da değme aristokratlara parmak ısırtacak bir evde oturmasını; <span style="font-style:italic;">ya da</span> sevgili gözbebeği kızına çıkan ilk soylu talibin üzerine atlamasını engellememişti. Hakkını vermek lazım, bir vikontu çok fazla bulup geri çevirebilirdi; oysa bir baronet gayet münasipti.</p>

  <p>Ne de olsa koşulların ve dar kafalı çevresinin kurbanı olan Ernestina’ya haksızlık ediyorum. Orta-sınıfı, mayayla hamurun böylesi kendine has bir karışımı yapan şey, topluma temelde şizofrenik bir açıdan bakmasıdır. Onun her zaman en büyük devrimci sınıf olduğunu unutmaya meyilliyiz bugünlerde; işin hamur tarafını daha çok görüyoruz, gericiliğin kalesi olan burjuvazi, evrensel bir hakaret, hep bencil ve konformist. Bu iki taraflı nitelik, söz konusu sınıfın onu kurtaran tek erdeminden kaynaklanır: Toplumun üç ana sınıfı içinde kendini her zaman samimiyetle hor gören bir bu sınıf vardır. Ernestina da bu konuda pek istisna sayılmazdı. Sesindeki o hoş olmayan şirretliği duyan bir tek Charles değildi; kendisi de duymuştu. Ama onun trajedisi (ki buna hâlâ çok sık rastlanır) kendini hor görme denen bu kıymetli meziyeti yanlış uygulaması ve sınıfının bu yıllanmış özgüvensizliğine kendini kurban etmesiydi. Sınıfının kusurlarını bütün sınıf sistemini reddetmesini sağlayacak bir sebep olarak görmek yerine bir üst-sınıfa atlama sebebi olarak görmüştü. Tabii, bunun için suçlanamaz; ne yazık ki toplumu bir merdivenin basamakları olarak görecek şekilde eğitilmişti; bu yüzden daha iyi olduğunu düşündüğü bir üst basamak için kendi basamağını hiçe sayıyordu.</p>

  <p>Böylece (“Utanıyorum, tam bir manifaturacı kızı gibi davrandım”) sabaha karşı Ernestina uyumaktan vazgeçip ayağa kalktı ve <span style="font-style:italic;">peignoir</span>’ını<sup><a href="../Text/62.xhtml#a46" id="k46">46</a></sup> üzerine geçirdi, sonra da günlüğünü açtı. Belki Charles da fırtınayı takip eden koyu karanlıkta, onun penceresinin de hâlâ ceza süresini doldurmak istercesine aydınlık olduğunu fark edecekti. Yazmaya koyuldu.</p>

  <p>“Uyuyamıyorum. Bir tanecik C. bana kızdı: Winsyatt’dan gelen korkunç habere o kadar üzüldüm ki... İçimden ağlamak geldi, öyle <span style="font-style:italic;">çok</span> bozulmuştum ki aptalca bir sürü öfkeli ve sinirli şey söyledim; Tanrı bunları kötülüğümden değil biricik C.’a duyduğum sevgiden söylediğimi hatırlayarak beni affetsin. O gittikten sonra <span style="font-style:italic;">çok feci</span> ağladım. Bu bana ders olsun da Evlilik Yemininin güzel sözlerini iyice aklıma yerleştireyim, duygularım beni ona karşı koymaya itse bile, <span style="font-style:italic;">biricik</span> Charles’ıma saygıyla boğun eğeyim. Onun o üstün olgunluğu karşısında, o korkunç, berbat inatçılığımı samimiyet ve alçakgönüllülükle yeneyim, onun yargılarını benimseyip kalbine demir atayım; çünkü Gerçek Pişmanlığın tatlı yanı Kutsal Mutluluğa açılan kapıdır.”</p>

  <p>Bu dokunaklı paragrafta Ernestina’nın her zamanki alaycılığından eser olmadığına dikkat etmişsinizdir herhalde; ama habire kişilik değiştiren bir tek Charles değil ki! Odasında geç vakitlere kadar yanan ışığı Charles’ın görmesini umduğu gibi, bir gün gelip ruhunun bu en gizli tutanağını kendisiyle paylaşması için kendisini nasıl kandırmaya çalışacağını da gözünde canlandırıyordu. Viktorya çağında yaşayan bütün kadınların yaptığı gibi. Tanrı’nın gözleri için yazıyordu ama biraz da Charles’ın gözleri için... Rahatlayarak yatağa döndüğünde, ruhen nişanlısının iffetli gelini rolüne öylesine bürünmüştü ki sonunda Charles’ı sadakatsizliğinden vazgeçirip yeniden kendine bağlayacakmış gibi geldi bana.</p>

  <p>Dört kat aşağıda o küçük dram meydana gelirken de Tina hâlâ mışıl mışıl uyuyordu. Sam o sabah efendisi kadar erken uyanmamıştı. Çay ve peynirli tost yemek için -oysa gastronomik beğeni yönünden zayıf olsalar da Viktorya çağındaki uşakların çoğu efendilerinden daha çok yerlerdi- otelin mutfağına indiğinde ayakkabı boyacısı ona&nbsp;efendisinin biraz önce çıktığını söyledi; Sam’in de öğlenleyin yola&nbsp;çıkmak üzere eşyaları toplaması gerekiyordu. Sam şaşkınlığını gizledi. Eşyaları toplamak yarım saatlik işti. Onun daha acele işleri vardı.</p>

  <p>Hemen Tranter Teyze’nin evine gitti. Ne söylediğini bilmiyoruz ama acıklı bir şey olmalı ki Tranter Teyze (hâlâ taşralılar gibi erken&nbsp;kalkıyordu) o gittikten bir dakika sonra mutfağa geldiğinde Mary’yi,&nbsp;mutfak masasının üzerine kapanmış ağlarken buldu. Sağır aşçının&nbsp;alayla kaldırdığı çenesi ona acımaya hiç niyetli olmadığını gösteriyordu. Mary sorguya çekildi; Tranter Teyze o yumuşak tavırlarıyla&nbsp;çok geçmeden meselenin kaynağını ortaya çıkardı; Charles'tan çok&nbsp;daha insaflı davrandı. Ernestina uyanana kadar hizmetçi izinli olacaktı; Ernestina’nın ağır brokar perdeleri saat ondan önce çekilmediğine göre, bu üç saatlik özgürlük demekti. Tranter Teyze’nin&nbsp;ödülü, o gün dünyanın gördüğü en minnettar gülücük oldu. Beş dakika sonra Sam, Broad Sokağı’nın orta yerinde yüzükoyun kapaklanmış yatıyordu. İnsan parke taşlı bir yolda asla böyle koşmamalı;&nbsp;onu bekleyen bir Mary olsa bile.</p>
</body>
</html>
