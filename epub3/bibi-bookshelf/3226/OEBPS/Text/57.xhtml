<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">57</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p>Her koyun kendi bacağından asılır;</p>

    <p>Budur hâlâ okulda öğrendiğimiz ilk kural -</p>

    <p>Sona kalan dona kalır, hey!</p>

    <p style="text-align: right;">A. H. CLOUGH, Şiir (1849)</p>
  </blockquote>

  <p>&nbsp;</p>

  <p>Şimdi yirmi ay ileri gidelim. Yıl 1869, soğuk bir şubat günü. Bu arada Gladstone en sonunda başbakan olup Downing Sokağı’ndaki On Numaraya yerleşmiş; İngiltere’de kamuya açık idamların sonuncusu yapılmış; Mill’in <span style="font-style:italic;">Kadınların Tutsaklığı</span> kitabı basılmak, Girton Koleji açılmak üzere. Thames’den her zamanki gibi gri çamur akıyor. Ama gökyüzü alay edercesine masmavi; insan başını kaldırdığında kendini Floransa’da sanıyor.</p>

  <p>Chelsea’deki yeni rıhtımda karlar hâlâ yer yer erimemiş. Yine de, sırf güneş ışığında olsa bile baharı müjdeleyen bir şeyler var. <span style="font-style:italic;">Iam ver</span>...<sup><a href="../Text/62.xhtml#a70" id="k70">70</a></sup> Bir bebek arabasını iterken göstermek istediğim kadın (ama bebek arabaları ancak on yıl sonra kullanılmaya başladığı için gösteremiyorum) Catullus’u hiç duymamıştı, ne de kendi başından geçmiş olmasına rağmen mutsuz aşk üzerine öyle uzun boylu düşünmüştü. Ama baharın insana nasıl duygular verdiğini biliyordu. Ne de olsa geçen baharın meyvesini daha henüz evde bırakıp çıkmıştı (bir mil batıda), hem de öyle bir sarıp sarmalamıştı ki toprağın altındaki küçücük bir tohum gibi görünüyordu. Her ne kadar kıyafetinden belli olmasa da bütün iyi bahçıvanlar gibi tohumları <span style="font-style:italic;">en masse</span><sup><a href="../Text/62.xhtml#a71" id="k71">71</a></sup> ekmeyi tercih ettiği anlaşılıyordu. Bebek bekleyen annelerin o ağır, telaşsız yürüyüşünde bir şeyler vardır; dünyanın en yumuşak kibri olsa bile bir kibir.</p>

  <p>Bu aylak ve hafif kibirli genç hanım bir an parmaklıkların üzerine yaslanıp gri sulara bakıyor. Pespembe yanaklar, buğdayrengi kaşlar, mavilikte olmasa bile parlaklıkta gökyüzünden aşağı kalmayan gözler; Londra bu kadar saf bir şeyi dünyada yaratmış olamazdı. Yine de yolun karşısındaki nehre bakan bir dizi eskili yenili, güzel tuğla eve bakışından Londra’yla bir alıp veremediği olmadığı anlaşılıyor. Bu kalburüstü evlere bakarken hiç kıskançlık yok yüzünde; böyle hoş şeyler olduğu için safıyane bir mutluluk duyuyor.</p>

  <p>Londra’nın merkezinden üstü açık bir araba yaklaşıyor. Londra’nın böylesine sıradan öğelerini bile hâlâ büyüleyici ve tuhaf bulduğunu gösteren bir tavırla izliyor onu gri mavi gözler. Karşıdaki büyük evin önünde duruyor. İçinden bir kadın çıkıp kaldırıma iniyor, çantasından bozuk para çıkarıyor.</p>

  <p>Nehir kenarında duran kızın ağzı bir karış açık kalıyor. Yanaklarının pembesi bir an solduktan sonra iyice kızarıyor. Arabacı parmaklarını şöyle bir dokunduruyor şapkasının kenarına. Müşterisi hızlı hızlı ardındaki evin giriş kapısına doğru yürümeye başlıyor. Kendini bir ağacın arkasına gizleyerek yola yaklaşıyor kız. Kadın kapıyı açıp içeri giriyor.</p>

  <p>“Oydu Sam. Aççık seççik gördüm...”</p>

  <p>“Yok canım!”</p>

  <p>Ama aslında inanıyordu; altıncı his gibi bir şeydi bu. Londra’ya döndükten sonra eski aşçı Bayan Rogers’ı aramıştı; kadın Charles’ın Kensington’da geçirdiği son karanlık haftaları en ince ayrıntısına kadar anlatmıştı ona. Ama bu çok gerilerde kalmıştı artık. Görünüşte eski efendisine karşı duyduğu hoşnutsuzluğu paylaşmıştı onunla. Ama içi ezilmişti; çöpçatanlık başka bir şeydi, çöpyıkanlık bambaşka bir şey.</p>

  <p>Pek de fena döşenmemiş küçücük bir odada birbirlerine bakıyorlardı Sam ve Mary: Mary’nin gözlerindeki şaşkınlığa karanlık bir şüpheyle cevap veriyordu Sam’in gözleri. Şöminede parlak bir ateş yanıyordu. Onlar birbirlerine böyle soran bakışlarla bakarken on dört yaşlarında, bakımsız, ufak tefek bir hizmetçi içeri girdi, kucağında kundağı yarı açılmış bir bebek vardı: Carslake Ahırının son iyi hasadı. Sam bu paketi kucağına alıp hemen hoplatmaya girişince bebek yaygarayı bastı, işten her geldiğinde yapardı bunu. Mary bu kıymetli yükü hemen elinden alıp aptal babaya güldü, bu sırada küçük yetim de kapının yanından onlara gülümsüyordu. Artık Mary’nin hamileliğinin iyice ilerlemiş olduğunu açıkça görebiliyoruz.</p>

  <p>“Ben gidip bir iki kadeh yuvarlıycam, canım. ‘Arriet sen yemeği ateşe koyuver.”</p>

  <p>“Tamam, efendim. Yarım saatte hazır, efendim.”</p>

  <p>“Aferin. Canım...” Sanki aklında hiçbir şey yokmuş gibi Mary’nin yanağını öpüp bebeği gıdıkladı.</p>

  <p>Yakınlardaki bir meyhanenin talaşlı bir köşesinde, önünde bir bardak cinle otururken beş dakika önceki kadar mutlu görünmüyordu. Dıştan bakıldığında mutlu olmaması için hiçbir sebep yoktu. Kendi dükkânı olmasa da işinden memnundu. İlk bebek kız olmuştu ama bu hayal kırıklığının çok yakında telafi edileceğinden emindi.</p>

  <p>Sam Lyme’da kartlarını doğru oynamıştı. Tranter Teyze baştan beri yufka yürekliydi. Mary’nin de yardımıyla kendini onun merhametine bırakmıştı. İşinden cesurca ayrılmakla bütün istikbalini tehlikeye atmamış mıydı? Bay Charles’ın iş kurmak için ona dört yüz pound borç vereceği (hep fazlasını istemeli) doğru değil miydi? Ne işi mi?</p>

  <p>“Tıpkı Bay Freeman’ın işinden ’an’fendi ama çok küçük çapta.”</p>

  <p>Sarah kartını da çok iyi oynamıştı. İlk günlerde efendisinin kirli sırlarını kimse söylettiremedi ona; dudakları mühürlüydü. Ama Bayan Tranter çok iyiydi; Jericho Malikânesi’nden Albay Locke bir uşak arıyordu ve Sam’in işsizliği fazla uzun sürmedi. Bekârlığı da öyle; törenin giderlerini Mary’nin hanımı karşıladı. Bunun karşılığında bir şeyler yapması gerekiyordu.</p>

  <p>Bütün yaşlı, yalnız kadınlar gibi Tranter Teyze de himaye ve yardım edebileceği birilerinin arayışı içindeydi; Sam’in manifaturacılık işine atılmak istediği de ha bire hatırlatılıyordu ona. Böylece bir gün, Londra’da kardeşinin yanında kalırken eniştesine konuyu açmayı göze aldı Bayan Tranter. İlk başta hiç üstünde durmadı adam. Ama genç uşağın ne kadar şerefli davranmış olduğunu kibarca hatırlattılar; Bay Freeman o saat Sam’in bildiklerinin ne kadar çok işe yarayacağını Bayan Tranter’dan çok daha iyi anladı.</p>

  <p>“Pekâlâ, Ann. Bir bakayım. Boş bir yer olabilir.”</p>

  <p>Böylece Sam büyük mağazada çok düşük seviyede de olsa bir yer edinmiş oldu. Ama bu kadarı yeterliydi. Eğitiminin eksikliklerini doğal zekâsıyla kapatıyordu. Uşaklık eğitimi müşterilerle ilişkilerinde yardımcı oluyordu. Çok şık giyiniyordu. Bir gün daha da iyisini yaptı.</p>

  <p>Evlenip de Londra’ya gelmesinden altı ay sonra ve meyhanede efkâr dağıttığı akşamdan dokuz ay önce nefis bir nisan sabahıydı. Bay Freeman Hyde Park’taki evinden mağazaya kadar yürümeye karar vermişti o gün. Sonunda bitmez tükenmez vitrininin önünden geçip içeri girdi ve çevresi zemin kat personelinin elemanlarıyla sarıldı. O erken saatte pek az müşteri olurdu. Şapkasını her zamanki azametli tavrıyla kaldırdı, ama sonra herkesi şaşırtan bir hareket yaptı, aniden geri dönüp dışarı çıktı. Alt kattan sorumlu olan müdür de peşinden gitti, eli ayağına dolaşmıştı. Patronun vitrin önünde durmuş bir yere baktığını gördü. Yüreği ağzına geldi ama korka korka Bay Freeman’ın yanına gitti.</p>

  <p>“Bir denemeydi, Bay Freeman. Hemen kaldırtırım.”</p>

  <p>Arkalarında üç adam daha durdu. Bay Freeman onlara şöyle bir baktıktan sonra müdürü tutup birkaç adım geri çekti.</p>

  <p>“Şimdi seyret, Bay Simpson!”</p>

  <p>Bir beş dakika daha orada durdular. Bir sürü insan, diğer vitrinlerin önünden geçip tam o vitrinin önünde duruyordu. Bazıları, Bay Freeman’ın yaptığı gibi baştan farkına varmıyor, sonra geri dönüp tekrar bakıyordu.</p>

  <p>Korkarım size tarif ettiğimde hayal kırıklığına uğrayacaksınız. Ama diğer vitrinlerin tekdüzeliğini görseydiniz bu vitrine hakkını verirdiniz; şunu da unutmayın ki, insanlığın en büyük dehalarının hayatlarını reklam tanrısına adadığı çağımızın aksine, Viktoryenler iyi malın kendini belli ettiğine inanırdı. Fonda koyu mor drapeli bir kumaş vardı. Önünde tellere tutturulmuş her biçim, boy ve tarzda erkek yakalıkları. İşin ilginç tarafı yakalıklara yazı yazılmış olmasıydı. Sanki dile gelmiş bağırıyorlardı: BOL ÇEŞİT FREEMAN’DA.</p>

  <p>“Bu, Bay Simpson, bu seneki en iyi vitrinimiz.”</p>

  <p>“Kesinlikle, Bay Freeman. Cesurca. Göz alıcı.”</p>

  <p>" ‘Bol çeşit Freeman’da’. Bu bizim en önemli özelliğimiz; bizi biz yapan çeşitlerimizin zenginliği değil de ne? ‘Bol çeşit Freeman’da’: harika! Bundan böyle bütün reklamlarımızda bu cümlenin kullanılmasını istiyorum.”</p>

  <p>Yeniden girişe doğru yürüdü. Müdür gülümsüyordu.</p>

  <p>“Bunu büyük ölçüde size borçluyuz, Bay Freeman, efendim. Şu genç adamı -Bay Farrow’u- hatırladınız mı? Özellikle siz işe almıştınız hani.”</p>

  <p>Bay Freeman durdu. “Farrow; ilk adı Sam mi?”</p>

  <p>“Sanırım öyle efendim.”</p>

  <p>“Onu bana getir!”</p>

  <p>“Sırf bunu yapmak için sabahın beşinde geldi efendim.”</p>

  <p>Böylece Sam sonunda bu büyük adamla yüz yüze gelmiş oldu.&nbsp;</p>

  <p>“Çok parlak bir buluş, Farrow!”</p>

  <p>Sam başını eğdi: “Benim için büyük zevkti, efendim.”</p>

  <p>“Farrow’a ne kadar ücret ödüyoruz, Simpson?”</p>

  <p>“Yirmi beş şilin efendim.”</p>

  <p>“Yirmi yedi şilin, altı peni olacak bundan böyle.”</p>

  <p>Sam minnettarlığını ifade edemeden çekip gitti. Daha da güzeli, hafta sonu parasını almaya gittiğinde eline bir zarf tutuşturuldu. İçinde üç altın para ve bir kart vardı: “Yetenek ve yaratıcılığın karşılığı.”</p>

  <p>Şimdi, sadece dokuz ay sonra, maaş büyük bir sıçrama yaparak otuz iki şilin altı peniye yükselmişti; vitrin düzenleme ekibinin ayrılmaz bir parçası haline geldiği için ne zaman zam istese alabileceğine kuvvetle inanıyordu.</p>

  <p>&nbsp;</p>

  <p>Sam kendine fazladan bir cin daha alıp yerine döndü. Onu mutsuz eden -çağımızda reklamcılık oyununa bulaşanların kurtulmayı başarmış olduğu bir kusur olan- vicdanıydı... daha doğrusu hak etmediği halde mutluluk ve şans bulduğunu düşünmesiydi. Faust miti uygar insan için bir arketip haline geldi; her ne kadar Sam’in uygarlığı onu Faust’un kim olduğunu bilemeyecek kadar eğitimsiz bırakmış olsa da Şeytan’la yapılan anlaşmalar hakkında bir şeyler duymuştu ve nasıl sonuçlandıklarını da biliyordu. İnsan bir süre zengin ve mutlu oluyordu; ama günün birinde Şeytan’a bunun bedelini ödemesi gerekiyordu. Talih zorlu bir işverendi; hayal gücüne, iyiliğiyle bağlantılı olarak neler kaybedeceğini gösteriyordu.</p>

  <p>Mary’ye neler yaptığını hiç anlatmamış olmak da canını sıkıyordu. Aralarında başka sır yoktu; onun yargılarına güvenirdi. Ara sıra kendi dükkânının sahibi olma özlemi depreşiyordu; buna karşı doğal bir eğilimi olduğu aşikâr değil miydi? Ama Mary, taşralılara has hangi tarlanın daha iyi ürün vereceğini bilme sezgisiyle, onu her seferinde tatlılıkla -birkaç kere de sertlikle- Oxford Sokağı’ndaki değirmen taşına geri göndermişti.</p>

  <p>Bu ikisi, sınıf atladıklarını ve bunu bildiklerini kullandıkları dile pek yansıtmıyordu. Mary düşte gibiydi. Haftada otuz şilinden fazla kazanan bir adamla evliydi! Arabacı olan babası asla on şilinin üzerine çıkamamıştı! Yıllık kirası 19 pound olan bir evde yaşıyordu!</p>

  <p>Daha da harikası, iki yıl önce kendisinin yaptığı işe almak için on bir aşağılık ölümlüyle konuşma yapmıştı! Neden on bir? Korkarım Mary, hanım rolünü oynamak için insanın zor beğenir olması gerektiğini düşünüyordu: Bu konuda teyze yerine yeğeni taklit etmek gibi bir yanılgıya düşmüştü. Ama aynı zamanda yakışıklı, genç kocaları olan kadınların yaptıklarını yapıyordu. Hizmetçi seçimini, zekâ ve yeterliliğe göre yapmamıştı; esas baktığı tam bir sünepelikti. Harriet’e yılda altı poundluk bir teklif yaptığını; çünkü, ona acıdığını söylemişti Sam’e; pek de yalan sayılmazdı.</p>

  <p>İki bardak cini yuvarladıktan sonra yemeğini yemek için o akşam eve döndüğünde kolunu Mary’nin kalınlaşmış beline dolayıp onu öptü Sam; sonra da iki göğsünün arasına taktığı broşa baktı: Evde takıp, dışarı çıkarken bir hırsıza kaptırmamak için çıkarırdı.</p>

  <p>“Şu bizim inci mercan nasıl bakalım?”</p>

  <p>Mary gülümseyerek broşu ona doğru biraz kaldırdı:</p>

  <p>“Seni tanımaktan çok mutlu, Sam!”</p>

  <p>Öylece durup talihlerinin simgesine baktılar; Mary bunu hak ettiğini hissediyordu; Sam ise sonunda bedelini ödemesi gerekeceğini.</p>
</body>
</html>
