<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">48</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p class="ilk">İnsanın, kendi zihinsel ve ahlaki mizacına doğal olarak yakın olan şeyden fazlasına inanması ahlaksızlıktır.</p>

    <p style="text-align: right;">NEWMAN,</p>

    <p style="text-align: right;"><span style="font-style:italic;">Liberalizmin On Sekiz Önermesi</span> (1828)</p>

    <p>&nbsp;</p>

    <p class="ilk">Ancak ölü benliğinin üzerine basarak</p>

    <p class="ilk">Yükselir insan en yücelere</p>

    <p style="text-align: right;">TENNYSON, <span style="font-style:italic;">In Memoriam</span> (1850)</p>
  </blockquote>

  <p>&nbsp;</p>

  <p>Hole inerken en resmi tavrını takındı. Bayan Endicott ofisin kapısına dikilmiş, ağzı konuşmak için açık bekliyordu. Ama Charles, son derece mesafeli bir nezaketle, “Teşekkür ederim, han’fendi” diyerek, onun ne sorusunu tamamlamasına ne de ceketinin kopmuş düğmesini fark etmesine fırsat vermeksizin yanından geçip geceye karıştı.</p>

  <p>Sağanak yağış altında körlemesine yürüyordu. Nereye gittiğinin farkında olmadığı için yağmurun da farkında değildi. Tek isteği, içinde yeniden sükûnete kavuşabileceği karanlık, görünmezlik ve unutuştu. Ama farkında olmadan, size daha önce sözünü ettiğim, Exeter’in o karanlık mahallesine daldı. Ahlaki açıdan karanlık olan birçok yer gibi, ışıklı ve cıvıl cıvıldı; dükkânlarla, tavernalarla, yağmurdan kaçan insanlarla doluydu. Exe Nehri'ne giden bir yokuşa saptı aniden. Tıkanmış olan ana lağımın iki yanından inen basamaklar pis köpükler içindeydi. Ama sakindi burası. Aşağıda, köşeye inşa edilmiş kırmızı tuğladan bir kilise gözüne ilişti; Charles birden sığınma ihtiyacı hissetti. Küçük bir kapı bulup itti, o kadar alçaktı ki altından geçebilmesi için eğilmesi gerekiyordu. Kilisenin zemini yüksekti ve avludan kapısına merdivenle çıkılıyordu. Basamakların tepesinde durmuş son lambayı da söndürmekte olan genç bir papaz geç saatte yapılan bu ziyarete pek şaşmıştı.</p>

  <p>“Kapıyı kilitlemek üzereydim, efendim.”</p>

  <p>“Rica etsem, birkaç dakika dua etmeme izin verir misiniz?”</p>

  <p>Papaz lambayı tekrar yakıp, bu geç gelen ziyaretçiyi şöyle bir süzdü. Bir beyefendi.</p>

  <p>“Evim hemen yolun karşısında. Beni bekliyorlar. Size zahmet kapıyı kilitleyip, anahtarı bana getiriverin.” Charles peki dercesine başını eğdi; papaz yanına indi. “Piskopos yüzünden. Bana sorarsanız Tanrı’nın evi hep açık olmalı. Ama gümüşlerimiz çok kıymetli. Ne günlere kaldık!”</p>

  <p>Böylece Charles kilisede bir başına kaldı. Karşıya geçen papazın ayak seslerini duydu; sonra kapıyı kapatıp kilisenin basamaklarını çıktı. Yeni boya kokuyordu. Tek gaz lambası hafifçe aydınlatıyordu yeni sürülmüş yaldızları; ama koyu kırmızı, hantal, Gotik kemerler kilisenin çok eski olduğunu gösteriyordu. Charles ana koridorun ortalarında bir yere oturup mihrabın üzerindeki haça baktı. Sonra dizlerinin üzerine çöküp Peygamber Duasını okudu, önündeki dua rafını sımsıkı kavramıştı gergin elleri.</p>

  <p>Ezbere okuduğu dua bittikten sonra karanlık sessizlik ve boşluk yeniden üzerine çöktü. Kendi durumuna özgü bir dua uydurup okumaya başladı: “Bağışla beni Tanrım, bencilliğim için. Senin kanunlarını çiğnediğim için. Şerefsizliğimi bağışla, iffetsizliğimi bağışla! Tatminsizliğimi bağışla, senin bilgeliğine ve iyiliğine duyduğum inançsızlığı bağışla! Bağışla ve bana yol göster! Ey Tanrım, şu çileli günümde...” Ama sonra, huzursuz bir bilinçaltının insana yaptığı o sefil şakalardan biriyle, Sarah’nın yüzü gözleri önünde belirdi, gözyaşlarıyla ıslanmış, acı dolu Grünewald’ın yaptığı resimdeki Dolorosa Ana’ya benziyordu. Nerede görmüştü o resmi? Kolmar’da mı, Koblenz’de mi, yoksa Köln’de mi... hatırlayamadı. Bir süre anlamsız bir biçimde unuttuğu kasabanın adını hatırlamaya çalıştı, K’yle başlıyordu... dizlerinin üzerinden kalkıp sıraya oturdu. Ne kadar boştu kilise, ne kadar sessiz. Haça baktı; ama İsa’nın yüzü yerine Sarah’nın yüzünü görüyordu. Duasına devam etmeyi denedi. Ama nafile. Duasını kimsenin duymadığını biliyordu. Aniden ağlamaya başladı.</p>

  <p>Birkaçı (Bradlaugh’ın başını çektiği o militan elit) dışında, bütün Viktoryen ateistleri ve agnostikleri derin bir dışlanma ve mahrumiyet duygusu yaşardı. Kendileri gibi olan arkadaşlarının yanında, Kilisenin aptallıkları, mezhepler arası çekişmeleri, lüks düşkünü piskoposları ve dalavereli kanunları, adı var kendi yok mahalle papazları<sup><a href="../Text/62.xhtml#a62" id="k62">62</a></sup> ve düşük ücretlere talim eden papaz yardımcıları, antika teolojisi ve diğer şeyleriyle dalga geçerlerdi; ama İsa bakiydi, akla indirilmiş korkunç bir darbe. O zaman, bugün birçoğumuzun gördüğü şekilde göremiyorlardı onu, tamamıyla laik bir karakter; eğretileme, kişisel bir mitoloji yaratma ve inançlarını hayata geçirme konusunda muhteşem bir yeteneği olan, Nasıralı İsa denen bir insan. Onlar dışında herkes inanıyordu İsa’nın kutsallığına; bu yüzden de onun serzenişi daha güçlü geliyordu inanmayana. Bizler kendi çağımızın zalimliği ile suçluluk duygumuz arasına devlet denetimindeki yardım kurumlarından örülü bir duvar inşa etmiş durumdayız; hayır işleri tümüyle organize edilmiş. Ama Viktoryenler bu zalimliğin çok daha yakınında yaşıyorlardı; zeki ve duyarlı olanlar kendilerini daha da sorumlu hissediyorlardı; bu yüzden de zor zamanlarda, evrensel şefkat simgesini inkâr etmek iyice zorlaşıyordu.</p>

  <p>Charles’ın kalbinin derinliklerinde agnostik olmak yatmıyordu. İnanca hiç ihtiyacı olmadığı için, onsuz yaşamaya seve seve alışmıştı; aklı, Lyell ve Darwin bilgisi, bu dogma olmadan da yaşayabileceğine ikna ediyordu onu. Yine de orada Sarah için değil, Tanrıyla konuşmayı beceremediği için ağlıyordu. O karanlık kilisede, hatların kesik olduğunu biliyordu. İletişim mümkün değildi.</p>

  <p>Sessizlikte gürültülü bir şakırtı duyuldu. Gözlerini hemen koluna kurulayarak döndü. Ama içeri girmek isteyen her kimse, kapının kapalı olduğunu anlamıştı herhalde; uzaklaşan Charles’ın inkâr ettiği tarafıydı sanki. Ayağa kalkıp, elleri arkada, sıraların arasındaki boşlukta bir aşağı bir yukarı yürümeye başladı. Yere gömülmüş mezar taşları üzerindeki, aşınmış isimler ve tarihler, başka hayatlardan geriye kalmış son fosil artıklar, silik silik ona bakıyorlardı. Belki o taşlar üzerinde yürümek, belki bunu yapmakla kutsal şeylere saygısızlık ettiğini hissetmek, belki de az önce yaşadığı umutsuzluk, sonunda ona bir tür huzur vermiş, zihnini netleştirmişti. İyi tarafı ile kötü tarafı arasında bir diyalog oluşmaya başladı; ya da belki, kendisi ve kilisenin öte tarafındaki gölgeler arasında duran o çarmıha gerilmiş figür arasında.</p>

  <p>&nbsp;</p>

  <p>Nereden başlasam?</p>

  <p>Ne yaptığınla başla, dostum. Bunu yapmamış olmayı istemeyi de bırak!</p>

  <p>Ben yapmadım. Yapmaya itildim.</p>

  <p>Seni buna ne itti?</p>

  <p>Kandırıldım.</p>

  <p>Seni kandıranın niyeti neydi?</p>

  <p>Bilmiyorum.</p>

  <p>Ama hüküm vermelisin.</p>

  <p>Beni gerçekten sevseydi gitmeme izin vermezdi.</p>

  <p>Seni gerçekten sevseydi, seni kandırmaya devam edebilir miydi?</p>

  <p>Bana hiç çıkar yol bırakmadı. İkimizin evlenmesinin mümkün olmadığını kendisi söyledi.</p>

  <p>Nedeni neymiş?</p>

  <p>Sosyal mevki farklılığı.</p>

  <p>Soylu bir neden.</p>

  <p>Sonra Ernestina var. Ona söz verdim.</p>

  <p>O söz bozuldu bile.</p>

  <p>Onarırım.</p>

  <p>Aşkla mı? Suçlulukla mı?</p>

  <p>Hangisi olduğu fark etmez. Verilen söz kutsaldır.</p>

  <p>Hangisi olduğu fark etmezse, söz kutsal değildir.</p>

  <p>Görevimin ne olduğu ortada.</p>

  <p>Charles, Charles; bu düşünceyi en zalim gözlerde gördüm ben. Görev bir çanaktır sadece, içine ne koyarsan onu alır; en büyük kötülüğü de en büyük iyiliği de.</p>

  <p>Benden gitmemi istedi. Gözlerinden okudum bunu -küçümsüyordu.</p>

  <p>Şu seni küçümseyen şu an ne yapıyor biliyor musun? Hıçkıra hıçkıra ağlıyor.</p>

  <p>Geri dönemem.</p>

  <p>Onun kanını kasıklarından silmeye su yeter mi sanıyorsun?</p>

  <p>Geri dönemem.</p>

  <p>Yamaçaltı’nda onunla tekrar buluşmak zorunda mıydın? Bu gece Exeter’de kalmak zorunda mıydın? Onun odasına gitmek zorunda mıydın? Elini tutmasına izin vermek zorunda mıydın? Yoksa...</p>

  <p>Bütün bunları kabul ediyorum! Günah işledim. Ama tuzağına düşmüştüm.</p>

  <p>Öyleyse şimdi ondan nasıl oldu da kurtuldun?</p>

  <p>&nbsp;</p>

  <p>Charles cevap veremedi. Tekrar sırasına oturdu. Eklemlerini kıracakmışçasına, beyaz bir öfkeyle kenetledi parmaklarını, karanlığa bakıyor, bakıyordu. Ama öteki ses onu rahat bırakmadı.</p>

  <p>&nbsp;</p>

  <p>Dostum, belki de onun senden fazla sevdiği bir şey var. Senin anlamadığın şu, seni gerçekten sevdiği için sana senden daha fazla sevdiği şeyi vermek zorunda. Sana neden ağladığını söyleyeyim: Çünkü sen ona, onun hediyesini geri verecek cesaretten yoksunsun.</p>

  <p>Bana işkence çektirmeye ne hakkı vardı?</p>

  <p>Senin dünyaya gelmeye ne hakkın vardı? Nefes almaya? Zengin olmaya?</p>

  <p>Ama bunu ben yalnızca haklıya hakkını vermeye...</p>

  <p>Haklıya mı yoksa Bay Freeman’a mı?</p>

  <p>Bu alçakça bir suçlama.</p>

  <p>Ya bana verdiğin? Senin sadakatin bu mu? Avcuma çaktığın bu çivilere ne demeli?</p>

  <p>Estağfurallah... Ernestina’nın da avuçları var.</p>

  <p>Öyleyse avuçlarından birini alıp okuyalım. Ben hiç mutluluk göremiyorum. Gerçekten sevilmediğini biliyor. Kandırılmış. Bir kere de değil ama tekrar tekrar, evliliğin her günü.</p>

  <p>&nbsp;</p>

  <p>Charles kollarını önündeki rafa koyup, yüzünü kollarına gömdü. Bir çıkmaza kısılmış, bir kararsızlık seline kapılmış gibi hissediyordu kendini! Neredeyse elle tutulur bir şeydi, pasif değil aktifti; kendisinin değil onun seçeceği bir geleceğe itiyordu Charles’ı.</p>

  <p>&nbsp;</p>

  <p>Vah zavallı Charles, kalbine kulak ver; kendi kendine geleceğinin hapishanesine hâlâ girmediğini kanıtlamak için gelmiştin bu şehre, unuttun mu?.. Ama bir kere kaçmak yetmez, dostum. Nasıl buradan Kudüs’e bir adımda gidemezsen bir kerede de kaçamazsın. Her gün Charles, her saat, özgürlüğünü yeniden kazanmalısın. Çivi çakılmak için her an hazır bekliyor. Seçimi kendin yap. Çağının görev, şeref, özsaygı dediği hapishanede kalıp rahat edebilirsin. Ya da özgürlüğü seçip çarmıha gerilirsin. Tek dostun taşlar, dikenler, sana dönen sırtlar olur; şehirlerin sessizliği ve nefreti.</p>

  <p>Zayıfım.</p>

  <p>Ama zayıflığından utanıyorsun.</p>

  <p>Benim gücümün dünyaya ne faydası olabilir ki?</p>

  <p>&nbsp;</p>

  <p>Cevap gelmedi. Ama bir şeyler Charles’ı sırasından kalkıp mihraba ilerlemeye zorladı. Tahta pencerelerin birinden, mihrabın üzerindeki haça baktı; şöyle bir duraladıktan sonra, ortadaki kapıdan girip koronun durduğu yeri geçti ve sunağa çıkan merdivenleri tırmandı. Kilisenin öte ucundaki ışık oraya zar zor ulaşıyordu. İsa’nın yüzünü pek seçemese de tuhaf bir biçimde kendini çok yakın hissetti ona. Kendini orada asılı görür gibi oldu... İsa’nın soyluluğu ve evrenselliğiyle değil tabii, sadece çarmıha gerilmiş olarak.</p>

  <p>Ama Haç’ın üzerine değil; başka bir şeye çakılmıştı. Zaman zaman Sarah’yı öyle düşünmüştü ki kendini <span style="font-style:italic;">onun</span> üzerine çarmıha gerilmiş gibi gördüğü düşünülebilirdi; ama böylesi bir zındıklık geçmiyordu aklından. Daha çok yanında gibiydi, sanki evlenme törenini bekliyorlardı; ama başka bir amaçları da vardı. Bir süre bunun ne olduğunu kavrayamadı; sonra çıkardı.</p>

  <p>Onu çarmıhtan indirmekti bu amaç!</p>

  <p>Hıristiyanlığın gerçek amacını bütün netliğiyle gördü aniden; bu barbarca imge karşısında ayin yapmak değildi, onu yukarı asarak bundan bir kazanç -günahların bedelini ödeme- beklemek değildi; asılı duran adamın indirilebileceği, yüzündeki o müzmin hüznün silinebileceği, zaferin gülümseyen yüzünün yaşayan insanlar tarafından yaratılabileceği bir dünya kurmaktı.</p>

  <p>Çağını bütün netliğiyle görür gibi oldu; bu çağın cafcaflı hayatı, demir gibi gerçeklikleri ve katı kuralları, bastırılmış hisleri ve olur olmaz alaycılığı, temkinli bilimi ve temkinsiz dini, kokuşmuş politikası ve değişmez sınıfları, kendisinin derin özlemlerinin en büyük gizli düşmanıydı. Onu kandırmış olan da buydu; aşk veya özgürlükten tamamen yoksundu bu çağ... Aynı zamanda düşünceden, niyetten, kötülükten de yoksundu; çünkü, kandırmaca onun doğasındaydı; insan değil makineydi. Peşini bırakmayan kısırdöngü buydu, başarısızlığı, zayıflığı, kanser, onu bu duruma sokan hayati hata buydu: Bir gerçeklikten çok bir kararsızlık, bir erkekten çok bir düş, bir sessizlikten çok bir kelime, bir eylemden çok bir iskelet. Bir de fosiller!</p>

  <p>Yaşayan bir ölü haline gelmişti.</p>

  <p>Dipsiz bir uçurumun kenarında durmak gibi bir şeydi bu.</p>

  <p>Başka şeyler de vardı: Kiliseye girdiğinden beri hissettiği -sadece o ana özgü değildi, ne zaman boş bir kiliseye girse böyle hissederdi- o tuhaf yalnız olmama duygusu. Ardında bütün bir cemaat duruyordu. Dönüp ortadaki boşluğa baktı.</p>

  <p>Sessiz, boş sıralar.</p>

  <p>Charles düşündü: Eğer gerçekten ölmüşlerse, öldükten sonra da hayat yoksa, benim hakkımda ne düşüneceklerinden bana ne? Bilemezler, yargılayamazlar.</p>

  <p>Sonra büyük ilerleme kaydetti: <span style="font-style:italic;">ölüler hiçbir şey bilmezler, hiçbir hüküm veremezler.</span></p>

  <p>Charles’ın o an kurtulduğu düşünce yaşadığı çağa musallat olmuş, onu derinden örselemişti. <span style="font-style:italic;">In Memoriam</span>’ın on beşinci şiirinde bu düşünce Tennyson tarafından açıkça ortaya konmuştur. Dinleyin:</p>

  <p><span style="font-style:italic;"><br /></span></p>

  <p><span style="font-style:italic;">Gerçekten ister miyiz ölülerin&nbsp;</span></p>

  <p><span style="font-style:italic;">Hâlâ yanımızda olmasını bizlerin?</span></p>

  <p><span style="font-style:italic;">Yok mu saklamamız gereken bir bayağılık?</span></p>

  <p><span style="font-style:italic;">Korktuğumuz içten gelme bir alçaklık?</span></p>

  <p><span style="font-style:italic;"><br /></span></p>

  <p><span style="font-style:italic;">Bana alkış tutsun diye can attığım,</span></p>

  <p><span style="font-style:italic;">Suçuna bile saygı duyduğum,</span></p>

  <p><span style="font-style:italic;">Gizli bir utancı apaçık görmez mi&nbsp;</span></p>

  <p><span style="font-style:italic;">Ve azalmaz mı bana olan sevgisi?</span></p>

  <p><span style="font-style:italic;"><br /></span></p>

  <p><span style="font-style:italic;">Yersiz korkularla haksızlık ediyorum mezara:</span></p>

  <p><span style="font-style:italic;">İnanç eksikse hata aşkta mı?</span></p>

  <p><span style="font-style:italic;">Büyük Ölümde bilgelik olmalı;</span></p>

  <p><span style="font-style:italic;">Ölüler bakışlarıyla delip geçecek beni tepeden tırnağa.</span></p>

  <p><span style="font-style:italic;"><br /></span></p>

  <p><span style="font-style:italic;">Yanımızda olun tırmandığımızda veya düştüğümüzde:</span></p>

  <p><span style="font-style:italic;">Tanrı gibi izleyin geçen saatleri&nbsp;</span></p>

  <p><span style="font-style:italic;">Bizimkilerden fazla gören gözlerinizle,</span></p>

  <p><span style="font-style:italic;">Bağrınıza basmak için bizi.</span></p>

  <p><span style="font-style:italic;"><br /></span></p>

  <p><span style="font-style:italic;">Büyük Ölümde bilgelik olmalı; Ölüler bakışlarıyla delip geçecek beni tepeden tırnağa</span>. Charles’ın bütün benliği bu iki iğrenç önermeye isyan etti; geleceğe geri dönmek, doğmamış çocukların yerine ölmüş babanın donuk gözlerine bakmak için duyulan o uğursuz arzuya. Daha önceleri geçmişin bir hayalet gibi var olduğuna duyduğu inanç, farkında bile olmadan, onu mezar içinde yaşamaya mahkûm etmişti sanki.</p>

  <p>Bu her ne kadar ateizme sıçrama gibi görünse de öyle değildi; Charles’ın gözünde sahip olduğu yerden edememişti İsa’yı. Daha ziyade Onu canlandırmıştı, tümüyle olmasa bile kısmen, çarmıhtan indirmişti Onu. Charles ağır ağır sıralara yürüyerek sırtını kayıtsızca tahta oymalara döndü. Ama İsa’ya değil. Gözleri yer taşlarında, yine bir aşağı bir yukarı yürümeye başladı. O anda başka bir dünya çalınmıştı gözüne: Yeni bir gerçeklik, yeni bir nedensellik, yeni bir evren. Bir somut görüntüler çağlayanı -varsayımsal otobiyografisinin bir başka bölümü- döküldü zihnine. Hatırlarsınız yine böylesi hülyalara daldığı bir anda Bayan Poulteney oturma odasındaki mermer saatin üç tıklamasında ebedi kurtuluştan, Lady Cotton’a düşmüştü. Tam o sırada Charles’ın amcasını düşündüğünü söylemezsem gerçeği saklamış olurum. Sir Robert’ı bir nişanı bozmakla ve aileye layık olmayan birini getirmekle suçlayan Charles olmayacak, amcası kendi kendini suçlayacaktı. Elinde olmadan zihninde başka bir sahne belirdi: Lady Bella ve Sarah karşı karşıya. Bu karşılaşmada kimin daha onurlu davrandığını görmek için müneccim olmaya lüzum yoktu; Ernestina olsa, Lady Bella’ya karşı Lady Bella’nın silahlarıyla savaşırdı, ya Sarah... O gözler şımarıklıkları ve küçümsemeleri nasıl da boğuverirdi! Onları sessizlikle karşılardı! Masmavi bir gökyüzündeki üç beş kurum tanesine çevirirdi onları!</p>

  <p>Ya Sarah’yı giydirmek! Onu Paris’e, Floransa’ya, Roma’ya götürmek!</p>

  <p>Tabii Şam yoluna giden Aziz Paulus ile bir kıyaslama yapmanın zamanı değil. Ama Charles durmuştu -heyhat, sırtı yine mihraba dönük- ve yüzüne bir nur yayıldı. Bu belki de sadece merdivenin yanında duran gaz lambasından kaynaklanıyordu; zihnini büyük bir çekicilikle kaplayan daha soylu ama soyut nedenleri tercüme etmemişti. Ama Charles’ın kendisini Sarah’yla kol kola Uffizi galerisinde görür gibi olduğu zaman, her ne kadar banal bir biçimde de olsa, acımasız ama zorunlu (hayatta kalacaksak zorunlu: evet, bugün bile) bir şey olan özgürlüğün saf özünü gördüğüne inanacağınızı umuyorum.</p>

  <p>Sonra dönüp sıraya oturdu; çok akıldışı bir şey yaptı, çünkü diz çöküp, kısacık da olsa dua etti. Sonra koridoru geçti, lambanın fitilini ışık iyice solgunlaşana kadar kıstı ve kiliseden çıktı.</p>
</body>
</html>
