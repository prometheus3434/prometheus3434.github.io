<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">55</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p class="ilk">“Senin hakkında işte!” diye bağırdı Tweedledee ellerini zafer kazanmış gibi çırparak. “Ya senin hakkında rüya görmekten vazgeçerse, o zaman nerede olacaksın sence?”</p>

    <p class="ilk">“Tabii şu an bulunduğum yerde” dedi Alice.</p>

    <p class="ilk">“Sen öyle san!” diyerek dudak büktü Tweedledee.&nbsp;</p>

    <p class="ilk">“Hiçbir yerde olmazdın. Sen sadece onun rüyasındaki bir şeysin, işte!”</p>

    <p class="ilk">“Şu şuradaki Kral bir uyansa” diye ekledi Tweedledee: “Sönersin —püff!— tıpkı bir mum gibi!”</p>

    <p class="ilk">“Hiç de değil!” diye öfkeyle bağırdı Alice.</p>

    <p style="text-align: right;">LEWIS CARROLL,&nbsp;</p>

    <p style="text-align: right;"><span style="font-style:italic;">Aynanın İçinden</span> (1872)</p>
  </blockquote>

  <p>&nbsp;</p>

  <p>Charles ertesi sabah istasyona gülünç denecek kadar erken bir saatte gitti; eşyaların bagaj vagonuna yerleştirilmesi gibi bir beyefendiye hiç de yaraşmayan bir işe nezaret ettikten sonra boş bir birinci sınıf kompartımanı seçip sabırsızlıkla trenin hareket etmesini beklemeye koyuldu. Zaman zaman başlarını uzatıp kapıdan içeri bakan yolcular, İngilizlerin her an el altında bulundurdukları o Gorgon bakışıyla (bu kompartımana cüzzamlılar alınmaz) püskürtüldüler. Düdük sesini duyunca aradığı yalnızlığı bulduğunu düşündü Charles. Ama son anda gür sakallı bir surat belirdi kapıda. Soğuk bakışına daha da soğuk bir bakışla cevap verdi yerleşme telaşesi içinde olan adam.</p>

  <p>“Özür dilerim, beyefendi!” diyerek kompartımanın öteki ucuna geçti yolcu. Oturdu, kırk yaşlarında bir adamdı, silindir şapkası başına sımsıkı oturmuştu, elleri dizlerinde soluklanıyordu. Kendine güveni saldırganlık boyutlarındaydı; bir beyefendi değildi belki de... hırslı bir başuşak (ama başuşaklar birinci mevkide seyahat etmezlerdi) ya da başarılı bir vaizdi -insanları ucuz Cehennem söylevleriyle dine döndüren bir din kabadayısı, bir sözde Spurgeon. Kesinlikle nahoş bir adam diye düşündü Charles, tam çağının adamı: Bu yüzden de muhabbet etmeye kalkışırsa mutlaka susturulmalıydı.</p>

  <p>İnsan gizlice birine bakıp hakkında fikir yürütürken sık sık başına geldiği gibi Charles da suçüstü yakalandı; bunun bedelini ödemek zorunda kalmıştı. Adamın sert bakışları, kendi işine bak, der gibiydi. Bakışlarını hemen pencereden yana çevirdi ve adamın en azından, kendisi gibi samimiyetten pek hoşlanmadığını düşünerek avuttu kendini.</p>

  <p>Çok geçmeden trenin hareketi Charles’ı mayıştırıp bir gündüz düşüne dalmasına neden oldu. Londra büyük bir şehirdi; ama Sarah’nın çok geçmeden iş araması gerekecekti. Zamanı, kaynakları, isteği vardı; bir iki haftaya kalmaz bulurdu onu; belki de mektup kutusuna başka bir adres atılıverirdi. Tekerlekler, o-kadar-zalim-olamaz, o-kadar-zalim-olamaz, diyorlardı... Cullompton’a giden kırmızı, yeşil vadilerden geçiyordu tren. Charles kiliseyi gördü, nerede olduğunu bilmiyordu, çok geçmeden gözleri kapandı. Bir gece önce pek iyi uyuyamamıştı.</p>

  <p>&nbsp;</p>

  <p>Yol arkadaşı bir müddet Charles’ın uyuduğunu fark etmedi. Ama çenesi göğsüne gömüldükçe -akıllılık edip şapkasını çıkarmıştı- peygamber sakallı adam da ona bakmaya başladı, bu meraklı bakışlarının yakalanmayacağından emindi artık.</p>

  <p>Acayip bir bakışı vardı: Kavrayıcı, dalgın, oldukça hoşnutsuz; sanki karşısındakinin ne menem bir adam olduğunu gayet iyi biliyormuş da (Charles’ın onu görür görmez düşündüğü gibi) bildiklerinden hiç hazzetmiyormuş gibi. Gözlenmediğini hissettiğinde, daha az soğuk ve otoriter göründüğü doğruydu; ama yüz hatlarındaki o hoş olmayan kendine güven baki kalmıştı: Belki de kendine güvenden çok başkaları hakkındaki yargılarına güvendi bu, onlardan ne elde edebileceğini, ne umabileceğini, ne kadar haraç kesebileceğini bilmekten kaynaklanıyordu.</p>

  <p>Bir iki dakika baksa bir sakıncası olmazdı belki. Tren yolculuğu sıkıcıydı; yabancıları gözetlemek zevkliydi; falan filan. Ama yamyamvari bir yoğunluk kazanan bu bakış çok daha uzun sürdü. Taunton’a gelene kadar, orada istasyondan gelen sesler Charles’ı uyandırıncaya kadar. Ama o tekrar uyuklamaya başlayınca yine bir sülük gibi üzerine yapıştı bu bakışlar.</p>

  <p>Siz de günün birinde bu tür bir bakışa maruz kalabilirsiniz. Bunun farkına varabilirsiniz; çağımızda çekinme diye bir şey kalmadı. Dikkatli izleyici siz uyuyana kadar beklemeyebilir. Kuşkusuz tatsız bir şey gibi gelecektir bu size, sapkın bir cinsel yaklaşım... bir yabancının bilmesini istemediğiniz şekilde sizi tanıma arzusu. Sorgulama ve sahiplenmenin, alaycılık ve tacizin bir arada bulunduğu bu tuhaf bakış sadece bir mesleğin insanlarına özgüdür bence.</p>

  <p>Şimdi seni nasıl kullanabilirim?</p>

  <p>Şimdi seninle ne yapabilirim?</p>

  <p>Her şeye kadir bir Tanrı’nın -eğer böyle saçma bir şey olsaydı-bakışları tam da böyle resmedilirdi herhalde. Öyle kutsal bir bakış değil; ahlaki açıdan aşağılık ve meşum bir bakış (<span style="font-style:italic;">nouveau roman</span><sup><a href="../Text/62.xhtml#a66" id="k66">66</a></sup> teorisyenlerinin işaret ettiği gibi). Bana çok tanıdık gelen sakallı adamın Charles’a bakan yüzünde bütün netliğiyle gördüm bunları. İşi fazla uzatmayacağım.</p>

  <p>Charles’a bakarken kendi kendime sorduğum sorular yukarıdaki iki sorunun aynısı değil. Daha ziyade, ben seninle ne halt edeceğim diye soruyorum. Charles’ın işini burada bitirmeyi düşündüm bile; onu sonsuza kadar Londra yolunda bırakmayı. Ama Viktoryen romanı ille belirli bir sonuç talep ediyor; zaten ben de daha önce karakterlere özgürlük verilmesi konusunda nutuklar çekmiştim. Benim sorunum basit: Charles’ın ne istediği belli mi? Evet, öyle! Ama Sarah’nın ne istediği belli değil; hem şu anda nerede olduğundan da pek emin değilim. Eğer bunlar benim hayal gücümden ziyade gerçek hayatın iki parçası olsaydı ikilemin nasıl çözüleceği belli olurdu: Birisi diğerine meydan okur, ya kazanır ya da kaybederdi. Kurgu genellikle gerçeğe uygun olma iddiasındadır: Yazar birbiriyle çelişen istekleri ringe koyup dövüşü tarif eder; ama dövüşün nasıl biteceği bellidir, kendi tuttuğu kazanır. Biz de roman yazanları bu dövüşleri ayarlamaktaki ustalıkları (yani sonucun önceden belli olmadığına bizi ikna etmeleri) ve hangi dövüşçüyü tuttuklarına göre yargılarız: İyi olanı mı trajik olanı mı, kötü olanı mı komik olanı mı artık kimi tutuyorsa.</p>

  <p>Ama bu dövüşleri ayarlamanın esas sebebi insanın okurlarına çevresindeki dünyayı nasıl gördüğünü iletmesidir: Karamsar mı iyimser mi, yoksa başka bir şey mi? Ben 1867’ye geri dönmüş gibi yaptım; ama aslında o yılın üzerinden bir asır geçti. İyimser ya da kötümser bir tavır takınmanın hiç faydası yok; çünkü o zamandan beri olup bitenleri hepimiz biliyoruz.</p>

  <p>Ben de Charles’a bakmayı sürdürürken, yeni bir dövüş ayarlamak için hiçbir sebep göremiyorum bu sefer. Bana iki seçenek bırakıyor bu. Ya dövüşü kendi haline bırakıp sadece kaydetmekle yetineceğim ya da iki tarafı birden tutacağım. Hafiften takatsiz ama tümüyle tükenmemiş bu yüze bakıyorum. Trenimiz Londra’ya yaklaştıkça işin içinden çıkmak güçleşiyor; yani ikilemin yanlış olduğunu görüyorum. Bu dövüşte bir tarafı tutmamanın tek yolu iki son yazmak. Geriye bir mesele daha kalıyor: İkisini birden aynı anda yazamam, bu sefer de son bölümün gücü yüzünden, ikinci yazdığım son “gerçek” son gibi görünecek.</p>

  <p>Cebimden cüzdanımı çıkarıp içinden bir bozuk para alıyorum ve yazı tura atıp sol elimle yakalıyorum.</p>

  <p>İşte bu kadar! Birden Charles’ın gözlerini açmış bana bakmakta olduğunu fark ediyorum. Şimdi gözlerindeki ifadeye hoşnutsuzluk denip geçilemez: Benim ya bir kumarbaz olduğumu ya da zihinsel bozukluk gösterdiğimi seziyor. Bozuk parayı cebime koyuyorum. Şapkasını alıp kenarındaki görünmez tozu silkeliyor (aslında hedef benim) ve başına yerleştiriyor.</p>

  <p>Paddington istasyonunun çatısını tutan büyük demir direklerin altına giriyor tren. Geldik. İstasyona inip bir hamal tutuyor. Bir iki dakikada talimatlarını verip geri dönüyor. Sakallı adam ortadan kaybolmuş.</p>
</body>
</html>
