<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">58</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p>Aradım durdum. Ama Ah ruhu</p>

    <p>O zamandan beri</p>

    <p>Benimkine</p>

    <p>Tek bir ışık düşürmedi! Evet gitti, o gitti.</p>

    <p style="text-align: right;">HARDY,</p>

    <p style="text-align: right;">“Bir Kıyı Kasabasında 1869 Senesinde”</p>
  </blockquote>

  <p>&nbsp;</p>

  <p>Ya Charles? O yirmi ay boyunca bir dedektif onu izlemeye çalışsaydı acırdım adama. Avrupa’nın neredeyse her şehrine gitti ama hiçbir yerde uzun kalmıyordu. Piramitlere, Kutsal Topraklara gitti. Bir sürü manzara ve eski kalıntı gezdi; çünkü Yunanistan ve Sicilya’da da bulundu ama görmeyen gözlerle; kendisi ile hiçlik, sonsuz boşluk, tam bir amaçsızlık arasında duran incecik duvarlardan başka bir şey değildiler. Nerede bir iki günden fazla dursa üzerine dayanılmaz bir rehavet, bir melankoli çöküyordu. Bir esrarkeş gibi seyahat bağımlısı olmuştu. Genellikle yalnız yolculuk yapıyor, yanına en fazla bir tercüman ya da bir kurye alıyordu. Sık sık başka yolculara katılıyor ve onlara birkaç gün tahammül etmeye çalışıyordu; ama hep Fransız ya da Alman beyefendileriydi bunlar. İngilizlerden vebadan kaçar gibi kaçıyordu; dostça davranmaya çalışan vatandaşları ona yakınlaşmaya kalkışınca dondurucu bir mesafeyle karşılaşıyorlardı.</p>

  <p>O ölümcül bahardaki olaylarla bağlantısı yüzünden paleontoloji ilgisini çekmez olmuştu. Kensington’daki evini kapadığı zaman koleksiyonunun en seçme parçalarını Jeoloji Müzesi’ne devretmişti; kalanları da öğrencilere vermişti. Mobilyaları depoya konmuştu; Montague’ye Belgravia Malikânesi’nin kirası bitince yeniden kiraya vermesi tembihlenmişti. Charles’ın bundan sonra orada oturmaya niyeti yoktu.</p>

  <p>Çok okuyor, seyahat günlüğü tutuyordu; ama yerler ve olaylarla ilgiliydi yazdıkları, kafasından geçenlerle ilgisi yoktu: Sadece ıssız hanlarda ve <span style="font-style:italic;">alberghi</span>'lerde<sup><a href="../Text/62.xhtml#a72" id="k72">72</a></sup> akşamları oyalanmak için yazıyordu. Sadece şiir yazıyordu kendini ifade etmek için; çünkü kendi alanında Tennyson’ın Darwin kadar büyük olduğunu keşfetmişti. Bu Saray Şairi’nde çağının bulduğu türden bir büyüklük bulmuyordu kuşkusuz. O zamanlar neredeyse evrensel tiksinti kaynağı olan bir şiir, <span style="font-style:italic;">Maud</span> -ustaya pek yakıştırılmıyordu- Charles’ın gözdesiydi; defalarca okumuştu onu, hele bazı bölümlerini yüzlerce kere. Sürekli yanında taşıdığı tek kitaptı. Kendi şiirleri çok daha zayıftı; onları birine göstermektense ölmeyi tercih ederdi. Kendini sürgündeyken nasıl telakki ettiğini göstermek için işte size kısa bir parça:</p>

  <p><span style="font-style:italic;"><br /></span></p>

  <p><span style="font-style:italic;">Ey aştığım amansız denizler, sarp dağlar</span></p>

  <p><span style="font-style:italic;">Ey başka dil konuşan yüzlerce şehir</span></p>

  <p><span style="font-style:italic;">Benim için lanetliydi hep yollar</span></p>

  <p><span style="font-style:italic;">Aranızdan geçerken gördüğüm hoş manzaralar.</span></p>

  <p><span style="font-style:italic;">Nereye gitsem hayata sordum hep aynı şeyi;</span></p>

  <p><span style="font-style:italic;">Ne getirdi beni buraya? Ne itiyor gitmeye beni?</span></p>

  <p><span style="font-style:italic;">Utançtan kaçmak için mi bütün bunlar,</span></p>

  <p><span style="font-style:italic;">Yoksa amansız bir yasanın neticesi mi?</span></p>

  <p>&nbsp;</p>

  <p>Şimdi bu kötü tadı ağzınızdan silmek için size çok daha güzel bir şiiri aktaracağım; bunu kalbine kazımıştı Charles, onunla hemfikir olduğum bir konu var: Belki de Viktorya çağının en soylu kısa şiiri buydu:</p>

  <p><span style="font-style:italic;"><br /></span></p>

  <p><span style="font-style:italic;">Evet: Etrafımızı saran yaşam denizinde&nbsp;</span></p>

  <p><span style="font-style:italic;">Yankılı boğazlar baştan başa aramız</span></p>

  <p><span style="font-style:italic;">Benek benek o sonsuz su çölünde</span></p>

  <p><span style="font-style:italic;">Biz ölümlü milyonlar yaşarız yalnız</span></p>

  <p><span style="font-style:italic;">Adaları kavrar o hızlı akıntı</span></p>

  <p><span style="font-style:italic;">Ve hissederler sonsuz sınırlarını.</span></p>

  <p><span style="font-style:italic;"><br /></span></p>

  <p><span style="font-style:italic;">Ama ay aydınlatınca girintileri</span></p>

  <p><span style="font-style:italic;">Her yerde yayılınca bahar merhemi</span></p>

  <p><span style="font-style:italic;">Ve küçük vadilerde, yıldızlı gecelerde&nbsp;</span></p>

  <p><span style="font-style:italic;">Şakıyınca bülbüller o ilahi sesle,</span></p>

  <p><span style="font-style:italic;">Tatlı notalar bir kıyıdan bir kıyıya&nbsp;</span></p>

  <p><span style="font-style:italic;">Şarkılarla kanallardan boşaldığında,</span></p>

  <p><span style="font-style:italic;"><br /></span></p>

  <p><span style="font-style:italic;">Ah o zaman umutsuzluğa benzer bir özlem&nbsp;</span></p>

  <p><span style="font-style:italic;">Yerleşir içine en derin oyuklarının;</span></p>

  <p><span style="font-style:italic;">Çünkü hissederler, bir zamanlar</span></p>

  <p><span style="font-style:italic;">Parçası olduğumuzu tek bir kıtanın.</span></p>

  <p><span style="font-style:italic;">Şimdi göz alabildiğine su düzlüğü çevremizde&nbsp;</span></p>

  <p><span style="font-style:italic;">Ah yeniden birleşebilsek keşke!</span></p>

  <p><span style="font-style:italic;"><br /></span></p>

  <p><span style="font-style:italic;">Kim buyurmuş özlemlerinin ateşinin</span></p>

  <p><span style="font-style:italic;">Parlar parlamaz söndürülmesini?</span></p>

  <p><span style="font-style:italic;">Derin arzuları boşa çıkaran kim?</span></p>

  <p><span style="font-style:italic;">Ayrılmalarına hükmeden Tanrının biri;</span></p>

  <p><span style="font-style:italic;">Ve konmasını emreden kıyıların arasına</span></p>

  <p><span style="font-style:italic;">Issız, tuzlu, yabancı bir denizi.</span><sup><a href="../Text/62.xhtml#a73" id="k73">73</a></sup></p>

  <p>&nbsp;</p>

  <p>Yine de benliğini delik deşik eden bu karamsarlığa rağmen kendini öldürmeyi hiç aklından geçirmedi Charles nasılsa. Çağından, atalarından, sınıfından ve ülkesinden kurtulduğunu hissettiğinde özgürlüğünün Sarah’da hayat bulduğunun farkında değildi; paylaşılan bir sürgün hayalinde. Artık o özgürlüğe inancı kalmamıştı; sadece içine kısıldığı kapanın ya da hapishanenin değiştiğini düşünüyordu. Yine de yalnızlığında sahip çıkabileceği bir şeyler vardı; toplumdışı biriydi o, diğerleri gibi olmayandı, son tahlilde ister aptalca olsun ister akıllıca pek az insanın alabileceği bir kararın sonucuydu. Zaman zaman yeni evli bir çift gördüğünde Ernestina’yı hatırlardı. O zaman kendini sorguya çekerdi. Onları kıskanıyor muydu yoksa onlara acıyor muydu? En azından bu konuda pek pişmanlık duymuyordu. Yazgısı her ne kadar acı da olsa inkâr ettiği yazgıdan daha soyluydu.</p>

  <p>Bu Avrupa ve Akdeniz gezilerini yaptığı on beş ay boyunca İngiltere’ye bir kere bile dönmedi. Hiç kimseyle mektuplaşmadı; yazdığı tek tük mektupların hepsi Montague’ye gönderilmişti ve işle ilgiliydi, para ve başka şeyleri nereye göndereceğini bildirmek için. Montague’ye zaman zaman Londra gazetelerine ilan verme yetkisi tanımıştı, “Sarah Emily Woodruff ya da yerini bilen biri...”; ama hiç cevap gelmiyordu.</p>

  <p>Nişanın bozulduğu haberini mektuptan okuduğunda başta çok sarsılmıştı Sir Robert; ama sonra kendi yaklaşan mutluluğunun sarhoşluğuyla omuz silkmişti. Charles gençti, anasını sattığım, o kızdan daha iyi, çok çok daha iyi bir kız bulabilirdi; hem sonunda Sir Robert’ı Freeman’larla akraba olmanın vereceği sıkıntıdan kurtarmıştı. Yeğeni İngiltere’den ayrılmadan önce Bayan Bella Tomkins’e saygılarını sunmak için uğramıştı; kadını hiç sevmemiş ve amcası için üzülmüştü. O zaman küçük malikâne önerisini reddetmiş ve Sarah’dan hiç söz etmemişti. Evlilik töreni için geri döneceğine söz vermişti; ama bu söz düzmece bir sıtma kriziyle saf dışı edildi. Düşündüğü gibi ikizi olmadı amcasının; ama Charles’ın sürgünlüğünün on üçüncü ayında bir oğulları yani vârisleri oldu. Charles yazgısını artık o kadar kanıksamıştı ki; kutlama mektubu yolladıktan sonra, Winsyatt’a bir daha asla adım atmama kararlılığından başka bir şey hissetmedi.</p>

  <p>Teknik olarak pek de keşiş gibi yaşamasa da - Avrupa’daki iyi otellerde İngiliz beyefendilerinin oralara dağıtmak, kurtlarını dökmek için gittiği bilindiğinden sık sık fırsatlar çıkıyordu- duygusal yönden bakir kaldı. Bu işi de Yunan tapınaklarını gezmek ya da yemek yemek gibi bir duygusuzlukla yapıyordu (daha doğrusu mahvediyordu). Bir sağlık kürüydü sadece. Aşk dünyadan çekilmişti. Bazen, bir katedral ya da bir resim galerisinde Sarah’yı yanında düşlüyordu. Böylesi anlardan sonra kendini şöyle bir toparlayıp derin derin iç geçirirdi. Bunun tek sebebi kendine boşuna özlem çekmeyi yasaklamış olması değildi; gerçek Sarah ile kendisinin düşlerinde yarattığı Sarah’yı ayıran sınırdan pek emin değildi artık; birisi Havva’nın kişileşmiş haliydi, bütünüyle gizem, aşk ve derinlik, diğeriyse uzak bir kıyı kasabasındaki insanların başına çorap örmeyi seven, yarı çılgın mürebbiyeydi. Onunla tekrar karşılaştığını canlandırıyordu gözünde ve kendi aptallığı ve yanılsamasından başka bir şey göremiyordu. İlanları kesmedi; ama asla bir cevap alamayacağını da düşünmeye başlamıştı.</p>

  <p>En büyük düşmanı sıkıntıydı; Paris’te bulunduğu bir akşam artık ne Paris’te olmak istediğini ne de İtalya, İspanya ya da Avrupa’nın herhangi bir yerine gitmek istediğini anlayınca, onu sonunda eve dönmeye iten de bu sıkıntı oldu.</p>

  <p>İngiltere’den söz ettiğimi düşünüyorsunuzdur ama öyle değil; orasını bir daha asla evi olarak hissedemedi, Paris’ten ayrıldıktan sonra topu topu bir hafta kaldı orada. Leghorn’dan Paris’e giderken tesadüfen iki Amerikalıyla yolculuk etmişti, yaşlıca bir beyefendi ve yeğeni. Philadelphia’dan geliyorlardı. Belki pek yabancı olmayan bir dilde konuşabilmenin keyfi yüzünden Charles onlardan çok hoşlandı; etrafı görmekten aldıkları o safça keyif -onları Avignon ve Vézelay’a götürüp kendisi gezdirmişti- saçmaydı kuşkusuz. Ama cafcaflı laflar etmiyorlardı en azından. Viktoryen İngilizlerin Amerika’da bulunduğunu düşündüğü türden aptal Yanki tipine uymuyorlardı. Cahillikleri sadece Avrupa’yı görmemişliklerinden kaynaklanıyordu.</p>

  <p>Yaşlı Philadelphialı bey okumuş yazmış adamdı, tam bir hayat adamı. Bir akşam yemekten sonra, yeğeninin izleyiciliğinde, anavatan ve isyankâr koloninin karşılıklı üstünlüklerini Charles’la uzun uzun tartıştılar; her ne kadar tatlılıkla da söylense, Amerikalının eleştirileri Charles’ın çok hassas bir noktasına denk geldi. Amerikan şivesi altında kendininkilere çok benzeyen fikirler bulmuştu; hatta bu durumdan muğlak da olsa Darwinci bir benzetme çıkardı: Amerika günün birinde kendisinden önceki nesli geride bırakacaktı. Oraya göç etmeyi düşünmüyordu kuşkusuz; oysa daha fakir sınıflardan insanlar, her yıl akın akın Amerika’ya göç ediyordu. Onların Atlantik’in öte tarafında bulacaklarını düşündükleri Kenan diyarının (reklamcılık tarihinin en yüz kızartıcı yalanlarıyla cesaretlendiriliyorlardı) kendi düşündeki Kenan diyarıyla alakası yoktu: Daha basit bir toplumda yaşayan, daha aklı başında ve sade beyefendilerin -Philadelphialı amcayla özenli yeğeni gibi- bulunduğu bir yerdi onun kafasında. Amca bunu çok net bir biçimde öne sürmüştü: “Genelde bizim oralarda herkes düşündüğünü söyler. Benim edindiğim izlenimlere göre -kusura bakmayın, Bay Smithson- Londra’da ne <span style="font-style:italic;">düşünmediğini söylemezsen</span> vay haline!”</p>

  <p>Hepsi bu kadarla da kalmıyordu. Charles bu fikri Londra’da bir akşam yemek yerlerken Montague’ye açtı. Amerika konusu pek heyecanlandırmadı Montague’yü.</p>

  <p>“Orada metrekareye düşen konuşulabilir insan sayısının o kadar fazla olduğunu hiç sanmam, Charles. Avrupa’nın bütün ayaktakımını toplayıp da uygar bir toplum yaratamazsın. Ama sanırım, daha eski şehirler, kendilerine göre fena sayılmazlar.” Şarabından bir yudum aldı. “Bu arada, belki de <span style="font-style:italic;">o</span> oradadır. Sanırım bunu sen de düşünmüşsündür. O ucuz gemilerin koca arayan kadınlarla dolduğunu duymuştum.” Hemen ekledi: “Tabii ille de bunun için gitmek gerekmez.”</p>

  <p>“Ben bunu düşünmemiştim. Açık söylemek gerekirse, şu son aylarda onu pek düşünmedim. Umudumu kaybettim.”</p>

  <p>“Öyleyse Amerika’ya gidip büyüleyici bir Pocahontas’ın koynunda boğ hüznünü. Duyduğuma göre, soylu bir İngiliz beyefendisi oradaki güzel kadınlar arasından istediğini seçebilirmiş <span style="font-style:italic;">-pour la dot comme pour la figure</span><sup><a href="../Text/62.xhtml#a74" id="k74">74</a></sup><span style="font-style:italic;">-</span> tabii niyeti buysa!”</p>

  <p>Charles güldü: Belki güzeller güzeli kadınları düşündüğü için, belki de Amerika’ya giden bir gemide çoktan yerini ayırttığını Montague’ye henüz söylemediği için; bunu bulmak size kalmış.</p>
</body>
</html>
