<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">26</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p class="ilk">Size bir şey söyleyeyim mi dostlarım, her şey asırlık bir tımar hakkına bağlı.</p>

    <p style="text-align: right;">LEWIS CARROLL,</p>

    <p style="text-align: right;"><span style="font-style:italic;">Köpan Avı</span> (1867)</p>
  </blockquote>

  <p>&nbsp;</p>

  <p>Mary’nin, Londralı bıçkının zihni üzerindeki etkisi gerçekten düşündürücü olmuştu. Sağlıklı fiziksel duyuları olan her normal delikanlı gibi Mary’yi Mary’nin kendisi için de seviyordu; ama aynı zamanda onu kendi düşlerinde oynadığı rol için seviyordu: Bizim sınır tanımayan ve hayal gücünden yoksun çağımızda genç erkeklerin kızlarla ilgili kurdukları düşlere hiç benzemiyordu onunkiler. Onu daha çok beyefendilere giyim eşyası satan bir dükkânda tezgâhın arkasında görüyordu. Londra’nın her yerinden, hipnotize olmuş gibi, seçkin müşteriler bu baştan çıkarıcı yüzü görmeye geliyordu. Sokak onların siyah şapkalarından görünmez oluyor, arabalarının tekerlek gürültüsü herkesi sağır ediyordu. Musluğunu Mary’nin açtığı büyülü bir semaver, ardı arkası kesilmeyen eldivenler, eşarplar, çoraplar, şapkalar, tozluklar, Oxonian’lar (o zamanlar çok moda olan bir ayakkabı) ve yakalıklar fışkırtıyordu -Piccadilly, Shakspere, Dog-collar, Dux marka yakalıklar- Sam’de bir yaka saplantısı vardı, bunun Sam’in fetişi olduğunu bile söyleyebilirim; çünkü her seferinde ona hayranlıkla bakan bir lordun ya da dükün karşısında Mary bu yakalığı o ak gerdanına koyup gösteriyordu. Bu büyüleyici sahnede Sam’in yeri kasaydı, altın yağmurunu topluyordu.</p>

  <p>Bunun bir hayal olduğunun gayet iyi farkındaydı. Ama Mary, deyim yerindeyse altını çiziyordu gerçeğin; dahası bu hayalin gerçekleşmesinin önünü amansızca kapatan şeytanın iğrenç hatlarını daha da belirginleştiriyordu. Adı neydi bu şeytanın? Parasızlık. Efendisinin oturma odasında rahatça bir iskemleye kurulup -yine dudaklarını büzerek Charles Broad Sokağı’nda gözden kaybolana kadar beklemişti önce- ikinci akşam yemeğine başladığında, insanoğlunun değişmez düşmanı olan bu şeytana bakıyordu belki hâlâ; önce bir iki kaşık çorba içti, sonra etin güzel taraflarını ayıkladı; çünkü parası olmasa bile bir züppenin bütün özelliklerine sahipti. Çatalına taktığı soslu etin lezzetinden bihaber yine dalıp gitmişti uzaklara.</p>

  <p>Şimdi lüzumsuz bilgi yığınınıza bir katkı da ben yapayım. <span style="font-style:italic;">Mal</span> Eski Norveççe’den gelme bir Eski İngilizce kelimedir ve bu kelimeyi İngiltere’ye Vikingler getirmiştir. Aslen “konuşma” anlamına gelir; ama Vikingler bu kadınsı edimi sadece zorla bir şey talep ettiklerinde yaptıkları için, zamanla “vergi” ya da “haraç” anlamını kazanmıştır. Vikinglerin bir kolu güneye gidip Sicilya’daki mafyayı kurmuştur; ama diğer kolu -artık <span style="font-style:italic;">mal, mail</span> diye telaffuz edilmeye başlanmıştır- İskoçya sınırında kendi dalaverelerini çevirmeye koyulmuştur. Birisi birinin ürününü çaldığında ya da kızının ırzına geçtiğinde komşu köyün şefine <span style="font-style:italic;">mail</span> yani ceza karşılığı bir tür haraç ödüyordu. Kurbanlar zaman içinde buna <span style="font-style:italic;">black mail</span> yani şantaj demeye başladılar.</p>

  <p>Her ne kadar etimolojik açıdan olmasa da Sam bu kelimenin anlamını düşünüyordu; çünkü bu “talihsiz kadının” kim olduğunu anında anlamıştı. Fransız Teğmenin Kadınının işten kovulması bütün Lyme’ın diline düşmekten kurtulamayacak kadar iştah kabartıcı bir olaydı; Sam de birinci akşam yemeği sırasında, rahatsız edilmeden önce, birahanede bu konunun konuşulduğunu duymuştu. Sarah’nın kim olduğunu da bir gün Mary anlatmış olduğu için biliyordu. Efendisini ve onun normalde nasıl davrandığını da biliyordu; bu sıralar kendinde değildi; bir şey yapacaktı; Bayan Tranter’ın evinden başka bir yere gidiyordu. Sam çatalını bırakıp parmağının ucuyla burnunun yanına vurmaya başladı; Newmarket’teki yarış alanında paytak adamın, yarışacak olan atın bir fare kadar bile koşamayacağını göstermek için yaptığı gibi. Ama korkarım bu sefer fareye benzeyen kendisiydi; gemisi batan bir fare.</p>

  <p>Winsyatt’ın alt katindakiler neler olup bittiğini gayet iyi biliyordu; amca yeğenine nispet yapmaya niyetlenmişti. Köylü işçi sınıfının işbilirliğe beslediği doğuştan gelme saygı yüzünden Charles’ı buralara seyrek geldiği için suçlu buluyorlardı; yani Sir Robert’a her fırsatta yağ çekmediği için. O günlerde uşaklar mobilyadan hallice sayılırlardı ve efendileri onların da kulakları ve beyinleri olduğunu sık sık unuturdu; yaşlı adam ile vârisi arasındaki çekişmeler de gözlerinden kaçmamış, kendi aralarında bu konuyu tartışmışlardı. Genç kadın hizmetkârlar arasında yakışıklı Charles’a karşı bir acıma eğilimi varsa da, daha olgun olanlar uçarı ağustosböceği karşısında karıncanın tarafını tutuyorlardı. Maaş alabilmek için hayatları boyunca çalıştıkları için Charles’ın tembelliği yüzünden cezalandırıldığını görmek hoşlarına gidiyordu.</p>

  <p>Dahası, Ernestina’nın şüphe ettiği gibi maceracı bir zengin dul olan Bayan Tomkins, kâhya ve başuşağı kendine bağlamakta gecikmemişti; bu iki kıymetli şahsiyet de <span style="font-style:italic;">imprimatur</span><sup><a href="../Text/62.xhtml#a39" id="k39">39</a></sup> -daha doğrusu <span style="font-style:italic;">ducatur in matrimonium</span><sup><a href="../Text/62.xhtml#a40" id="k40">40</a></sup> <span style="font-style:italic;">-</span>larını tombul ve işveli duldan yana kullanmışlardı; dahası daha önce sözü edilen doğu kanadındaki uzun zamandır kullanılmayan bir odayı gören kadın kâhya kadına buranın harika bir çocuk odası olacağını söylemişti. Bayan Tomkins’in önceki evliliğinden bir oğlu ve iki kızı vardı; ama kâhyaya bakılırsa -ki fikrini kibarca başuşak Bay Benson’a da söylemişti- Bayan Tomkins yine bir çocuk istiyordu.</p>

  <p>“Kızı da olabilir, Bayan Trotter!”</p>

  <p>“Erkek olana kadar uğraşır, Bay Benson. Bunu bir kenara yazın. Kolay vazgeçecek tiplerden değil.”</p>

  <p>Başuşak çayından bir yudum çekerek ekledi: “Hem iyi bahşiş veriyor.” Aileden biri olan Charles hiç vermiyordu.</p>

  <p>Uşak odasında Charles’ı beklerken buna benzer şeyler çalınmıştı Sam’in kulağına. Bu ona pek de hoş gelmemişti, daha doğrusu ağustosböceğinin uşağı olarak onun hakkındaki genel yargıdan nasibini almak pek hoş gelmemişti; hem bütün bunların ucu onun yedekteki düşüne gelip dokunuyordu: Bu <span style="font-style:italic;">faute de mieux</span><sup><a href="../Text/62.xhtml#a41" id="k41">41</a></sup> düşte kendini Winsyatt’da Bay Benson’ın konumunda görüyordu. Hatta bu tohumu Mary’nin zihnine bile ekmişti; isterse filizlendirebilirdi de. O kadar matah bir şey olmasa bile bu tohumun söküp atıldığını görmek hoş değildi.</p>

  <p>Winsyatt’dan ayrıldıktan sonra Charles ona hiçbir şey söylememişti; yani Sam’in onun kararan umutları hakkında resmen bilgisi yoktu. Ama efendisinin kararmış yüzü her şeyi açık ediyordu zaten.</p>

  <p>Şimdi de bu!</p>

  <p>Sam sonunda soğumuş eti ağzına atıp çiğnedi ve yuttu; bu esnada sürekli geleceğe bakıyordu.</p>

  <p>&nbsp;</p>

  <p>Charles’ın amcasıyla konuşması pek öyle fırtınalı geçmemişti; çünkü ikisi de kendilerini suçlu hissediyorlardı: Amca yapmakta olduğu şey için, yeğen de geçmişte yapmadığı şeyler için. Amcası haberi verirken, vicdanının rahat olmadığını ele veren gözlerini yeğeninden kaçırıyordu. İlk şokun buz gibi etkisinden sonra Charles resmi bir nezaketle cevap vermişti.</p>

  <p>“Sizi tebrik ederim efendim, mutluluklar dilerim!”</p>

  <p>Biz Charles’ı boş çalışma odasında bırakmıştık; ondan hemen sonra gelen amcası, yemyeşil otlaklarından cesaret almak ister gibi yüzünü pencereye dönmüştü. Duyduğu tutkuyu kısaca anlattı. Başlangıçta reddedilmişti: Üç hafta kadar önce. Ama öyle hemen kuyruğunu kıstırıp kaçacak adamlardan değildi o. Hanımın sesinde hafif bir kararsızlık sezmişti. Bir hafta önce Londra’ya giden trene binmiş ve “dörtnala atağa geçmişti” sonunda bu inatçı engel de başarıyla aşılmıştı. “Yine ‘hayır’ dedi, Charles; ama ağlıyordu. Çiti atladığımı hemen anladım.” Anlaşılan tam bir “evet” cevabı alması için bir iki gün daha gerekmişti.</p>

  <p>“Sonra da sevgili oğlum, seni görmem gerekiyordu. İlk sana söylüyorum.”</p>

  <p>Ama Charles, Bayan Hawkins’in o acıma dolu bakışını hatırladı; bütün Winsyatt bu haberle çalkalanıyordu demek. Amcasının aşk hikâyesini duraklaya duraklaya anlatması ona şaşkınlığını yenmek için zaman vermişti. Kendini kırbaç yemiş, aşağılanmış gibi hissediyordu, dünyası yıkılmıştı. Ama kendini tek bir biçimde savunabilirdi; sakin davranarak, öfkeli çocuk yanını gizleyip metanetini koruyarak.</p>

  <p>“Beni önce haberdar ettiğiniz için teşekkür ederim, amca!”</p>

  <p>“Bana ne desen haklısın. Bütün komşularım bana aptal bunak diyecek.”</p>

  <p>“Olgunluk çağında daha iyi seçimler yapar insan.”</p>

  <p>“Çok canlı bir kadın, Charles. Şimdiki mıymıntı kızlardan değil.” Charles, bir an bu taşın Ernestina’yı hedef aldığını düşündü; öyleydi ama o anda özellikle yapılmamıştı. Amcası, onun düşüncelerinden habersiz, konuşmayı sürdürdü: “Düşündüğünü söylüyor. Son zamanlarda bu tür kadınların hırslı olduğu düşünülüyor. Ama o öyle değil.” Yine arazisinin yardımına başvurdu: “Kayın ağacı gibi dimdik.”</p>

  <p>“Bundan hiç şüphe etmemiştim.”</p>

  <p>Bunun üzerine amcası ona keskin bir bakış fırlattı; zaman zaman Sam’in uysal uşağı oynaması gibi, Charles da yaşlı adamın yanında saygılı yeğeni oynuyordu.</p>

  <p>“Kızmanı tercih ederdim, böyle...” soğuk nevale olmandansa diyecekti ama gelip kolunu Charles’ın omzuna attı; çünkü Charles’ı kızdırarak kendi kararını haklı çıkarmaya çalışmış olsa da bunu daha fazla sürdüremeyecek kadar centilmendi. “Charles, kahretsin! Açık konuşmamız gerek. Bu senin gelecek planlarını değiştiriyor. Gerçi benim yaşımda, Allah bilir...” Gerisini getiremedi. “Ama eğer böyle bir şey olursa, Charles, evliliğiminin getireceği sonuçlar ne olursa olsun seni ortada bırakmayacağım. Sana Küçük Evi veremem; ama şunu bil ki yaşadığın müddetçe o senindir. Ernestina’yla sana düğün hediyem olsun; tabii onarım için gereken bütün masraflar da bana ait.”</p>

  <p>“Çok cömertsiniz. Ama biz kira süresi dolduktan sonra Belgravia’daki eve taşınmaya karar verdik gibi.”</p>

  <p>“Evet, evet; ama şehir dışında da bir eviniz olmalı. Bu meselenin aramıza girmesini istemiyorum, Charles. Eğer böyle olacaksa, yarın yüzüğü...”</p>

  <p>Charles zorla gülümsedi: “Şimdi saçmalıyorsunuz. Seneler önce de evlenebilirdiniz.”</p>

  <p>“Olabilir. Ama evlenmedim.”</p>

  <p>Sinirli sinirli duvara doğru yürüyüp bir tabloyu düzeltti. Charles sessiz kaldı; belki de bu haberin şokundan çok, Winsyatt’a doğru gelirken arabada kurduğu o aptalca sahiplenme hayalinin yerle bir olması incitmişti onu. Yaşlı şeytan mektubunda haber vermeliydi. Ama yaşlı şeytan için bu korkaklık sayılırdı. Amcası tabloyu bırakıp ona döndü.</p>

  <p>“Charles sen genç bir adamsın, hayatının yarısını seyahatlerde geçirdin. Benim burada ne berbat yalnızlık çektiğimi, ne kadar sıkıldığımı bilemezsin, ne olduğunu bilmiyorum ama zaman zaman ölsem daha iyi diye düşünüyorum.”</p>

  <p>Charles mırıldandı: “Bunu bilmiyordum...”</p>

  <p>“Yo, yo, seni suçlamak istemedim. Kendi hayatını yaşamalısın.” Ama hâlâ içten içe, çocuğu olmayan birçok erkek gibi, Charles’ı hayalindeki oğul olmamakla suçluyordu -yani vefalı ve sevgi dolu-. Sir Robert on dakikalığına gerçekten baba olabilse bunun duygusal bir düşten başka bir şey olmadığını anlardı. “Hem kadının hali bir başka oluyor. Mesela bu odadaki eski perdeler. Fark ettin mi? Bir gün Bayan Tomkins onları çok kasvetli bulduğunu söyledi. Kahrolası gözlerim kördü sanki, gerçekten de kasvetli olduklarını <span style="font-style:italic;">görmemiştim.</span> İşte bir kadın bunu yapıyor. Sana burnunun dibindeki şeyleri gösteriyor.” Charles az kalsın şeytana uyup gözlüklerin bu işi çok daha ucuza yaptığını söyleyecekti, ama anlıyorum gibilerden başını eğmekle yetindi. Sir Robert aşırı bir nezaketle elini salladı. “Bu yeni perdelere ne diyorsun?”</p>

  <p>Charles bunun üzerine kendini tutamayarak güldü. Amcasının estetik yargıları o kadar uzun zamandır, bir atın omuz başlarının derinliği ve Joe Manton’ın tarihteki en iyi silah yapımcısı olduğu gibi konularla sınırlı kalmıştı ki bu soruyu sorması, bir katilin bir çocuk şarkısı hakkındaki fikrini sorması gibi bir şeydi.</p>

  <p>“Eskisinden çok daha iyi.”</p>

  <p>“Kesinlikle. Herkes öyle söylüyor.”</p>

  <p>Charles altdudağını ısırdı. “Peki bu hanımla ne zaman tanışacağım?</p>

  <p>“Ben de tam oraya geliyordum. Seni tanımaya can atıyor. Hem Charles, bilsen, öyle ince düşünceli ki senin... şey... nasıl desem?”</p>

  <p>“Haklarımın kısıtlanması mı?”</p>

  <p>“Evet. Geçen hafta beni ilk başta sırf bu yüzden reddettiğini itiraf etti.” Charles, bunun yengeyi kendisine şirin gösterme taktiği olduğunun farkına vararak, kibarca şaşırmış gibi davrandı. “Ama senin kendine çok iyi bir eş seçtiğin konusunda onu ikna ettim. Hem de benim... geriye kalan son yıllarımı geçirmek için seçtiğim eşi beğeneceğini söyledim.”</p>

  <p>“Daha soruma cevap vermediniz amca.”</p>

  <p>Sir Robert biraz utanmış görünüyordu. “Yorkshire’daki ailesini ziyarete gitti. Daubeny’lerin akrabası, biliyorsun.”</p>

  <p>“Anlıyorum.”</p>

  <p>“Yarın ben de oraya gideceğim.”</p>

  <p>“Ya!..”</p>

  <p>“Hem bunu erkek erkeğe konuşmamızın daha iyi olacağını düşündüm. Ama o da seninle tanışmak için can atıyor.” Amcası bir an durakladı, sonra komik bir utangaçlıkla cebini karıştırıp bir madalyon çıkardı. “Bunu bana geçen hafta verdi.”</p>

  <p>Charles, Bayan Bella Tomkins’in altın bir çerçeve ve amcasının kalın parmaklarıyla çevrelenmiş olan bu minyatür resmine baktı. Fazla genç görünüyordu kadın; kararlı dudakları ve iddialı gözleri vardı; Charles’a bile çekici gelmişti. Yüzü tuhaf bir biçimde Sarah’yı andırıyordu; Charles’ın aşağılanmışlık ve mülksüz bırakılmışlık duygusu, inceden inceye yeni bir boyut daha kazanmıştı. Sarah son derece tecrübesiz bir kadındı, bu kadınsa görmüş geçirmişti; ama ikisi de kendilerine has bir biçimde -amcası haklıydı- o mıymıntı kadın sürüsünden ayrılıyorlardı. Bir an kendini, düşmanının güçlü birliklerinin karşısına zayıf bir orduyla çıkan bir general gibi hissetti; Ernestina ile müstakbel Lady Smithson arasındaki olası bir çatışmanın sonucunu daha şimdiden görür gibi oluyordu. Tam bir bozgun.</p>

  <p>“Görüyorum ki sizi ne kadar tebrik etsem az.”</p>

  <p>“Hoş bir kadın. Muhteşem bir kadın. Beklemeye değdi, Charles.” Amcası kaburgalarına hafifçe bir yumruk attı. “Beni kıskanacaksın. Bekle de gör!” Aygın baygın gözlerle madalyona baktı, sonra incitmekten korkarcasına kapatıp saygıyla cebine geri koydu. Sonra bu duygulu halini hasır altı etmek ister gibi Charles’ı, “gerçek değerinden yüz gine daha ucuza” almış olduğu son damızlık aygırını göstermek için ahırlara götürdü; bu atı kafasında, yine ucuza düşürdüğü bir başka şeyle paralel bir yere koyduğunun hiç farkında değil gibiydi.</p>

  <p>İkisi de İngiliz beyefendileriydiler; ikisi de bu konuyu tartışmaktan kaçınsalar da arada bir gönderme yapmadan edemediler (çünkü Sir Robert bunca şanslı olmanın şevkiyle öylesine dolup taşmıştı ki ikide bir o konuya dönmeden edemiyordu); ne de olsa ikisinin de zihnini en çok meşgul eden konu buydu. Ama Charles o akşam Lyme’a nişanlısına dönmek konusunda ısrarlı davrandı; eskiden olsa onun gideceğini duyar duymaz büyük bir karamsarlığa kapılacak olan amcası pek üzgün görünmüyordu. Charles, Küçük Ev konusunu Ernestina’yla konuşacağına ve mümkün olduğunca kısa zamanda onu diğer gelinle tanışması için getireceğine söz verdi. Ama amcasının son anda gösterdiği sıcaklık ve dostça el sıkışı, Charles’ın sırtını görmekten duyduğu ferahlığı gizleyemiyordu.</p>

  <p>Ziyaretinin son iki üç saatinde Charles’ı gurur ayakta tutmuştu; ama evden ayrılışı ona çok hüzün verdi. O bahçeler, çayırlar, parmaklıklar, korular hem gözünün önünden hem de parmaklarının arasından akıp gidiyordu sanki. Winsyatt’ı bir daha asla görmek istemediğini hissetti. Sabahleyin masmavi olan gökyüzü, Lyme’da duyduğumuz fırtınanın habercisi olan kalın bir bulut tabakasıyla kaplanmıştı ve zihni de çok geçmeden benzer bir havaya bürünerek karanlık düşüncelerle doldu.</p>

  <p>Bu düşünceler biraz da Ernestina’yı hedef alıyordu açıkçası. Amcasının, onun müşkülpesent Londralı hallerinden pek de hazzetmemiş olduğunu biliyordu; hele kır yaşamıyla uzaktan yakından ilgisi olmayışı tuz biber ekmişti. Hayatının büyük bölümünü hayvan yetiştirmekle geçirmiş bir adama, Smithson’lar gibi iyi bir ırka giren kötü bir tür olarak görünmüştü Tina kuşkusuz. Zaten amca ile yeğen arasındaki bağların en büyüğü bekârlıkları olmuştu; Belki de Charles’ın mutluluğu Sir Robert’in gözünü açmıştı; o mutluysa, ben neden olmayayım? Hem sonra Ernestina’nın tek bir şeyi amcasının pek hoşuna gitmişti: Getireceği yüklü çeyiz. Zaten Charles’ı vicdanı rahat olarak mirastan mahrum bırakmasının nedeni de buydu.</p>

  <p>Ama hepsinin ötesinde, Charles artık kendini Ernestina karşısında hiç hoş olmayan bir biçimde aşağı konumda görüyordu. Babasının mülkünden edindiği gelir ona hep yetmişti; ama sermayesini yükseltmeye çalışmamıştı. İleride Winsyatt’a sahip olacağı için kendini gelinin maddi eşiti sayıyordu; şimdiyse sadece kiralardan alacağı parayla ona muhtaç kalacaktı. Bundan hoşlanmamakla, Charles kendi çağdaşı ve sınıfdaşı olan birçok genç erkekten çok daha müşkülpesent davranmış oluyordu. Onlar için drahoma avcılığı (onun zamanında dolar da sterlin kadar makbul sayılmaya başlamıştı) tilki avlamak ya da kumar kadar şerefli bir işti. Belki de mesele buydu; kendi kendine acıyordu; ama kimsenin bu duygusunu paylaşmayacağını biliyordu. Koşulların amcasının bu haksızlığını daha da büyütmemesi, duyduğu hıncı daha da şiddetlendirdi: Eğer Winsyatt’da daha çok kalsaydı ya da mesela, Ernestina’yla hiç karşılaşmamış olsaydı...</p>

  <p>Ama onu o günkü sıkıntısından kurtaran ilk şey yine de Ernestina ve ona karşı metin davranma gerekliliği oldu.</p>
</body>
</html>
