<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">60</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p>Lalage gelmiş; hey</p>

    <p>Gelmiş, en sonunda!</p>

    <p style="text-align: right;">HARDY,</p>

    <p style="text-align: right;">“Beklemek”</p>
  </blockquote>

  <p>&nbsp;</p>

  <p>Köprüye gelince arabadan indi. Mayısın son günüydü, ılık, baharlı, evler ağaçlara gömülmüştü, masmavi gökyüzüne beyaz bulutlar serpiştirilmişti. Bunlardan birinin gölgesi bir an Chelsea üzerine düştü, oysa karşısındaki depolar hâlâ güneş içindeydi.</p>

  <p>Montague hiçbir şey bilmiyordu. Bu bilgiyi bir mektuptan almıştı; kâğıdın üzerinde sadece isim ve adres vardı. Avukatın masasının yanında dururken Sarah’nın daha önce yolladığı adresi hatırladı Charles; ama bu baskı gibi kitap harfleriyle yazılmıştı. Sadece kısalığı Sarah’yı hatırlatıyordu.</p>

  <p>Charles’ın telgrafla ilettiği talimatlara göre çok dikkatli hareket etmişti Montague. Ona kimse yaklaşmayacaktı, korkutulmayacaktı; kaçması için başka fırsat verilmeyecekti. Eline Sarah’yı tarif eden bir kâğıt tutuşturulan bir kâtip üstlenmişti bu sefer dedektiflik yapmayı. Bu tanıma uyan bir hanımın gerçekten de o adreste oturduğunu doğrulamıştı; söz konusu kişi Roughwood adını kullanıyordu. Kurnazca yerleri değiştirilmiş olan heceler bu bilginin doğru olduğunu kanıtlıyordu; ilk şokun ardından bunun evlilik sonucu değişmiş bir soyadı olmadığı anlaşılıyordu. Londra’da tek başına yaşayan kadınlar arasında böyle taktikler pek yaygındı; Sarah’nın evlenmediğini gösteriyordu.</p>

  <p>“Gördüğüm kadarıyla Londra’dan postalanmış. Sence...”</p>

  <p>“Buraya yollandığına göre verdiğimiz ilanları gören biri yollamış. Senin adına gönderilmiş; demek ki bunu kimin adına çalıştığımızı bilen biri göndermiş ama vereceğimiz ödülle ilgilenmeyen biri. Genç hanımın kendisi yollamış gibi.”</p>

  <p>“Ortaya çıkmak için neden bu kadar çok beklesin ki? Zaten bu onun yazısı da değil!” Montague’nün sessizliği işin içinden çıkamadığını gösteriyordu. “Kâtibin başka bilgi edinememiş mi?”</p>

  <p>“O yalnızca talimatlara göre hareket etti, Charles. Fazla soru sormasını yasakladım. Komşulardan biri onunla konuşurken rastlantıyla oradan geçiyormuş. Adını böyle öğrendik.”</p>

  <p>“Ya ev?”</p>

  <p>“Temiz bir aile oturuyor. Kâtip öyle dedi.”</p>

  <p>“Herhalde mürebbiyelik yapıyordur.”</p>

  <p>“Muhtemelen.”</p>

  <p>Charles bunun üzerine pencereye döndü ki fena yapmadı; çünkü Montague’nün bakışından bir şeyleri sakladığı anlaşılıyordu. Kâtibe soru sormasını yasaklamıştı ama kendisi kâtibe soru sormaktan geri durmamıştı.</p>

  <p>“Onu görecek misin?”</p>

  <p>“Sevgili Harry, herhalde koskoca Atlantik’i...” Ses tonunu kontrol edemediği için özür dilemek ister gibi gülümsedi Charles. “Ne soracağını biliyorum. Cevap veremem. Kusura bakma, bu mesele çok kişisel. Aslına bakarsan ben de ne hissettiğimi tam olarak bilmiyorum. Onu görene kadar da bilemeyeceğim. Tek bildiğim... aklımdan hiç çıkmadığı. Onunla konuşmak <span style="font-style: italic;">zorundayım,</span> mecburum... anlasana!”</p>

  <p>“Sfenks’e soru sormak zorundasın.”</p>

  <p>“İstersen öyle de.”</p>

  <p>“Sfenks’in bilmecesini çözemeyenlerin başına gelenleri unutmadığın sürece mesele yok.”</p>

  <p>Charles yüzünü buruşturdu. “Sessizlik mi yoksa ölüm mü diye sorarsan, mezarımın başında söylemek istediklerini şimdiden yazmaya başlasan iyi olur derim.”</p>

  <p>“Nedense buna gerek olmadığını düşünüyorum.”</p>

  <p>Gülümsediler.</p>

  <p>Ama Charles şu anda Sfenks’in evine yaklaşırken gülmüyordu. O bölgeyi tanımıyordu; emekli deniz subaylarının yerleştiği bir yer olduğunu biliyordu sadece. Victoria zamanında Thames şimdikinden çok daha iğrençti, içinden lağım akardı. Bir keresinde koku o kadar dayanılmaz bir hal almış ki Lordlar Kamarası dışarı uğramıştı; koleranın ondan kaynaklandığı düşünülürdü; nehrin kenarında yaşamak, deodoranlı yüzyılımızda olduğu kadar matah bir şey değildi. Buna rağmen Charles evlerin gayet güzel olduğunu gördü; bu bölgeyi seçmeleri biraz sapkınca olsa da buraya fakirlikten gelmedikleri belliydi.</p>

  <p>O ölümcül kapıya yaklaşırken içinin titrediğini, yüzünün solduğunu, hakarete uğradığını hissediyordu Charles; heybetli, köklü geçmişi Amerika’da edindiği kişiliği silip süpürmüştü ve üst-sınıftan bir hizmetkârı görmeye gelmiş bir beyefendi olmaktan utanç duyuyordu. Bahçe kapısı dövme demirden yapılmıştı ve ardında tuğladan, yüksek bir eve giden kısa bir patika vardı. Ev tepeden tırnağa, ilk uçuk mavi çiçeklerini açmakta olan bir mor salkımla sarmalanmıştı.</p>

  <p>Pirinç kapı tokmağını iki kere vurdu; yirmi saniye kadar bekleyip tekrar vurdu. Bu sefer kapı açıldı. Karşısında bir hizmetçi duruyordu. Arkada geniş bir hol görünüyordu, holde öyle çok resim vardı ki burası evden çok resim galerisine benziyordu.</p>

  <p>“Ben, Bayan... Roughwood’la görüşmek istiyordum. Sanırım burada oturuyor.”</p>

  <p>Hizmetçi, koca gözlü, incecik, genç bir yaratıktı ve dantelli bone takmamıştı. Aslında üzerinde önlük de olmasa, Charles ona nasıl hitap edeceğini bilemeyecekti.</p>

  <p>“Adınızı söyler misiniz lütfen?”</p>

  <p>Ona “efendim” demediğini fark etti; belki de hizmetçi değildi; aksanı da çok düzgündü. Kartını uzattı.</p>

  <p>“Lütfen onu görmek için çok uzaklardan geldiğimi söyleyin.”</p>

  <p>Hiç çekinmeden kartı okudu kız. Demek hizmetçi değildi. Duraksadı. Ama sonra holün öte tarafından bir ses duyuldu. Charles'tan altı yedi yaş daha büyük bir adam arkadaki kapının ağzında duruyordu. Kız minnettarlıkla ona döndü:</p>

  <p>“Bu beyefendi Sarah’yı görmek istiyor.”</p>

  <p>“Buyrun?”</p>

  <p>Elinde bir dolmakalem vardı. Charles şapkasını çıkarıp eşikte konuşmaya başladı.</p>

  <p>“Rica etsem... özel bir mesele... onu Londra’ya gelmezden önce tanırdım.”</p>

  <p>Charles’ın pek hoşuna gitmeyen bir bakışla, çok kısa bir an süzdü adam Charles’ı; hafif bir Yahudi havası vardı, kıyafetleri düzensiz ama gösterişliydi; genç Disraeli gibi. Adam kıza baktı.</p>

  <p>“Sarah şu sırada?..”</p>

  <p>“Sanırım konuşuyorlar. Hepsi bu!”</p>

  <p>Sorumluluğundaki çocuklarla konuşuyordu anlaşılan.</p>

  <p>“Öyleyse onu yukarı çıkar, hayatım! Beyefendi...”</p>

  <p>Hafif bir selam vererek göründüğü gibi birdenbire kayboldu. Kız Charles’a kendisini takip etmesini işaret etti. Kapıyı kapamak ona kalmıştı. Kız merdivenleri çıkmaya başlayınca, resimlere bakma fırsatı buldu Charles. Hangi akıma dahil olduklarını anlayacak kadar bilgisi vardı modern sanat konusunda; gerçekten o meşhur, kötü ünlü sanatçının imzası vardı bir çoğunda. Yirmi yıl önce yarattığı kargaşa artık dinmişti; o zamanlar yakılması gerektiği söylenen resimler şimdi el yakıyordu. Elinde kalem olan beyefendi bir sanat koleksiyoncusuydu herhalde; kuşku uyandıran tarzdan eserlere meraklı, aynı zamanda hali vakti yerinde biriydi.</p>

  <p>Charles kızın ardından bir kat çıktı; resimlerin ardı arkası kesilmiyordu, hep aynı akım. Ama onlara dikkat edemeyecek kadar endişeliydi. İkinci kata çıkarlarken cesaretini toplayıp bir soru sordu:</p>

  <p>“Bayan Roughwood burada mürebbiyelik mi yapıyor?”</p>

  <p>Kız basamakların ortasında durup geri döndü; alaycı bir şaşkınlık vardı üzerinde. Sonra gözlerini indirdi.</p>

  <p>“Artık mürebbiyelik yapmıyor.”</p>

  <p>Bir an Charles’ın gözlerine baktıktan sonra yoluna devam etti.</p>

  <p>İkinci sahanlığa geldiler. Esrarlı kılavuz bir kapının önünde durdu.</p>

  <p>“Lütfen burada bekleyin!”</p>

  <p>Odaya girip kapıyı açık bıraktı. Pencerenin açık olduğunu gördü Charles, yaz rüzgârında hafif hafif sallanıyordu dantel perde, birbirine geçmiş yaprakların arkasından nehrin pırıltıları görülüyordu. Hafif bir mırıltı duydu. Odanın içini daha iyi görebilmek için konumunu değiştirdi. İçeride iki adam vardı, iki beyefendi. Dışarıdan gelen ışıktan yararlanmak için pencereye çevrilmiş bir resim sehpasının üzerindeki bir resmin önünde duruyorlardı. Uzun olanı bir ayrıntıyı incelemek için öne eğildi, bu sayede arkasında duran adam meydana çıktı. Tesadüf eseri kapıya Charles’ın gözlerinin içine bakıyordu. Hafifçe başını eğip odanın görünmeyen tarafında duran birine baktı.</p>

  <p>Charles donakalmıştı.</p>

  <p>Çünkü bu yüzü tanıyordu; Ernestina’yla birlikte onun konferansına gidip bir buçuk saat onu dinlemişlerdi. Hâlâ inanamıyordu... ya aşağıdaki adam! O resimler ve çizimler! Karabasandan değil de karabasana uyanmış birisi gibi hemen arkasını dönüp, arkadaki yeşil bahçenin göründüğü yüksek pencereye gitti. Gördüğü tek şey kendi salaklığıydı; bir kere düşen bir kadının düşmeyi sürdüreceğini sanmış, bu yerçekimi kanununu durdurmaya gelmişti. Etrafındaki her şeyin tepetaklak durduğunu gören biri gibi sarsılmıştı.</p>

  <p>Bir ses duydu.</p>

  <p>Yıldırım gibi dönüp baktı. Henüz kapatmış olduğu kapının önünde duruyordu, eli pirinç kapı kulbundaydı, aydınlıktan karanlığa çıktığı için görmekte güçlük çekiyordu.</p>

  <p>Ya kıyafeti! O kadar farklıydı ki bir an başka biri olduğunu düşündü. Onu zihninde hep eski kıyafetleriyle canlandırmıştı, koyu karalardan yükselen acılı bir yüz. Ama bu, Yeni Kadın üniforması giymiş biriydi, kadın modasının bütün özelliklerini açıkça reddediyordu. Bol, koyu mavi bir eteği vardı ve beline yaldızlı tokalı kırmızı bir kemer takmıştı; uzun kollu, bol, pembe beyaz çizgili ipek bluzunun dantel yakasının ortasına akik bir iğne takılmıştı. Saçları gevşekçe arkada kırmızı bir kurdeleye toplanmıştı.</p>

  <p>Bu çarpıcı, bohem görüntü Charles’ta aynı anda iki tepki yarattı; birincisi Sarah iki yaş almış gibi değil iki yaş vermiş gibi görünüyordu; ikincisi İngiltere’ye dönmek yerine bir tur atıp Amerika’ya gelmiş gibiydi. Çünkü zeki kadınların çoğu Amerika’da gündüzleri böyle giyinirdi. Bu giysilerin ne kadar aklı başında olduğunu düşündü Charles; o korkunç kasnaklar, iç etekler, cendere gibi korselere kıyasla ne kadar sade ve çekiciydi. Üstü kapalı, paradoksal bir işveyle başka yönlerdeki bir özgürleşmeyi işaret eden bu tarzı pek hoş bulmuştu Charles Amerika Birleşik Devletleri’nde; kafasından geçen şüphelerin de etkisiyle kızaran yanaklarının Sarah’nın bluzundaki karanfil renkli çizgilerden aşağı kalır yanı yoktu.</p>

  <p>Ama şoku bir rahatlama takip etmişti; Şimdi neydi, ne olmuştu! O gözler, o ağız, o meydan okuyan tavır... hâlâ aynıydı. Mutlu anılarındaki o olağanüstü kadındı; ama çiçek açmış, kendini bulmuş, kozasını delmişti.</p>

  <p>On çok uzun saniye boyunca hiçbir şey konuşulmadı. Sonra Sarah ellerini sinirli bir hareketle kemer tokasının önünde kavuşturdu ve yere baktı.</p>

  <p>“Burayı nasıl buldunuz, Bay Smithson?”</p>

  <p>Adresi yollayan o değildi. Minnettarlıktan eser yoktu. Ummadığı bir anda onu karşısında gördüğünde buna benzer bir soru sormuş olduğunu hatırladı Charles; ama artık konumlar yer değiştirmişti. Yalvaran kendisi, isteksizce dinleyense Sarah’ydı.</p>

  <p>“Avukatıma burada yaşadığınızı söylemişler. Kim söyledi bilmiyorum.”</p>

  <p>“Avukatınız mı?”</p>

  <p>“Bayan Freeman’la nişanımı bozduğumdan haberiniz yok mu?”</p>

  <p>Şimdi şoka uğrama sırası ondaydı. Charles’ın gözlerine uzun uzun baktı, sonra bakışlarını yere indirdi. Bilmiyordu. Bir adım daha atıp alçak sesle konuşmaya başladı Charles.</p>

  <p>“Bu şehri karış karış aradım. Her ay ilan verdim, bir umut...”</p>

  <p>İkisi de yere bakıyorlardı; sahanlığı boydan boya kaplayan nefis Türk halısına. Sesini normalleştirmeye çalıştı Charles.</p>

  <p>“Görüyorum ki...” ne diyeceğini bilemedi; ama bambaşka biri olmuşsun demek istiyordu.</p>

  <p>“Talihim döndü” dedi.</p>

  <p>“İçerideki beyefendi... o şey değil mi?”</p>

  <p>Sarah başıyla onayladı.</p>

  <p>“Bu ev de ona mı...”</p>

  <p>Charles’ın sesinde suçlayıcı bir ton belirince derin bir nefes aldı Sarah. Charles’ın aklına orada burada duyduğu dedikodular gelmişti. Odada değil de aşağıda görmüş olduğu adam hakkında. Sarah hiç sesini çıkarmadan merdivenleri çıkmaya başladı. Charles kök salmış gibi duruyordu. Duraksayan gözlerle ona baktı Sarah.</p>

  <p>“Lütfen gel!”</p>

  <p>Onun peşinden yukarı çıktı, kuzeye ve aşağıdaki geniş bahçeye bakan bir odaya girdiler. Bir resim stüdyosuydu. Kapının yanındaki masanın üzerinde bir çizim dosyası duruyordu; resim sehpasının üzerinde henüz başlanmış bir yağlıboya tablo vardı, hüzünle yere bakan genç bir kadın, başının üzerinde çiziktirilmiş yapraklar, duvar kenarında ters çevrilmiş başka tualler; öteki duvardaki bir dizi kancaya rengârenk kadın giysileri, eşarplar, şallar asılmıştı; büyük bir toprak çömlek, masalar dolusu tüpler, fırçalar, paletler. Bir <span style="font-style:italic;">bas relief,</span><sup><a href="../Text/62.xhtml#a75" id="k75">75</a></sup> küçük heykelcikler, içinde sazlar olan bir vazo. Her yer tıklım tıkış doluydu.</p>

  <p>Sarah ona sırtını dönmüş, bir pencerenin önünde duruyordu.</p>

  <p>“Ben onun kâtibiyim. Asistanı.”</p>

  <p>“Modelliğini de mi yapıyorsun?”</p>

  <p>“Bazen.”</p>

  <p>“Anlıyorum.”</p>

  <p>Ama hiçbir şey anlamıyordu; kapının yanındaki masada duran çizimlerden biri çarptı gözüne. Çıplak bir kadındı, daha doğrusu belden yukarısı çıplaktı, kalçasına bir testi dayamıştı. Yüz Sarah’nınkine benzemiyordu; ama öyle bir açıdan bakıyordu ki emin olamadı.</p>

  <p>“Exeter’den ayrıldığından beri burada mı yaşıyorsun?”</p>

  <p>“Bir yıldır buradayım.”</p>

  <p>Keşke ona sorabilseydi; nasıl karşılaşmışlardı? Ne sıfatla bir arada yaşıyorlardı? Durakladı, sonra şapkasını, bastonunu ve eldivenlerini kapının yanında duran bir koltuğun üzerine bıraktı. Saçlarını bütün zenginliğiyle görebiliyordu artık, neredeyse beline kadar uzanıyordu. Hatırladığından daha ufak tefek görünüyordu; daha narin. Bir güvercin kanatlarını çırparak pencerenin pervazına konmaya çalıştı ama sonra korkup havalandı. Aşağıda bir kapı açılıp kapandı. Aşağı inen adamların sesleri duyuldu. Oda aralarına giriyordu. Her şey aralarına giriyordu. Sessizlik dayanılmaz oldu.</p>

  <p>Onu yoksulluktan, kötü bir evdeki kötü bir işten kurtarmaya gelmişti. Silahlarını kuşanmıştı, ejderhayı öldürmeye hazırdı; halbuki genç hanım bütün kuralları bozmuştu. Hani o zincirler, hani hıçkırıklar, hani yakaran eller? Resmi bir suareye maskeli balo kıyafetiyle gitmiş bir adamdı şimdi.</p>

  <p>“Evli olmadığını biliyor mu?”</p>

  <p>“Beni herkes dul diye biliyor.”</p>

  <p>Sonraki sorusu beceriksizceydi; ama bütün inceliğini kaybetmişti.</p>

  <p>“Karısı ölmüş mü?”</p>

  <p>“Evet. Ama kalbinde değil.”</p>

  <p>“Yeniden evlenmemiş mi?”</p>

  <p>“Kardeşiyle birlikte oturuyor.” Sonra orada yaşayan diğer adamın adını söyledi, sanki Charles’ın pek gizleyemediği korkularının bu kadar kalabalıkta gerçekleşmesinin mümkün olmadığını ima eder gibi. Ama söylediği isim 1860’ların sonlarında her mazbut Viktoryenin aklını başından alırdı. Çağlarının sözcülüğünü yapmak için yaratılmış o pek kıymetli kişilerden biri olan John Morley bile bu adamın şiirlerinin yarattığı dehşetten apaçık dem vurmuştu. Charles adamın savurduğu laneti özetleyen lafı hatırladı: “Bir avuç satirin libidinal şairi.” Ya evin efendisine ne demeli! Onun da esrarkeş olduğu söylenmiyor muydu? Bir sefahat âlemi canlandı Charles’ın zihninde, bir <span style="font-style:italic;">menage à quatre</span><sup><a href="../Text/62.xhtml#a76" id="k76">76</a></sup> -onu yukarı çıkaran kızı da sayarsa <span style="font-style:italic;">à cinq.</span><sup><a href="../Text/62.xhtml#a77" id="k77">77</a></sup> Ama Sarah’nın görünüşünde sefahat düşkünü bir hal yoktu; şairi tanık diye göstermesi de masumiyetini belli ediyordu; hem öyle olsaydı, abartılı fikirlerine rağmen çok sayılan ve beğenilen bir eleştirmen olan öteki adam, böyle bir fesat yuvasına gelir miydi hiç?</p>

  <p>Charles’ın zihninin Morley’e benzeyen yönünü biraz fazlaca vurguluyorum; halbuki Lyme’daki onca çirkin dedikoduya rağmen Sarah’nın gerçek mizacını anında görebilmiş olan tarafı, bu şüpheleri aklından çıkarmak için büyük savaş veriyordu.</p>

  <p>Sakin bir sesle konuşmaya başladı; içindeki başka bir ses resmiyetine lanetler yağdırıyordu, o sayısız yalnız günü, yalnız geceyi, ruhunu yanında, üzerinde, önünde hissettiği o zamanları anlatamamasını sağlayan içindeki o engele küfrediyordu... gözyaşlarını, hele gözyaşlarını nasıl diyeceğini bilemiyordu. O gece Exeter’de neler olduğunu anlattı. Kendi seçimini; Sam’in büyük ihanetini.</p>

  <p>Charles Sarah’nın yüzünü döneceğini ummuştu. Ama Sarah aşağıdaki yeşilliğe bakmayı sürdürdü, yüzü görünmüyordu. Orada bir yerlerde çocuklar oyun oynuyorlardı. Charles susup ona yaklaştı.</p>

  <p>“Söylediklerimin senin için hiçbir anlamı yok mu?”</p>

  <p>“Hem de çok. O kadar çok ki...”</p>

  <p>Tatlı bir sesle, “Yalvarırım devam et!” dedi Charles.</p>

  <p>“Söyleyecek söz bulamıyorum.”</p>

  <p>Bu kadar yakındayken ona bakamıyormuş gibi biraz uzaklaştı Sarah. Ancak resim sehpasının yanına geldiğinde ona bakmaya cesaret edebildi.</p>

  <p>“Ne diyeceğimi bilemiyorum” diye mırıldandı.</p>

  <p>Ama duygusuzca söylemişti bunu, Charles’ın umutsuzca aradığı o minnettarlık yoktu sesinde; ne acıdır ki sadece şaşkın bir sadelik vardı.</p>

  <p>“Beni sevdiğini söylemiştin. İkimizi de hükmü altına alan şeyin sıradan bir ilgi ve çekim olmadığını gösteren... bir kadının verebileceği en büyük kanıtı verdin.”</p>

  <p>“Bunu inkâr etmiyorum.”</p>

  <p>Charles’ın gözlerinde incindiğini gösteren bir sitem belirdi. Sarah bakamadı o gözlere. Tekrar sessizlik çöktü odaya, bu sefer pencereye dönen Charles’tı.</p>

  <p>“Ama ilgilenecek daha yeni ve hoş şeyler buldun.”</p>

  <p>“Sizi tekrar göreceğimi hiç sanmıyordum.”</p>

  <p>“Bu benim sorumun cevabı değil.”</p>

  <p>“Olanaksız bir şey için yas tutmayı yasakladım kendime.”</p>

  <p>“Bu da...”</p>

  <p>“Bay Smithson, onun metresi <span style="font-style:italic;">değilim</span> ben. Eğer onu tanısaydınız, özel hayatındaki trajediyi bilseydiniz... bir an bile...” Devam edemedi. Charles fazla ileri gitmişti; avuçlarını iyice sıkmış kıpkırmızı kesilmişti. Tekrar sessizlik oldu; sonra Sarah sakin bir sesle, “İlgilenecek yeni şeyler buldum. Ama sizin düşündüğünüz türden değil.”</p>

  <p>“Öyleyse, beni yeniden görmenin canını neden bu kadar sıktığını nasıl yorumlayabileceğimi bilmiyorum.” Sarah bir şey söylemedi. “Yine de benden daha çok ilginç ve eğlenceli... dostlar edinmiş olduğunu tahmin etmek güç değil.” Ama hemen ekledi: “Düşüncelerimi nefret ettiğim bir şekilde açıklamaya zorluyorsun beni.” Sarah hâlâ bir şey söylemiyordu. Buruk bir gülüşle ona döndü Charles. “Şimdi daha iyi anlıyorum. Artık insansevmez olan benim!”</p>

  <p>Bu dürüstlük çok işine yaradı. Sarah ona şöyle bir baktı, onun için endişe ettiği belliydi. Bir an duraksadı sonra kararını verdi:</p>

  <p>“Sizi bu hale getirmek istememiştim. En iyi olanı yapmak istemiştim. Güveninizi, cömertliğinizi kötüye kullandım, evet, kendimi önünüze attım, sizi bana zorladım, başka yükümlülükleriniz olduğunu da gayet iyi biliyordum. O zamanlar deli gibiydim. Exeter’deki o güne kadar bunu o kadar iyi anlamamıştım. O zaman benim hakkımda düşündüğünüz en kötü şeyler gerçeğin ta kendisiydi.” Durakladı, Charles bekliyordu. “O zamandan beri bir amatöre çok güzel gelen resimleri çöpe atan ressamlar gördüm. Bir keresinde engellemeye çalıştım. Bana bir sanatçı kendisinin en acımasız yargıcı değilse, sanatçı değildir dediler. Sanırım doğruydu bu. Aramızda başlamış olan şeyi yıkmakta haklı olduğumu düşünüyorum. Bir yalan üstüne kurulmuştu, bir...”</p>

  <p>“Bunun suçlusu ben değilim.”</p>

  <p>“Hayır, siz değilsiniz.” Durakladı, sonra daha tatlı bir sesle devam etti: “Bay Smithson, geçenlerde Bay Ruskin’in bir sözü dikkatimi çekti. Bir idrak tutarsızlığından söz ediyordu. Doğalın yapay tarafından, saf olanın saf olmayan tarafından bozulduğunu söylüyordu. Sanırım iki yıl önce olan da buydu.” Alçak sesle ekledi: “Ben de hangi taraf olduğumu gayet iyi biliyorum.”</p>

  <p>O tuhaf zihinsel eşitlik iddiasını tekrar hissetti Charles. Hangi konuda uyuşamadıklarını anladı: Kendi dili çok resmiydi -asla yerine ulaşmayan o aşk mektubunda olduğu gibi- onun diliyse açık ve dolaysızdı. Dillerin biri kofluk ve aptalca bir ketlenmişlik -Sarah’nın az önce dediği gibi yapay bir idrak- diğeriyse bir arı duruluk, düşünce ve yargı saflığı taşıyordu; basit bir sayfa ile Noel Humprey’in düzenlediği dallı güllü, rokoko bir boşluk korkusu taşıyan sayfa arasındaki fark gibi. Aralarındaki gerçek tutarsızlık buydu; ama Sarah kibarlığından -ya da bir an önce ondan kurtulma kaygısından- bunu gizlemeye çalışıyordu.</p>

  <p>“Metaforu sürdürebilir miyim? İdrakin doğal ve saf tarafı tekrar kazanılamaz mı, geri alınamaz mı?”</p>

  <p>“Korkarım ki hayır!”</p>

  <p>Ama bunu söylerken ona bakmıyordu.</p>

  <p>“Senin bulunduğun haberi geldiğinde buradan altı bin kilometre uzaktaydım. Bir ay önce. O zamandan beri bu konuşmayı düşünmediğim bir saatim olmadı. Bana... bana sanat konusundaki gözlemlerle cevap veremezsin, her ne kadar uygun düşerlerse düşsünler.”</p>

  <p>“Bunlar gerçek hayatta da geçerli bence.”</p>

  <p>“Öyleyse beni asla sevmemiş olduğunu söylüyorsun.”</p>

  <p>“Bunu söyleyemem.”</p>

  <p>Arkasını dönmüştü. Charles yine ona yaklaştı.</p>

  <p>“Ama söylemelisin! ‘Ben baştan sona hep hainlik ettim, o benim için sadece kullanabileceğim bir alet, mahvedebileceğim bir şeydi. Şu anda beni sevip sevmemesi, seyahatlerinde benimle kıyaslayabilecek tek bir kadın bile bulamaması, benden ayrı olduğu müddetçe bir hayalet, bir gölge, yarım bir varlık olması umrumda bile değil’ demelisin.” Sarah başını eğmişti. Charles sesini alçattı: “Demelisin ki ‘Tek suçunun birkaç saatlik bir kararsızlık olması umrumda bile değil, bu suçunun cezasını şerefini iki paralık ederek...’ şeref filan umrumda değil, yapabilsem sahip olduğum her şeyi yüzlerce defa feda ederdim, ama şunu bil ki... sevgili Sarah, ben...”</p>

  <p>Kendini ağlamanın eşiğine getirmişti. Elini ürkekçe uzatıp Sarah’nın omuzuna dokundu; ama dokunur dokunmaz onun gövdesinde hissettiği belli belirsiz bir kasılma elini indirmesine neden oldu.</p>

  <p>“Başka biri <span style="font-style:italic;">var</span>, değil mi?”</p>

  <p>“Evet. Başka biri var.”</p>

  <p>Charles onun öte tarafa çevirdiği yüzüne öfkeli bir bakış fırlattıktan sonra derin bir nefes alıp kapıya yöneldi.</p>

  <p>“Rica ederim durun. Söylemem gereken bir şey daha var.”</p>

  <p>“En önemli şeyi söyledin.”</p>

  <p>“Başka biri sizin düşündüğünüz şey değil!”</p>

  <p>Sesi o kadar değişik, o kadar duygu yüklüydü ki şapkasına uzanmak üzereyken durdu Charles. Geri dönüp ona baktı. İkiye bölünmüş bir varlık gördü orada: O eski suçlayan Sarah ve ona kendisini dinlemesi için yalvaran Sarah. Yere baktı.</p>

  <p>“Sizin söylediğiniz anlamda başka biri <span style="font-style:italic;">var</span>. O... burada karşılaştığım bir sanatçı. Benimle evlenmek istiyor. Onu beğeniyorum, hem sanatçı hem de insan olarak saygı duyuyorum. Ama onunla asla evlenmeyeceğim. Eğer şu an Bay... ile sizin aranızda bir seçim yapmaya zorlansam, bu evden memnun ayrılan siz olurdunuz. Lütfen buna inanın.” Ona biraz daha yaklaşmış, apaçık gözlerini onunkilere dikmişti; ona inanmak zorunda kaldı Charles ve tekrar yere baktı. “İkinizin de rakibi benim. Evlenmek istemiyorum. Evlenmek istemiyorum çünkü... bir kere geçmişim beni yalnızlığa alıştırdı. Yalnızlıktan nefret ettiğimi düşünmüştüm hep. Şimdi yalnızlıktan kolaylıkla kurtulabileceğim bir dünyada yaşıyorum. Onun benim için önemli olduğunu anladım. Yaşamımı paylaşmak istemiyorum. Neysem o olmak istiyorum, ne kadar iyi ve müşfik olsa bile bir kocanın evlilik içinde benden olmamı bekleyeceği kişi değil.”</p>

  <p>“Ya ikinci neden ne?”</p>

  <p>“İkinci neden benim şu an içinde bulunduğum durum. Hayatta mutlu olacağımı beklemezdim hiç. Ama şu an bulunduğum yerden mutluyum. Çok hoş ve eğlenceli bir işim var; öyle güzel bir iş ki bana iş yapıyormuşum gibi gelmiyor artık. Dâhilerle günün her saatinde bir aradayım. Bu tür adamların da kusurları var elbette. Kötü yanları da. Ama herkesin sandığı gibi değiller. Burada karşılaştığım insanlar, şimdiye kadar bu dünyada var olduğunu bilmediğim şerefli çabalar ve soylu amaçla dolu bir topluluk olabileceğini gösterdiler bana.” Resim sehpasına döndü. “Bay Smithson. Ben mutluyum, sonunda ait olduğum yeri buldum ya da bana öyle geliyor. Bunu büyük bir alçakgönüllülükle söylüyorum. Bende o dehanın zerresi bile yok, onlara çok küçük, karınca kararınca yardımlar yapmaktan başka bir şey gelmiyor elimden. Çok şanslı olduğumu düşünebilirsiniz. Bunu benden iyi kimse bilemez. Ama şansıma borçlu olduğuma inanıyorum. Onu başka yerde aramamalıyım. Bu şansı her an dönebilecek, elimden alınmasına izin vermemem gereken bir şey olarak görmeliyim.” Yeniden durakladı, sonra Charles’a yüzünü döndü: “Benim hakkımda istediğinizi düşünebilirsiniz ama şu anki hayatımı değiştirmek istemiyorum. Hatta bunu benden çok değer verdiğim, beni gösterdiğimden çok daha fazla etkileyen, bana hak etmediğim cömert bir sevgi veren bir adam istese bile.” Gözlerini indirdi. “Ondan beni anlamasını rica ediyorum.”</p>

  <p>Bu uzun konuşma birkaç kere boyunca Charles kendini müdahale etmemek için zor tuttu. Öne sürülen fikirlerin hepsi zındıkça geliyordu ona; yine de içten içe bu zındığa karşı duyduğu hayranlık daha da artmaya başladı. Kimseye benzemiyordu; eskisine kıyasla iyice benzersizleşmişti. Londra’nın ve bu yeni yaşamın onu değiştirmiş, inceliğini artırmış olduğunu gördü; kullandığı kelimeleri ve aksanını arıtmış, sezgilerini dillendirmiş, düşüncelerini netleştirmişti; hayat ve hayattaki rolü konusundaki temel idrakını iyice sağlamlaştırmıştı. Parlak kıyafetleri Charles’ın aklını karıştırmıştı başta. Ama artık, bu giysilerin kendini bilmek ve kendi sahibi olmak hissinin bir unsuru olduğunu sezmeye başlamıştı; artık göze batan bir üniformaya ihtiyacı yoktu. Charles bütün bunları görüyor, yine de kabul edemiyordu. Odanın ortasına doğru biraz yürüdü.</p>

  <p>“Ama kadının yaratılmasındaki amacı inkâr edemezsin. Hem ne için? Şu Bay...” Sehpa üzerindeki resmi işaret etti, “....ve şürekâsına lafım yok. Ama onlara hizmet etmeyi doğanın kanunundan üstün tutamazsın.” Bu üstünlükten faydalanmak istiyordu. “Ben de değiştim. Kendim hakkında çok şey öğrendim, eski sahteliklerimden kurtuldum. Hiçbir şart öne sürmüyorum. Şu an Bayan Woodruff neyse, Bayan Charles Smithson da o olacak. Ne bu yeni dünyayı ne de ondan aldığın keyfi sana yasaklayacak değilim. Şu anki mutluluğunu çoğaltmaktan başka bir isteğim yok.”</p>

  <p>Sarah pencerenin yanına gitti, Charles da gözlerini ondan ayırmadan resim sehpasına yanaştı. Sarah ona doğru döndü.</p>

  <p>“Anlamıyorsun. Senin suçun değil. Çok düşüncelisin. Ama beni anlaman mümkün değil.”</p>

  <p>“Bunu bana daha önce de söylediğini unutuyorsun. Sanırım bunu gurur meselesi yapıyorsun.”</p>

  <p>“Demek istiyorum ki ben bile kendimi çok iyi anlamıyorum. Neden olduğunu söyleyemem ama mutluluğumun kendimi anlamayışıma bağlı olduğuna inanıyorum.”</p>

  <p>Charles elinde olmadan gülümsedi. “Saçmalık bu. Kendini anlamana neden olabileceğim için benim teklifimi geri çeviriyorsun.”</p>

  <p>“Diğer beyefendiyi de reddettiğim gibi reddediyorum seni; çünkü bunun benim için saçmalık olmadığını anlayamıyorsunuz.”</p>

  <p>Yine sırtını dönmüştü; Charles bir umut ışığı görmeye başladı; çünkü, beyaz çerçevenin üzerindeki bir şeyle oynamaya başlamıştı Sarah, inatçılığından utandığını dışa vuran bir çocuk gibi.</p>

  <p>“Oraya kaçamazsın. Gizemini kendine saklayabilirsin. Gizemin benim için kutsaldır.”</p>

  <p>“Korktuğum sen değilsin, bana olan aşkın. Orada kutsal bir şey kalmadığını gayet iyi biliyorum.”</p>

  <p>Charles yasal bir belgedeki önemsiz bir söz yüzünden mirastan olmuş biri gibi hissetti kendini; akıldışı kanunun, akılcı amaç üzerindeki galibiyetinin kurbanı. Ama akla yenilecek türden biri değildi Sarah; duygular karşısında daha korumasızdı. Charles bir an durakladıktan sonra ona biraz daha yaklaştı.</p>

  <p>“Ben yokken çok düşündün mü beni?”</p>

  <p>Bunun üzerine Sarah ona baktı; sanki bu saldırıyı önceden sezmiş ve neredeyse bekliyormuş gibi alaycı bir bakıştı bu. Bir an arkasını dönüp bahçenin öte tarafındaki evlerin çatılarına baktı.</p>

  <p>“Önceleri seni çok düşündüm. Altı ay sonra da gazeteye verdiğin ilanları gördüğümde...”</p>

  <p>“Demek biliyordun!”</p>

  <p>Ama hiç istifini bozmadan sözüne devam etti Sarah: “Oturduğum yeri ve adımı değiştirmek zorunda bıraktı bu beni. Araştırma yaptım. Bayan Freeman’la evlenmediğini o zaman öğrendim, daha önce haberim yoktu.”</p>

  <p>Duyduklarına inanamayan Charles uzun bir an boyunca öylece donakaldı; sonra Sarah ona kaçamak bir bakış fırlattı. Bu bakışta bir böbürlenme gördüğünü düşündü Charles; Sarah kozunu baştan beri biliyordu -daha da kötüsü bütün elini görebilmek için beklemişti bunu açık etmeden önce. Yavaşça uzaklaştı ve bu hareketin kendisinden çok sakinliğinde, görünürdeki kayıtsızlığında dehşet veren bir şey vardı. Onu gözleriyle takip etti. Sonunda gizemini kavramıştı belki de. İnsanlığın cinsel kaderinde büyük bir bozulma başlamıştı; bir emir eri, koskoca savaşta küçük bir piyondan başka bir şey değildi kendisi; bütün savaşlar gibi aşkla değil, sahiplenme ve sınır genişletmeyle ilgiliydi bu savaş da. Onu biraz daha anladı; erkeklerden nefret ettiği ya da onu diğer erkeklerden daha fazla küçümsediği için değil, cephanesinin bir parçası olduğu için yapmıştı bu manevraları, büyük amacına ulaşmak için. Hatta daha da iyi anladı: Şu anki sözde mutluluğu bir yalandan ibaretti. İçten içe eskisi gibi acı çekiyordu hâlâ; Charles’ın keşfedeceğinden korktuğu gizem de buydu işte.</p>

  <p>Bir sessizlik oldu. “Öyleyse sadece benim hayatımı mahvetmekle kalmadın sen. Bunu yapmaktan zevk aldın.”</p>

  <p>“Bu tür bir karşılaşmanın mutsuzluktan başka bir şey getirmeyeceğini biliyordum.”</p>

  <p>“Bence yalan söylüyorsun. Benim acı çektiğimi düşünmekten zevk alıyordun bence. Avukatıma o mektubu gönderen de sendin.” Sarah’nın bakışında kesin bir inkâr vardı ama Charles yüzünü soğuk soğuk buruşturmakla yetindi. “İşine geldiğinde ne kadar iyi bir oyuncu olduğunu bildiğimi unutuyorsun. <span style="font-style: italic;">Coup de grâce</span>’ı<sup><a href="../Text/62.xhtml#a78" id="k78">78</a></sup> vurmak için beni neden çağırdığını şimdi daha iyi anlıyorum. Yeni bir kurbanın var. Senin cinsime duyduğun o kadınlıktan uzak ve doymak bilmez nefreti son bir kez daha üzerime kusmak için... Vazifemi yaptığıma göre kovulabilirim artık.”</p>

  <p>“Beni yanlış değerlendiriyorsun.”</p>

  <p>Ama bunu o kadar sakin söylemişti ki bütün bu suçlamaları onu hiç etkilemiyor gibiydi; hatta içten içe sapkın bir zevk alıyordu bunlardan. Charles acıyla başını salladı.</p>

  <p>“Yo! Benim söylediğim gibi. Göğsüme hançeri sokmakla kalmadın, yarayı tekrar tekrar deşmekten zevk aldın.” Cezasını bekleyen bir suçlu gibi, hipnotize olmuş, elinde değilmişçesine ona bakıyordu Sarah. Charles cezayı haykırdı: “Bana yaptığın şeylerin cezasını çekeceksin bir gün. Eğer ilahi adalet diye bir şey varsa, cezan sonsuza kadar sürecek.”</p>

  <p>Melodramatik kelimeler; ama bazen kelimelerden çok onları söyleten duygular önemlidir: Bu kelimeler de Charles’ın bütün varlığı ve umutsuzluğundan kopup gelmişti. Arkalarında yatan melodram değil trajediydi. Sarah uzun bir süre ona bakıp durdu; Charles’ın ruhundaki korkunç isyan yansıyordu gözlerinde. Aniden başını öne eğdi.</p>

  <p>Charles bir an bocaladı; aforoz edilmiş olma hissinin baskısı o kadar kuvvetliydi ki yüzü yıkılmak üzere olan bir barajın duvarına benziyordu. Ama Sarah’nın yüzü nasıl aniden suçlu bir ifadeye bürünmüşse, o da öyle aniden dişlerini kenetleyerek topuklarının üzerinde döndü ve kapıya yöneldi.</p>

  <p>Bir eliyle eteğini toplayarak peşinden koştu Sarah. Sesi duyunca geri döndü Charles, Sarah ne yapacağını bilemeden durakladı. Ama daha Charles adımını atmadan yanından geçip kapının önüne dikildi. Çıkış kapanmıştı.</p>

  <p>“Böyle düşünerek gitmene izin veremem.”</p>

  <p>Soluksuz kalmış gibi inip kalkıyordu göğsü. Onu durdurmak için tek güvendiği şey gözleriymişçesine ısrarla Charles’a bakıyordu. Ama Charles kızgınlıkla elini sallayınca konuştu:</p>

  <p>“Bu evde beni dünyadaki herkesten daha iyi tanıyan ve anlayan bir hanım var. Seni görmek istiyor. Rica ederim seninle konuşmasına izin ver. Sana... benim gerçek mizacımı benden daha iyi anlatacaktır. Sana karşı olan davranışlarımın düşündüğünden daha masum olduğunu açıklayacaktır.”</p>

  <p>Charles’ın gözleri öfkeyle Sarah’ya dikildi; sanki barajın yıkılmasını engellemeyecek gibiydi. Kendini kontrol edebilmek için, alevleri söndürüp ortalığı buza kesmek için, büyük gayret sarf ettiği belliydi; başardı da.</p>

  <p>“Tanımadığım birinin bana senin davranışlarını mazur gösterebileceğini düşünmene çok şaştım. Şimdi...”</p>

  <p>“Bekliyor. Burada olduğunu biliyor.”</p>

  <p>“Kraliçe bile olsa umrumda değil. Onu görmeyeceğim.”</p>

  <p>“Ben yanınızda durmayacağım.”</p>

  <p>Yanakları iyice kızarmıştı, neredeyse Charles’ınkiler kadar. Hayatında ilk -ve son- kez Charles bir kadına karşı güç kullanmak durumunda kaldı.</p>

  <p>“Kenara çekil!”</p>

  <p>Ama Sarah başını iki yana salladı! Sözlerin hükmü kalmamıştı; bir irade meselesiydi. Tavrı çok içten, neredeyse trajikti; yine de tuhaf bir şey dadanmıştı gözlerine -bir şeyler olmuştu, aralarında başka bir dünyadan gelen hafif bir rüzgâr esiyordu. Onu köşeye sıkıştırdığını biliyormuş gibi bakıyordu ona Sarah; biraz ürkekti, ne yapacağını bilemiyordu; ama düşmanlıktan eser yoktu halinde. Sanki yüzeyin altında meraktan başka hiçbir şey yokmuş gibi: Bir deneyin sonucunu bekliyordu. Bir şey Charles’ı durdurdu. Gözlerini indirdi. Bütün bu öfkenin ötesinde onu hâlâ sevdiğini biliyordu; kaybederse asla unutamayacağı tek varlıktı o. Kemerinin tokasına bakarak konuştu:</p>

  <p>“Bütün bunlar ne demek oluyor?”</p>

  <p>“Senin kadar şerefli olmayan bir beyefendi bunu hemen anlardı.”</p>

  <p>Gözlerini taradı. Belli belirsiz bir gülüş mü vardı yoksa? Yo, olamazdı. Yoktu. Onu o geçit vermez gözlerinde birkaç dakika daha alıkoydu Sarah, sonra kapının önünden çekilip şöminenin yanındaki kordonu çekti. Gitmekte serbestti; ama hiç kıpırdamadan onu izliyordu Charles. “Senin kadar şerefli olmayan bir beyefendinin ...” Bu ne menem bir acayiplikti böyle! Onu herkesten daha iyi anlayan başka bir kadın... erkeklere duyduğu nefret... evde oturanlar... kendi kendine söylemeye cesaret edemiyordu. Kordonu bıraktıktan sonra Sarah yine onun yanına döndü.</p>

  <p>“Hemen gelir.” Sarah kapıyı açtı; ona anlaşılmaz bir bakış fırlattı. “Rica ederim söyleyeceklerini iyi dinle... konumu ve yaşının gerektirdiği saygıyı göstermeyi ihmal etme.”</p>

  <p>Bunu söyleyip gitti. Ama o son sözlerde çok önemli bir ipucu gizliydi. Kiminle karşılaşacağını hemen anladı. İşverenin kardeşiydi, şu kadın şair (isimleri daha fazla saklayamayacağım) Bayan Christina Rossetti. Elbette! Onun şiirlerini ne zaman okusa anlaşılmaz bir mistiklik hissetmez miydi? Tutkulu bir gizlilik, kadınlara has bir biçimde haddinden fazla içedönük bir zihin; insani aşk ile tanrısal aşkın arasındaki sınırların, doğrusunu söylemek gerekirse, biraz gülünç bir biçimde bulanıklaşması.</p>

  <p>Kapıya gidip açtı. Sarah sahanlığın öte tarafındaki bir kapıdan içeri girmek üzereydi. Ona bakınca Charles konuşmak üzere ağzını açtı. Ama aşağıdan hafif bir ses duyuldu. Birisi yukarı çıkıyordu. Sarah parmağını dudaklarına götürerek odaya girip gözden kayboldu.</p>

  <p>Charles durakladı, sonra stüdyoya girince pencerenin önüne gitti. Sarah’nın bu hayat felsefesinden kimin sorumlu olduğunu gayet iyi anlamıştı: <span style="font-style:italic;">Punch</span>’ın bir zamanlar hıçkıran rahibe, Pre-Raphaelite Kardeşler Çevresi’nin histerik kız kurusu dediği kadın. Charles dönmemiş olmayı ne kadar isterdi! Kendini bu tatsız duruma sokmadan önce biraz araştırma yapsaydı keşke! Ama oradaydı işte; ama sözü şair hanıma bırakmaya hiç niyeti yoktu. Bu ünlü hanım için milyonlarca kum tanesinden biri, bu egzotik bahçe içindeki sıkıcı bir tohum olabilirdi...</p>

  <p>Bir ses duydu. Son derece soğuk bir yüzle döndü. Ama gelen Bayan Rossetti değil, ona kapıyı açmış olan kızdı sadece ve kucağında bir bebek tutuyordu. Anlaşılan kapıyı açık görmüş, çocuk odasına gitmeden içeri şöyle bir göz atayım demişti. Onu yalnız görünce şaşırdı:</p>

  <p>“Bayan Roughwood çıktı mı?”</p>

  <p>“Bana dediğine göre... bir hanım benimle özel konuşmak istiyormuş. Birazdan gelecek.”</p>

  <p>Kız başını eğdi: “Anlıyorum.”</p>

  <p>Ama Charles’ın umduğu gibi geri çekilmek yerine odaya girip çocuğu resim sehpasının yanına, halının üzerine bıraktı. Önlüğünün cebini yoklayıp, bir bez bebek çıkardı, sonra çocuğun keyfinin yerinde olup olmadığından emin olmak için yanına diz çöktü. Sonra hiçbir şey söylemeden ayağa kalkıp odadan çıktı. Charles alınma ile&nbsp;şaşkınlık arası bir ifadeyle bakıyordu.</p>

  <p>“Hanımefendi hemen gelecek mi acaba?”</p>

  <p>Kız geri döndü. Dudaklarında bir gülücük vardı. Sonra halının üzerindeki çocuğa baktı.</p>

  <p>“Geldi bile!”</p>

  <p>Kapı kapandıktan sonra Charles bir süre öyle bakakaldı. Kara saçlı, tombul kollu küçük bir kızdı; ne bebek, ne çocuk. Birden&nbsp;Charles’ın canlı olduğunu fark etti. Anlamsız bir sesle bebeği ona&nbsp;uzattı. Düzgün yüzü üzerinde ciddi, gri gözleri vardı, Charles’ın ne&nbsp;olduğunu tam olarak kestiremiyordu... Charles hemen yanına gidip&nbsp;diz çöktü, onu titrek bacakları üzerinde ayağa kaldırıp eski kayıp bir&nbsp;belgenin ilk örneğini gün ışığına çıkaran bir arkeolog gibi bu küçük&nbsp;yüzü incelemeye başladı. Küçük kızın bu inceleme faslından hiç hoşlanmadığı belliydi. Belki de o küçük kollarını çok sıkı tutuyordu.&nbsp;Daha önce de bu tür bir durumla karşılaştığında yaptığı gibi hemen&nbsp;saatine attı elini. Aynı etkiyi yarattı; bir iki dakika sonra hiçbir direnişle karşılaşmadan küçük çocuğu kucağına alıp pencerenin yanındaki iskemleye oturdu. Gözlerini gümüş oyuncaktan alamadan&nbsp;dizleri üzerinde oturuyordu; Charles da gözlerini onun yüzünden,&nbsp;ellerinden, tek bir santiminden bile alamıyordu.</p>

  <p>O odada konuşulmuş olan kelimeler aklından çıkmıyordu. İpek gibi yanardönerdi dil; baktığın açıya göre değişiyordu.</p>

  <p>Kapının yavaşça açıldığını duydu. Ama dönmedi. Biraz sonra oturduğu iskemlenin yüksek arkalığına bir el kondu. Ne o konuştu ne&nbsp;de elin sahibi; kendini saate kaptırdığı için çocuk da sessizdi. Uzaklarda bir evde bir amatör, ruhunu olmasa da ellerini tempoya uydurarak&nbsp;-çünkü zayıf bir icraydı, ancak sesi uzaktan geldiği için idare edilebiliyordu- piyano çalmaya başlamıştı: Duvarlardan, yapraklar ve güneş&nbsp;ışığından süzülüp gelen bir Chopin mazurkası. Sadece o titrek ses zamanın ilerlediğini gösteriyordu. Yoksa ilerleme olanaksızdı: Tarih&nbsp;canlı bir sona indirgenmişti, hayat dolu bir fotoğrafa.</p>

  <p>Ama küçük kız sıkılıp annesine uzandı. Kaldırılıp pışpışlandıktan sonra birkaç adım öteye götürüldü. Charles gözlerini camdan ayıramadı bir süre. Sonra ayağa kalkıp Sarah’ya ve kucağındaki yüke döndü. Gözleri hâlâ vakurdu Sarah’nın, ama içlerinde küçük bir gülücük&nbsp;vardı. Şimdi sitem edilen Charles’tı. Ne var ki o bunun için değil altı&nbsp;bin, altı milyon kilometre yol gitmeye razıydı.</p>

  <p>Çocuk bebeğini görünce aşağıya uzandı. Sarah eğilip yerden bebeği aldı ve ona verdi. Bir an çocuğun kucağında bebekle oynayışını seyretti; sonra Charles’ın ayaklarına takıldı gözleri. Gözlerine bakamıyordu.</p>

  <p>“Adı ne?”</p>

  <p>“Lalage.” Şiir gibi g’yi bastırarak telaffuz etti ismi. Hâlâ gözlerini kaldıramıyordu. “Bay Rossetti bir gün sokakta yanıma geldi. Ben farkında değildim ama uzun zamandır beni takip ediyormuş. Resmimi&nbsp;yapmak için izin istedi. Bebek daha doğmamıştı. Durumumu öğrenince bana çok iyi davrandı. İsmi kendisi önerdi. Onun isim babası.”&nbsp;Mırıldandı: “Tuhaf bir isim olduğunu biliyorum.”</p>

  <p>Charles’ın duyguları da tuhaftı; böylesi bir durumda, bu kadar entipüften bir konu hakkındaki fikrinin sorulması tuhaflığını iyice&nbsp;artırıyordu; gemisi tam kayalara bindirdiği anda, kabini hangi kumaşla döşeteceğinin sorulması gibi bir şeydi bu. Yine de beyni uyuştuğu için cevap verdi.</p>

  <p>“Yunanca. <span style="font-style:italic;">Lalageo</span>’dan geliyor, bir derenin şırıltısı demek.”</p>

  <p>Sarah, sanki bu etimolojik bilgi için şükranlarını sunuyormuş gibi başını eğdi. Hâlâ ona bakıyordu Charles, direkler kırılıyor, boğulan adamlarının sesleri kulaklarında çınlıyordu. Onu asla bağışlamayacaktı.</p>

  <p>Fısıldadığını duydu, “İsmi sevmedin mi?”</p>

  <p>“Ben...” yutkundu. “Evet. Çok hoş bir isim.”</p>

  <p>Sarah yine kafasını eğdi. Ama Charles kımıldayamıyor, bakışlarındaki o korkunç sorguyu silemiyordu. Sanki o geçtikten hemen sonra bir duvar çökmüştü de Charles, “ya bir an geç kalsaydım” diye&nbsp;dehşet içinde yıkıntıya bakıyordu; insan zihninin kolaylıkla bir kenara atıp, mitlerle dolu tavan arasına kaldırdığı o öğenin, baht denen&nbsp;şeyin karşısındaki bu ikili figürde canlanmış haline bakıyordu. Sarah&nbsp;o kara kirpiklerinin peçesi altından yere bakıyordu. Ama Charles bu&nbsp;gözlerdeki yaşları gördü, daha doğrusu hissetti. Elinde olmadan ondan yana bir-iki adım attı. Sonra tekrar durdu. Yapamayacaktı, yapamayacaktı... alçak sesle de olsa kelimeler boşandı dudaklarından.</p>

  <p>“Ama neden? Neden? Ya hiç bulamasaydım...”</p>

  <p>Sarah başını daha da eğdi. Sesi zar zor duyuluyordu.</p>

  <p>“Böyle olmak zorundaydı.”</p>

  <p>Charles o zaman anladı: Her şey Tanrı’nın elindeydi, onların günahlarını affetmesine bağlıydı. Yine de Sarah’nın göremediği yüzünden ayıramıyordu gözlerini.</p>

  <p>“Ya bana söylediğin bütün o acımasız sözler... vermeye zorladığın cevaplar?”</p>

  <p>“Konuşulması lazımdı.”</p>

  <p>Sonunda ona bakabildi Sarah. Gözleri yaşlarla doluydu ve bakışı inanılmaz ölçüde çıplaktı. Böylesi bakışlarla hayatımızda sadece bir&nbsp;iki kere karşılaşır ve onları paylaşırız; içlerinde kelimeler erir, geçmişler çözülür, öyle anlardır ki en derin gereksinimlerimizin kesinliğiyle, çağların beşiğinin sadece aşk olduğunu anlarız. Birleşen bu iki&nbsp;elde, bir başın diğer başın altına sokulduğu bu kör sessizlikte var olan&nbsp;aşk; sıkıştırılmış bir sonsuzluktan sonra Charles bu sessizliği bozdu,&nbsp;ama sorusu bir sesten çok bir nefes gibi çıkmıştı.</p>

  <p>“Senin bilmecelerini anlamak mümkün mü?”</p>

  <p>Göğsüne dayalı duran baş sessiz bir itirazla iki yana sallandı. Uzunca bir zaman geçti. Kestane saçlara dudakları değdi. Uzaktaki&nbsp;evdeki yeteneksiz piyanist zılgıtı yiyip (ya da zavallı Chopin’in işkence çeken hayaleti sayesinde) çalmayı kesti. Lalage da, sanki merhametli sessizlik sayesinde müzik estetiği üzerine düşünmeye fırsat&nbsp;bulmuş gibi bebeğini babasının yanağına vurarak, babasına -tam da&nbsp;zamanıydı- vurmalılar olmadan kulaklarında çınlayan bu keman&nbsp;seslerinin biraz fazla iç bayıltıcı olduğunu hatırlattı.</p>
</body>
</html>
