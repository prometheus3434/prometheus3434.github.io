<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">18</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p class="ilk">Toplum gözünün âdet üzere tepeden baktığı ve toplum kalbinin ıskartaya çıkardığı kişilerin toplum kurallarını zaman zaman unutmaları şaşılacak şey midir?</p>

    <p style="text-align: right;">DR. JOHN SIMON,&nbsp;</p>

    <p style="text-align: right;"><span style="font-style:italic;">Belediye Tıp Raporu</span> (1849)</p>

    <p>&nbsp;</p>

    <p class="ilk">Gidip çömeldim, açtım elimi</p>

    <p class="ilk">Su içecekmiş gibi, dere kenarında,</p>

    <p class="ilk">Belli belirsiz bir şekil durur gibiydi&nbsp;</p>

    <p class="ilk">Arkamda, yüzünde eski bir bakışla.</p>

    <p style="text-align: right;">HARDY, “Bir Yaz Ortası Arifesinde”</p>
  </blockquote>

  <p>&nbsp;</p>

  <p>İki gün boyunca Charles’ın çekiçleri çantasında tembel tembel durdu. Öylece keşfedilmeyi bekleyen testleri ve onlarla birlikte güneşli yamaçlarda uyuyan kadınları düşünmeyi kendi kendine yasaklamıştı. Ama Ernestina migrene tutulunca kendini apansız serbest&nbsp;bir öğleden sonrayla karşı karşıya buldu yine. Bir an duraksadı; ama&nbsp;odasındaki cumbada durup etrafı seyrederken gözlerinin önünden&nbsp;geçen şeyler o kadar az, o kadar sıkıcıydı ki... Hanın tabelası -gıdasız kalmış bir Pekin köpeğine ve Charles’ın çoktan beri farkında olduğu gibi Bayan Poulteney’e benzeyen beyaz bir aslan- aç aç ona&nbsp;bakıyordu. Ne doğru dürüst rüzgâr ne de güneş ışığı vardı... Yağmur&nbsp;getiremeyecek kadar yüksek gri bir bulut gökyüzünü örtmüştü.&nbsp;Mektup yazmaya niyetlenmişti ama hiç havasında değildi.</p>

  <p>Aslında hiçbir şey yapacak havada değildi; son yıllarda alt etmeyi başardığını düşündüğü yolculuk tutkusu yine amansızca ve tuhaf&nbsp;bir biçimde üzerine çökmüştü. Pırıl pırıl bir Akdeniz baharında&nbsp;Cadiz’de, Napoli’de ya da Mora’da olmak istiyordu; sadece Akdeniz&nbsp;baharını yaşamak için değil, özgür olmak, haftalarca seyahat etmek,&nbsp;adalara yelken açmak, dağlara tırmanmak, bilinmeyenin mavi gölgelerine dalmak için gitmek istiyordu.</p>

  <p>Yarım saat sonra Mandıra’yı geçip Ware Commons topraklarına girmişti bile. Başka bir yöne gidebilir miydi? Evet, tabii gidebilirdi.&nbsp;Ama uçurumun kenarındaki çayıra gitmeyi kendine kesinlikle yasaklamıştı; eğer Bayan Woodruff’la karşılaşırsa, kibarca ama kararlılıkla geçen sefer yapması gereken şeyi yapacaktı; yani onunla&nbsp;konuşmaya girmekten kaçınacaktı. Zaten kızın hep aynı yere gittiği&nbsp;belliydi. Oradan uzak durursa onunla karşılaşmayacağından emindi.</p>

  <p>Bu yüzden de oraya gelmeden çok önce kuzeye dönüp, arazinin eğimini takip ederek üzerlerine sarmaşık tırmanmış büyük dişbudak ağaçlarından oluşmuş koruluğa saptı. Bu ağaçlar çok heybetliydi, bu türün İngiltere’deki en büyük örnekleri, Yamaçaltı’nda bir&nbsp;arboretum kurmaya şu beyefendiyi kışkırtan da bu ağaçların büyüklükleri olmuştu; Charles bunların arasında kendini hoş bir biçimde&nbsp;cüceleşmiş hissetti tepenin yukarısında gördüğü yatay kireçtaşı katmanlarına doğru çıkarken. Kendini daha iyi hissetmeye başlamıştı,&nbsp;özellikle yeri kaplayan yılan yastıkları arasında ilk çakmaktaşı parçalarını gördükten sonra. Neredeyse bunları görür görmez bir tane&nbsp;<span style="font-style:italic;">Enchinocorys scutata</span> testi buldu. Çok aşınmıştı... gerçek kabuğu&nbsp;süsleyen iç içe geçmiş beş eğri çizginin sadece izi kalmıştı. Ama hiç&nbsp;yoktan iyiydi ve bu sayede cesaretlenen Charles, eğile kalka araştırmaya başladı.</p>

  <p>Ağır ağır çakmaktaşı parçalarının daha kalın ve muhtemelen testlerin daha az aşınmış olduğu uçurum eteklerine doğru tırmanmaya başladı. Batıya doğru ilerleyerek seviyesini korudu. Bazı yerlerde sarmaşıklar iyice iç içe geçmişti; hem yamacı kaplıyor hem de&nbsp;ağaçların alçak dallarından Charles’ın başının üzerine kocaman,&nbsp;lime lime bir perde gibi sarkıyordu. Öyle bir yere geldi ki böylesi&nbsp;yapraktan bir tüneli yarıp geçmek zorunda kaldı; tünelin öteki&nbsp;ucunda bir açıklık, orada da henüz kırılmış çakmaktaşı parçaları&nbsp;vardı. Bu tür bir yerde test bulma şansı çok yüksekti; Charles da etrafı sık böğürtlen çalılıklarıyla kaplı bu alanı, düzenli bir biçimde&nbsp;araştırmaya koyuldu. İşe başlayalı belki on dakika olmuştu, yukarıda karanın içlerinden gelen buzağı böğürtüleri; ağaç güvercinlerinin&nbsp;kanat sesleri ve ötüşleri, çok aşağılardaki sakin denizin ağaçlar arasından belli belirsiz duyulan şıpırtısı dışında çıt yoktu. Sonra bir taşın yuvarlamasına benzeyen bir ses duydu. Etrafına bakıp hiçbir şey&nbsp;göremeyince yukarıdaki kireçtaşı kayalarından bir çakmaktaşı parçasının koptuğunu düşündü. Birkaç dakika daha aranmaya devam&nbsp;etti; sonra, belki de paleolitik geçmişimizden kalma, o tarif edilemez&nbsp;içgüdülerden biriyle yalnız olmadığını anladı. Hemen dönerek sert&nbsp;sert etrafına bakındı.</p>

  <p>Yaklaşık kırk metre ötesinde, sarmaşık tünelinin bittiği yerde, biraz yukarısında Sarah duruyordu. Ne zamandır orada durduğunu&nbsp;bilmiyordu; ama bir iki dakika önce duyduğu o sesi hatırladı. Bir an&nbsp;korkmaktan kendini alamadı; kızın böyle birden ortaya çıkması hiç&nbsp;tekin görünmüyordu. Çivili botlar giymiyordu. Ama yine de çok&nbsp;dikkatli yürümüş olmalıydı. Onu şaşırtmak için; yani özellikle onu&nbsp;takip etmişti.</p>

  <p>“Bayan Woodruff!” Şapkasını çıkardı. “Nereden çıktınız?”</p>

  <p>“Sizi geçerken gördüm.”</p>

  <p>Charles ona biraz daha yaklaştı. Kızın bonesi yine elindeydi. Saçları rüzgârda kalmış gibi dağılmıştı; ama hiç rüzgâr yoktu. Saçlarının dağınıklığı ona vahşi bir hava veriyor, sabit bakışları bu havayı daha&nbsp;da vurguluyordu. Şimdiye kadar neden onun birazcık da olsa aklını&nbsp;kaçırmış olduğunu düşünmediğine şaştı.</p>

  <p>“Bana bir şey mi... söylemek istiyorsunuz?”</p>

  <p>Yine o sabit bakış; ama onu delip geçmiyor, yukarıdan ona bakıyordu. Anlaşılmaz bir açı, ışık ve ruh hali kimyasıyla cazibesi bazen artıp bazen azalan ve daha çok kadınlara özgü olan o tuhaf yüzlerden birine sahipti Sarah. İngiltere’de akşamüstleri sık sık rastlandığı&nbsp;üzere bulutlar arasında küçük bir açıklık bulan solgun bir güneş&nbsp;huzmesi o anda yanlamasına yüzüne vurarak Sarah’ya çarpıcı bir&nbsp;güzellik vermişti. Yüzünü aydınlatıyordu, vücuduysa arkadaki yeşilliğe gömülmüş gibiydi; yüzü çok güzeldi, gerçekten güzel, son derece vakur, yine de dışından olduğu kadar içinden de gelen bir ışıkla&nbsp;aydınlanmış. Pireneler’de Gavarnie yakınlarında bir köylünün yolunun kenarında, bir <span style="font-style:italic;">deboulis</span> üzerinde Meryem Ana’yı gördüğünü&nbsp;iddia ettiğini hatırladı... hem de Charles’ın oradan geçişinden sadece&nbsp;birkaç hafta önce. Oraya gitmiş, hiçbir şey görememişti. Ama karşısında böylesi biri dursaydı!</p>

  <p>Ama bu kadının anlaşılan daha sıradan bir misyonu vardı. Ellerini ceplerine daldırıp avuçlarında harika birer <span style="font-style:italic;">Micraster</span> testiyle ona uzattı. Charles onların ne olduğunu yakından görmek için tırmandı. Sonra da şaşkınlıkla kızın gülmeyen yüzüne baktı. Hatırladı;&nbsp;O sabah Bayan Poulteney’in evinde kısaca paleontolojiden, denizkestanelerinin öneminden falan söz etmişti. Tekrar kızın ellerindeki&nbsp;iki küçük nesneye baktı.</p>

  <p>“Onları almayacak mısınız?”</p>

  <p>Sarah eldiven giymemişti, parmakları birbirine dokundu. Charles testleri inceliyordu; ama tek düşündüğü o parmakların soğuk dokunuşuydu.</p>

  <p>“Size minnettarım. Çok iyi vaziyetteler.”</p>

  <p>“Bunları mı arıyordunuz?”</p>

  <p>“Evet.”</p>

  <p>“Eskiden denizkestanesi miymiş bunlar?”</p>

  <p>Charles bir an duraladı, sonra daha iyi durumda olan testin çizgilerini gösterdi: Ağız, ambulakra, anüs. Konuşunca ve anlattıklarının ciddi bir ilgiyle dinlendiğini görünce bütün hoşnutsuzluğu uçup gitti. Kızın görünüşü tuhaftı; ama zihni -sorduğu birkaç sorudan&nbsp;anlaşıldığı üzere- bulanık olmaktan çok uzaktı. Sonunda Charles&nbsp;testleri özenle ceplerine yerleştirdi.</p>

  <p>“Bunları aramanız büyük incelik.”</p>

  <p>“Yapacak başka işim yoktu ki...”</p>

  <p>“Dönmek üzereydim. Size patikaya kadar eşlik edebilir miyim?”&nbsp;</p>

  <p>Ama Sarah kımıldamadı. “Bay Smithson, aynı zamanda size teşekkür etmek istemiştim... yardım teklifiniz için.”</p>

  <p>“Kabul etmediğinize göre buna hiç gerek yok.”</p>

  <p>Kısa bir ara oldu. Kız yanından yürüyüp o geçebilsin diye bastonuyla kalın sarmaşık duvarını araladı. Ama o kımıldamadan duruyordu, yüzü hâlâ açıklığa dönüktü.</p>

  <p>“Sizi takip etmemeliydim.”</p>

  <p>Charles yüzünü görmek istiyordu ama göremiyordu.</p>

  <p>“Sanırım gitsem iyi olacak.”</p>

  <p>Sarah hiçbir şey söylemedi, o da sarmaşıklara döndü. Ama son kez ona bakmadan edemedi. Omzunun üzerinden ona bakıyordu,&nbsp;sanki gövdesi yüzünü kınayarak, böylesi bir utanmazlığa sırtını&nbsp;dönmüştü; çünkü bakışı her ne kadar o eski evrensel küskünlüğün&nbsp;izlerini taşısa da artık çok daha çekici olan bir yoğunluk vardı onda.&nbsp;Gözleri acılıydı... ve bakmak acı veriyordu; gözlerinde saldırıya uğramış bir şeyler vardı, iğrenç bir biçimde ırzına geçilmiş bir zayıflık.&nbsp;Charles’ı bu saldırı yüzünden değil de onun meydana gelmiş olduğunu görmediği için suçluyordu. Gözleri uzunca bir zaman kilitli&nbsp;kaldı, sonra Sarah yanakları kızararak, yere bakarak konuştu.&nbsp;</p>

  <p>“Yardım isteyecek kimsem yok”</p>

  <p>“Daha önce de söylediğim gibi Bayan Tranter...”</p>

  <p>“Çok iyi yürekli bir kadındır. Ama benim iyiliğe ihtiyacım yok.”</p>

  <p>Sessizlik oldu. Charles hâlâ sarmaşıkları aralamış öylece duruyordu.</p>

  <p>“Bana papazın çok hassas bir adam olduğunu söylediler.”</p>

  <p>“Beni Bayan Poulteney’in evine götüren oydu.”</p>

  <p>Charles sanki bir kapı ağzındaymış gibi sarmaşıkların yanında duruyordu. Onun gözlerine bakmıyordu; kaçacak bir yer arıyordu.</p>

  <p>“Eğer Bayan Tranter’la sizin adınıza konuşabilseydim çok mutlu olurdum... ama bizzat benim sizin durumunuzla daha yakından ilgilenmem...”</p>

  <p>“Uygunsuz kaçar.”</p>

  <p>“Bunu söylemek istemiştim, evet.” Sarah’nın tepkisi başını çevirmek oldu; Charles ona kızmıştı. Genç adam ağır ağır sarmaşıkların sarkan dallarını bıraktı. “Benim önerimi tekrar düşünmediniz; yani&nbsp;burayı terk etmeyi, değil mi?”</p>

  <p>“Eğer Londra’ya gidersem ne olacağımı biliyorum.” Charles kaskatı kesildi. “Onurunu kaybeden birçok kadın büyük şehirlerde ne yapıyorsa ben de onu yapacağım.” Bu sefer yüzünü tamamen&nbsp;Charles’a döndü. İyice kızarmıştı. “Lyme’da birçoklarının benim olduğumu düşündükleri şey olacağım.”</p>

  <p>Bu çok edepsizceydi, çok yakışıksız. Charles mırıldandı, “Sevgili Bayan Woodruff...” Şimdi onun yanakları da kıpkırmızıydı.</p>

  <p>“Zayıfım. Nasıl bilmem bunu?” Buruk bir sesle ekledi: “Günah işledim.”</p>

  <p>Böylesi bir durumda bir yabancıya bu kadar açılması, fosiller ve denizkestaneleri hakkında yaptığı küçük konferansı dikkatle dinleyişinin Charles’ın gözünde ona getirdiği yeri yerle bir etmişti. Ama&nbsp;yine de Charles cebindeki iki testi hissediyordu; bu sayede Sarah&nbsp;onun üzerinde hâlâ etkiliydi; hem Charles kendisinden gizlese bile,&nbsp;ruhani bir sorun için danışılan bir rahip gibi kendini pohpohlanmış&nbsp;hissediyordu içten içe.</p>

  <p>Bastonunun demir ucuna baktı.</p>

  <p>“Sizi Lyme’da tutan şey bu korku mu?”</p>

  <p>“Kısmen.”</p>

  <p>“Geçen gün gitmeden önce bana anlattığınız şu olay. Bunu başka kimse biliyor mu?”</p>

  <p>“Eğer bilselerdi bana söyleme fırsatını hiç kaçırmazlardı.”</p>

  <p>Daha uzun bir sessizlik oldu. İnsan ilişkilerinde öyle bir an gelir ki frekans değişimine benzer bir şey olur: O zamana kadar zihnin&nbsp;kendi kendine yarı edebi terimlerle tarif ettiği, genel bir başlık altında sınıflandırılması yeterli olan (alkolik bir adam, talihsiz bir kadın&nbsp;falan) nesnel bir durum öznelleşiverir; benzersizleşir; gözlemlenen&nbsp;bir şeyden kendiliğinden paylaşılan bir şeye dönüşür. Önündeki&nbsp;günahkârın eğik başına bakarken Charles’ın zihninde böyle bir dönüşüm gerçekleşti. Böyle bir an gelip çattığında çoğumuzun yaptığı&nbsp;gibi -kim bir sarhoş tarafından öpülmemiştir ki?- <span style="font-style:italic;">status quo</span>’yu yeniden kurmanın hızlı ama diplomatik bir yolunu aradı.</p>

  <p>“Sizin için üzülüyorum. Ama itiraf etmeliyim ki beni neden... kendinize sırdaş seçtiğinizi anlayamıyorum.”</p>

  <p>Sonra -sanki bu soruyu bekliyormuşçasına- hızlı hızlı konuşmaya başladı; adeta bir konuşmayı, iyice ezberlenmiş bir duayı tekrar ediyor gibiydi;</p>

  <p>“Çünkü siz çok gezmişsiniz. Çünkü eğitim görmüşsünüz. Çünkü bir beyefendisiniz. Çünkü... çünkü, bilmiyorum, bana durmadan iyi&nbsp;yürekli, dindar insanlar arasında yaşadığım söyleniyor. Bana en&nbsp;amansız dinsizlerden daha acımasız, en aptal hayvanlardan daha aptal görünüyorlar. Gerçeğin bu olduğuna inanamıyorum. Yaşamda&nbsp;anlayış ve sevgi olmadığına. Nasıl acı çektiğimi ve neden acı çektiğimi anlayacak kadar yüce gönüllü kimse olmamasına... ve ne günah&nbsp;işlersem işleyeyim bu kadar acı çekmemin doğru olmadığını anlayacak kadar büyük ruhlu kişiler olmamasına inanamıyorum.” Sessizlik&nbsp;oldu. Kızın hislerini böyle dile dökmesine; zaten umduğu ama henüz yüzleşmediği bu alışılmışın dışındaki zekânın kanıtlanmasına&nbsp;hazırlıksız yakalanan Charles, hiçbir şey söyleyemedi. Sarah arkasını&nbsp;dönüp daha sakin bir sesle konuşmayı sürdürdü: “Sadece uyurken&nbsp;mutlu oluyorum. Uyandığımda kâbus başlıyor. Kendimi ıssız bir&nbsp;adaya düşmüş, hapsedilmiş, lanetlenmiş gibi hissediyorum ve ne suç&nbsp;işlediğimi bilmiyorum.”</p>

  <p>Charles, bir bataklığın içine çekilen bir adam gibi çaresizce ona baktı; sanki koşmak istiyor da koşamıyor; konuşmak istiyor da konuşamıyor gibiydi.</p>

  <p>Sarah’nın gözleri birden ona çevrildi: “Neden ben ben olarak dünyaya geldim? Neden Bayan Freeman olarak doğmadım?” Ama&nbsp;daha bu isim ağzından çıkar çıkmaz fazla ileri gittiğini anlayarak yüzünü döndü.</p>

  <p>“Bu soru sorulmasa daha iyi olurdu.”</p>

  <p>“Ben öyle demek istememiştim...”</p>

  <p>“Kıskançlık sizin durumunuzda doğal...”</p>

  <p>“Kıskançlık değil. Aklım almıyor.”</p>

  <p>“Size yardım etmek benim gücümü aşıyor; bu benden daha bilge insanların bile çözemeyeceği bir şey.”</p>

  <p>“Buna inanmıyorum; <span style="font-style:italic;">inanmayacağım</span>.”</p>

  <p>Charles kadınların -daha çok Ernestina’nın- ona şaka yollu karşı çıkmasına alışıktı. Ama bu şaka yollu bir konuşma esnasında&nbsp;olurdu. Bir erkek bir konuda ciddiyse bir kadın iyice ölçüp biçmeden onun fikrine karşı çıkmazdı. Sarah zekâsını onunla eşit görüyormuş gibiydi; hem de eğer geleceğini garantilemek istiyorsa çok&nbsp;saygılı davranması gereken böylesi bir durumda. Charles kendini&nbsp;hakarete uğramış hissediyordu, kendini... ne olduğunu bilemiyordu. Duygularının mantıklı sonucu şapkasını kaldırıp soğuk bir selam vererek çivili botlarını şakırdata şakırdata çekip gitmek&nbsp;olmalıydı. Ama kök salmış gibi olduğu yerde çakılıp kalmıştı. Belki&nbsp;de bir sirenin neye benzediği ve hangi koşullarda ortaya çıktığı konusunda sabit bir fikri vardı: uzun bukleler, iffetli bir çıplaklık, bir&nbsp;denizkızı kuyruğu, yanında da en iyi kulüplere tereddüt etmeden&nbsp;alınabilecek bir yüze sahip Odysseus. Yamaçaltı’nda hiç Yunan tapınağı yoktu; ama bir Kalipso vardı.</p>

  <p>Sarah mırıldandı: “Şimdi de sizi kırdım!”</p>

  <p>“Beni şaşkına çevirdiniz Bayan Woodruff. Size önerdiğim şey dışında benden ne yapmamı beklediğinizi bilemiyorum. Ama farkına varmış olmalısınız ki... her ne kadar masum da olsa.. şu anki durumumda aramızda daha büyük bir samimiyet olması mümkün değil.”</p>

  <p>Bir sessizlik oldu; yeşil boşlukta bir ağaçkakan aşağılardaki bu hareketsiz iki ayaklı hayvanlarla dalga geçercesine kıkırdadı.</p>

  <p>“Eğer bu kadar ümitsiz olmasaydım.. sizin merhametinize sığınır mıydım böyle?”</p>

  <p>“Ümitsizliğinizden şüphe etmiyorum. Ama en azından talebinizin olanaksızlığını anlamaya çalışın.” Sonra ekledi: “Zaten daha bu talebin tam olarak ne olduğunu bile bilmiyorum.”</p>

  <p>“Size on sekiz ay önce neler olduğunu anlatmak isterdim.”</p>

  <p>Sessizlik. Sarah tepkisini görmek için ona baktı. Charles yine kaskatı kesilmişti. Görünmez zincirler kırılmış, gelenekçi tarafı zafer&nbsp;kazanmıştı. Kendini toparlayarak, onaylamayan gözlerle bakan kaskatı, kuşkucu bir şaşkınlık anıtına dönüştü; yine de gözleri Sarah’nınkilerde bir şeyler arıyordu... bir açıklama, bir güdü... onun&nbsp;bir şeyler daha söylemek üzere olduğundan korkup, neredeyse hiçbir şey demeden arkasını dönüp gidecekti. Ama Sarah, sanki niyetini anlamış gibi beklenmedik bir hızla en umulmadık şeyi yaptı.&nbsp;Dizlerinin üzerine çöktü.</p>

  <p>Charles dehşete düşmüştü; gizlice izleyen birinin ne düşüneceğini kestirebiliyordu. Sanki gizlenmek ister gibi bir adım geri attı. Sarah tuhaf bir biçimde sakin görünüyordu. Bir histeriğin diz çöküşü değildi bu. Sadece gözleri daha derindi: Güneşsiz, sonsuz bir ay ışığına batmış gözler.</p>

  <p>“Bayan Woodruff!”</p>

  <p>“Size yalvarıyorum. Henüz delirmedim. Ama biri yardım etmezse delirebilirim.”</p>

  <p>“Kendinize hâkim olun. Eğer biri bizi görürse...”</p>

  <p>“Siz benim son umudumsunuz. Siz acımasız değilsiniz, acımasız olmadığınızı biliyorum.”</p>

  <p>Charles ona baktı, sonra çaresizce etrafa göz attı, sonra yanına gidip onu ayağa kaldırdı ve kaskatı bir elle dirseğinden tutarak sarmaşıkların altına götürdü. Sarah, yüzü avuçlarının içinde karşısında&nbsp;duruyordu; Charles ona dokunmamak için kendini zor tutuyordu.&nbsp;İnsan yüreği insan beynini gaddarca bir süratle hükmü altına alır.</p>

  <p>“Sizin dertlerinize karşı kayıtsız kalıyormuş gibi gözükmek istemem. Ama emin olun... elimden başka bir şey gelmez.”</p>

  <p>Sarah alçak sesle, hızlı hızlı konuştu: “Sizden tek istediğim benimle bir kere daha buluşmanız. Her öğleden sonra buraya geleceğim. Bizi kimse görmez.” Karşı koymaya çalıştı, ama Sarah susmadı: “Siz&nbsp;iyi birisiniz, Lyme’da kimsenin anlayamadığı şeyleri anlayabiliyorsunuz. Bırakın bitireyim. İki gün önce neredeyse aklımı kaçıracaktım.&nbsp;Sizi görmem, sizinle konuşmam gerektiğini hissediyordum. Nerede kaldığınızı biliyorum. Neredeyse gelip sizi görecektim, eğer... eğer geriye kalan son sağduyu kırıntısı beni kapıda durdurmasaydı.”&nbsp;</p>

  <p>“Ama bu bağışlanamaz bir şey. Yanlış anlamadıysam beni rezalet çıkarmakla tehdit ediyorsunuz.”</p>

  <p>Sarah kafasını hızla iki yana salladı: “Benim hakkımda böyle düşündüğünüzü görmektense ölmeyi tercih ederim. Ben... ben nasıl anlatacağımı bilemiyorum, bu korkunç şeyleri düşündüğüme göre&nbsp;ümitsizlik aklımı başımdan almış olmalı. Bu düşünceler yüzünden&nbsp;ben de dehşete kapılıyorum. Kimden yardım isteyeceğimi, ne yapacağımı bilmiyorum, hiç kimse... lütfen... anlayamıyor musunuz?”&nbsp;</p>

  <p>Charles’ın tek düşüncesi içine düştüğü bu tatsız durumdan nasıl kurtulacağıydı; o utanmazca samimi, çırılçıplak gözlerden.</p>

  <p>“Gitmem lazım. Beni Broad Sokağı’nda bekliyorlar.”</p>

  <p>“Yine geleceksiniz değil mi?”</p>

  <p>“Gelemem...”</p>

  <p>“Her pazartesi, çarşamba ve cuma buralarda yürüyorum. Başka işim olmadığı zaman.”</p>

  <p>“Ama siz bana; ben Bayan Tranter konusunda ısrar...”</p>

  <p>“Gerçeği Bayan Tranter’a anlatamam.”</p>

  <p>“O zaman bunu size tümüyle yabancı olan birinin -hem de karşı cinsten- duyması hiç uygun değil.”</p>

  <p>“Yabancı biri... hem de karşı cinstense... genellikle en az önyargılı olan yargıçtır.”</p>

  <p>“Emin olun davranışınızı iyiye yormak isterim. Ama tekrar etmeliyim ki sizin böyle...”</p>

  <p>Ama Sarah hâlâ ona bakıyordu ve kelimeleri sessizlikte kayboldu. Sizin fark edeceğiniz gibi Charles’ın üç farklı kelime dağarcığı var. Sabahleyin Sam’le, neşeli bir öğle yemeğinde Ernestina’yla ve&nbsp;burada Paniğe Kapılmış Hami rolünde... neredeyse üç değişik kişilik&nbsp;sergiledi; kitap bitene kadar da daha başka birçok kişiliğini göreceğiz. Bunu biyolojik olarak Darwin’in şu kavramıyla açıklayabiliriz:&nbsp;<span style="font-style:italic;">Koruyucu renk değiştirme</span>; yani insanın çevresiyle uyum sağlamayı&nbsp;öğrenerek yaşamını sürdürmesi: yaşının ya da sosyal sınıfının gereklerini sorgulamaksızın. Ya da bu şekilde resmiyete sığınışı sosyolojik&nbsp;olarak açıklayabiliriz. İnsan böyle kılıç üstünde yürürken -her yerde&nbsp;var olan ekonomik baskı, cinsellikten korku, mekanist bilim akımı-kendi saçma gerginliğine gözlerini kapayabilme becerisi çok gerekliydi. Viktorya zamanında yaşayanların pek azı koruyucu renk&nbsp;değiştirmenin erdemlerini sorgulamaya cesaret edebilirdi; ama&nbsp;Sarah’nın bakışları bunu yapıyordu. Dolaysız olmakla birlikte ürkek&nbsp;bir bakıştı bu. Yine de ardında çok modern bir deyim vardı: Kartları&nbsp;açık oyna! Charles, kartları açık oyna! Bu bakışların doğrultulduğu&nbsp;kişi dengesini şaşırıyordu. Ernestina gibiler her zaman bir sırça köşk&nbsp;içindeymiş gibi davranıyordu; şiir kitabı fırlatırken bile son derece&nbsp;narindiler. İnsanların maske takmalarını, aralarında güvenli bir mesafe bırakmalarını doğru buluyorlardı; ama görünürdeki alçakgönüllüğünün ardında bu kız buna kesinlikle karşıydı. Gözlerini yere&nbsp;indirme sırası Charles’a gelmişti artık.</p>

  <p>“Sizden sadece bir saatinizi bana ayırmanızı rica ediyorum.”</p>

  <p>Ona testleri hediye etmesinin ikinci bir nedeni daha olduğunu gördü Charles; bunlar bir saatte bulunamazdı.</p>

  <p>“Gelebilirsem, her ne kadar istemeye istemeye olsa da...”</p>

  <p>Kız sezdiklerini alçak bir sesle yorumladı: “Bana böyle bir yardımda bulunacaksınız, şayet bana yapacağınız öneriyi yerine getirirsem.”</p>

  <p>“Zaten böyle olmalı, kendimizi tehlikeye atmayı...”</p>

  <p>Charles gereken resmi sözcükleri bulmaya çalışırken, Sarah yine boşluğu doldurdu: “Bunu anlıyorum. Sizin çok daha önemli bağlarınız olduğunu da.”</p>

  <p>Güneş ışınları ortalığı azıcık aydınlattıktan sonra çekilmişti. Akşam çökerken hava serinlemişti. Sanki Charles’ın yürüdüğü yol düzlükten giderken birden bir uçurumun kenarına gelmişti. Sarah’nın eğik başına bakarken bunu biliyordu. Kendisini neyin baştan çıkardığını, haritada neyi yanlış okuduğunu bilmiyordu; ama kendini&nbsp;hem kaybolmuş hem de baştan çıkmış hissediyordu. İşte bir çılgınlık&nbsp;daha yapmıştı.</p>

  <p>Sarah “Size nasıl teşekkür edeceğimi bilemiyorum. Söylediğim günlerde burada olacağım” dedi. Sonra bir korulukta değil oturma&nbsp;odasındaymış gibi ekledi: “Sizi daha fazla tutmayayım.”</p>

  <p>Charles başını eğdi, duraksadı, son bir kez daha baktı, sonra arkasını döndü. Birkaç dakika sonra sarmaşık tünelinin öte yanından çıkmış, yokuş aşağı tökezleye tökezleye iniyordu, görmüş geçirmiş&nbsp;bir İngiliz beyefendisinden çok, ürkmüş bir karacaya benziyordu.</p>

  <p>Yamaçaltı’ndan ana patikaya çıktı ve Lyme’a yöneldi. Bir baykuş erkenden öttü; ama Charles’a bilgelikten çok uzak bir akşamüzeri&nbsp;gibi geliyordu bu. Daha kararlı davranabilirdi, daha erken ayrılabilirdi, testleri geri verebilirdi, onun ümitsizliğini yenmesi için başka&nbsp;çözümler önerebilir; yo, emredebilirdi. İçinde oyuna gelmiş gibi bir&nbsp;duygu vardı, durup onun yolunu bekleyeceği geliyordu. Ama ayakları daha da hızlandı.</p>

  <p>Kendisine yasak olan bir şeye bulaştığını hissediyordu, daha doğrusu o şey ona bulaşıyordu. Ondan zaman ve mesafe olarak ne&nbsp;kadar uzaklaşsa yaptığı işin çılgınlığını o kadar iyi anlıyordu. Sanki&nbsp;o karşısındayken körleşmişti; onun ne olduğunu görememişti: açıkça tehlikeli bir kadın; kendisi bunun farkında değildi ama yoğun bir&nbsp;hüsrana ve kuşkusuz toplumsal kine maruz kaldığı ortadaydı.</p>

  <p>Ama bu sefer Ernestina’ya söyleyip söylemeyeceğini düşünmedi bile; söylemeyeceğini biliyordu. Sanki ona haber vermeden&nbsp;Cobb’dan Çin’e yelken açmış gibi suçlu hissediyordu kendini.</p>
</body>
</html>
