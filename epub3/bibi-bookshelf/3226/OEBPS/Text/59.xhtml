<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">59</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p>Bıktım kendimden, sormaktan usandım&nbsp;</p>

    <p>Neyim ben, ne olmalıyım,</p>

    <p>Geminin pruvasında, ayaktayım</p>

    <p>Yıldızlı denizde çok uzaklara taşınmaktayım.</p>

    <p style="text-align: right;">MATTHEW ARNOLD,</p>

    <p style="text-align: right;">“Kendine Güven” (1854)</p>
  </blockquote>

  <p>&nbsp;</p>

  <p>Charles’ın Liverpool’dan başlayan yolculuğu pek keyifli geçmedi.</p>

  <p>Gemi sık sık fırtınaya tutuluyordu; midesi bulanmadığında zamanını çoğunlukla bu ilkel dünyaya doğru neden yola çıktığına şaşarak geçiriyordu. Belki de böylesi daha iyi oldu. Boston’u ahşap kulübelerden oluşmuş sefil bir yer olarak düşünmeye başlamıştı; güneşli bir sabah, eski tuğla binaları, beyaz, tahta kuleleri, o heybetli altın kubbesiyle gerçek şehri görmek güvenini pekiştirdi. İlk izlenimini yalancı çıkarmadı Boston. Philadephialılara nasıl ısındıysa, Boston sosyetesinin açıkkalplilik ve nezaketine de ısındı. Öyle hemen baş tacı edilmedi; ama geleli daha bir hafta olmuştu ki yanında getirdiği üç beş tanıtma mektubu sayesinde birçok evin kapıları ona açıldı. Athenaum Kulübü’ne davet edildi, bir senatörle bile el sıkıştı; hatta hem mevki hem de yüksekten atma konusunda ondan çok daha iddialı olan birinin buruşuk elini bile sıktı: Yaşlı Nathaniel Lodge, dadısının Beacon Sokağı’ndaki odasından Bunker Tepesi’ndeki topları duymuştu.</p>

  <p>Her ne kadar Faneuil Salonu’ndaki özgürlük beşiğine saygıda kusur etmemişse de belli bir husumete maruz kaldı; çünkü, İngiltere İç Savaş’taki ikiyüzlü tutumu yüzünden hâlâ bağışlanmış değildi ve İngilizlerin kafalarındaki Sam Amca gibi fazlaca basitleştirilmiş bir John Bull tipi vardı Amerikalıların kafalarında. Ama Charles’ın bu tipe uymadığı çok açıktı; Bağımsızlık Savaşını haklı gördüğünü söylüyor, Amerikan eğitiminin merkezi olduğu ve Kölelik Karşıtı hareketin ilk başladığı yer olduğu için Boston’u övüyordu. Çay partileri ve kırmızı ceketliler konusundaki dokundurmaları güler yüzlülükle karşılıyor, kimseye tepeden bakmamaya çalışıyordu.</p>

  <p>Sanırım özellikle iki şey çok hoşuna gidiyordu -yepyeni bir doğa: Yeni bitkiler, yeni ağaçlar, yeni kuşlar- ve Harvard’a gitmek için kendi adını taşıyan nehirden geçerken keşfettiği yeni, büyüleyici fosiller. Diğeri de Amerikalıların kendileri. İlk başta, onların pek ince bir mizah duygusu taşımadığını fark etmişti belki; bazı esprileri ciddiye alınınca ortaya çıkan ters durumları örtbas etmek zorunda kalmıştı bir iki kere. Ama başka şeyler bunu telafi ediyordu... Açıklık, dürüstlük, misafirperverliğin yanı sıra hoş bir merak: Saflık belki, Avrupa’nın yıpranmış kültüründen sonra insana çok hoş gelen bir tazelik. Çok geçmeden bu tazelik kadınlara has bir şeymiş gibi gelmeye başladı ona. Genç Amerikan kadınları Avrupalı çağdaşlarına nazaran çok daha rahat konuşuyorlardı; okyanusun bu yakasında özgürleşme hareketi yirmi yılını doldurmuştu. Charles’a çok çekici geldi bu ataklık.</p>

  <p>Onun bu hisleri karşılıksız değildi; çünkü Boston’da bile kadınların sosyal zevkleri Londra’dakilere benziyordu. Kolayca gönlünü kaptırabilirdi belki; ama Bay Freeman’ın imzalattığı belge hiç aklından çıkmıyordu. Gördüğü her masum kızın yüzüyle arasında bu belge vardı; sadece bir tek yüz bu belgeyi bağışlayıp, dikkate almayabilirdi.</p>

  <p>Bu Amerikalı yüzlerinin birçoğunda Sarah’yı görüyordu belli belirsiz; Sarah’nın meydan okuyuşu, onun dürüstlüğü vardı bu yüzlerde. Bir bakıma onun hakkındaki ilk izlenimini canlandırmışlardı: Olağanüstü bir kadındı ve burada kendini evinde hissederdi. Aslında Montague’nün söylediklerini gittikçe daha çok düşünür olmuştu: Kim bilir belki de gerçekten burada evindeydi. Başka başka ülkelerde geçirdiği on beş ay boyunca ulusal görünüş ve giysi farklılıkları yüzünden onun anısı pek canlanmamıştı. Burada büyük çoğunluğu Anglosakson ve İrlandalı olan kadınlar arasındaydı. İlk geldiği günlerde her kestane saç, her rahat yürüyüş, onunkine benzeyen her yüz durdurmuştu onu.</p>

  <p>Bir keresinde meydandan geçip Athenaeum’a giderken patikada önü sıra yürüyen bir kız gördü. O kadar emindi ki kestirmeden gitmek için çimenlere çıktı. Ama Sarah değildi. Kekeleyerek özür dilemek zorunda kaldı. O bir iki dakika boyunca o kadar büyük bir heyecan hissetmişti ki sarsılmış bir halde yoluna devam etti. Ertesi gün bir Boston gazetesine ilan verdi. O günden sonra nereye gitse ilan verir oldu.</p>

  <p>İlk kar düştükten sonra Charles güneye indi. Manhattan’a gitti ama orayı Boston kadar sevmedi. Sonra Fransa’da rastladığı arkadaşlarıyla onların şehrinde çok hoş bir on beş gün geçirdi; sonradan ortaya çıkan o meşhur şakayı yersiz bulurdu herhalde (“Büyük ödül Philadelphia’da bir hafta tatil; ikinci gelene Philadelphia’da iki hafta tatil.”) Oradan daha da güneye indi; Baltimore’a, Washington’a. Richmond ve Raleigh’da yepyeni bir doğa bekliyordu onu, yeni bir iklim: Yani meteorolojik iklim; çünkü politik iklim güzel olmaktan çok uzaktı: Aralık 1868’deyiz artık. Charles kendini yerle bir edilmiş kasabalarda buldu, acılı insanlar, Yeniden Yapılanma’nın kurbanları arasında; felaket bir başkan olan Andrew Johnson, yerini ondan da korkunç bir başkan olan Ulysses S. Grant’a bırakmak üzereydi. Virginia’da yeniden İngilizleşmesi gerektiğini anladı ama burada yapılan esprileri pek tutmamıştı, orada ve Carolina’da konuştuğu beylerin dedeleri 1775’te, kolonideki üst-sınıflar arasında devrimi desteklemeyen yegâne adamlardı; Amerika’dan ayrılıp yeniden İngiltere’ye katılma konusunda abuk sabuk konuşmalar bile duydu. Ama bütün bu dertleri diplomatik bir biçimde ve hasar almadan atlattı, ne olup bittiğini tam olarak anlamamakla birlikte, bu bölünmüş milletin tuhaf büyüklüğünü ve ketlenmiş enerjisini seziyordu.</p>

  <p>Bugün Amerika Birleşik Devletleri’ne giden bir İngiliz’den farklı değildi hisleri belki: Onu iten ve ona güzel gelen birçok şey vardı; bir tarafta hile, bir tarafta dürüstlük; bir tarafta acımasızlık ve vahşet, bir tarafta daha iyi bir toplum yaratma endişesi ve azmi. Ocak ayını savaşta yerle bir olmuş Charleston’da geçirdi; seyahat mi yoksa göç mü ettiğini anlayamaz olmuştu. Şivesinin zaman zaman Amerikancaya çalmaya, konuşurken bazen Amerikalılara özgü deyimler kullanmaya başladığını fark etti; taraf tutuyordu: Daha doğrusu Amerika’nın kendisi gibi ikiye bölünmüştü, hem köleliliği kaldırmanın doğru olduğunu düşünüyor hem de maceraperest Kuzeyli politikacıların zencilerin özgürlüğünü neden bu kadar canı yürekten savunduğunu gayet iyi bilen Güneylilerin duygularını paylaşıyordu. Tatlı dilberlerin, hınçlı yüzbaşı ve albayların arasında rahat hissediyordu kendini; ama sonra Boston’u hatırlıyordu: orada daha pembe yanaklar ve daha temiz ruhlar... her halükârda daha Püriten ruhlar vardı. Son tahlilde orada daha mutlu olduğuna karar verdi; bunu bir paradoksla kanıtlamak istercesine daha da güneye indi.</p>

  <p>Artık sıkılmıyordu. Amerika deneyimi, özellikle o çağın Amerika'sı ona özgürlüğe olan inancını geri vermişti; çevresinde gördüğü, ilk andaki sonuçları ne olursa olsun milli kadere sahip çıkma kararlılığı canını sıkmaktan çok rahatlatmıştı onu. Ev sahiplerinin genellikle gülünç gelen dar kafalılığının ikiyüzlü olmayışlarından kaynaklandığını anlamaya başlamıştı. Huzursuz bir tatminsizlik, insanların kendi kanunlarını uygulama eğilimi -yargıç infazcı olup çıkıyordu sonunda-, kısacası <span style="font-style:italic;">Liberté</span>-çürüğü bir anayasanın neden olduğu müzmin vahşet bile Charles’ın gözünde haklılık kazanır gibi oldu. Bütün güneyde anarşi ruhu hâkimdi; yine de bunu kendi ülkesindeki o sert, demir düzene yeğliyordu.</p>

  <p>Ama bütün bunları içine atıyordu. Charleston’da bulunduğu sırada, sakin bir akşam vakti, rastlantı eseri kendini üç bin mil ötedeki Avrupa’ya bakan bir burunda buldu. Orada bir şiir yazdı; geçen sefer okuduğunuzdan biraz daha iyi bir şiir.</p>

  <p><span style="font-style:italic;"><br /></span></p>

  <p><span style="font-style:italic;">Aramaya mı geldiler daha yüce bir gerçeği</span></p>

  <p><span style="font-style:italic;">İngiltere’nin ak bukleleri ötesinde</span>?</p>

  <p><span style="font-style:italic;">Yoksa bir soru mu bu gençlikleri</span></p>

  <p><span style="font-style:italic;">Cesaret edip soramadığımız kendimize?</span></p>

  <p><span style="font-style:italic;"><br /></span></p>

  <p><span style="font-style:italic;">Buradayım, iklimlerine yabancı</span></p>

  <p><span style="font-style:italic;">Ama aşina bana düşünce ve amaçları;</span></p>

  <p><span style="font-style:italic;">Bir çağ görüyorum orada</span></p>

  <p><span style="font-style:italic;">İnsanın yükseleceği mutlulukla</span></p>

  <p><span style="font-style:italic;"><br /></span></p>

  <p><span style="font-style:italic;">Ve bütün kardeşleri olacak orada;</span></p>

  <p><span style="font-style:italic;">Bir Cennet kazınmış sanki</span></p>

  <p><span style="font-style:italic;">Bu nefret ve haksızlık kayalarına.</span></p>

  <p><span style="font-style:italic;">Annesi gülüyorsa ne olmuş yani</span></p>

  <p><span style="font-style:italic;"><br /></span></p>

  <p><span style="font-style:italic;">Bebeğin o küçük, zayıf ellerine?</span></p>

  <p><span style="font-style:italic;">Ne olmuş bugün düşmüşse?</span></p>

  <p><span style="font-style:italic;">Nasıl olsa sonunda kalkacak</span></p>

  <p><span style="font-style:italic;">Ve annenin kör sınırlarını kıracak.</span></p>

  <p><span style="font-style:italic;"><br /></span></p>

  <p><span style="font-style:italic;">Çünkü gururla yürüyecek günün birinde&nbsp;</span></p>

  <p><span style="font-style:italic;">Toprağının uçsuz bucaksız maviliklerinde&nbsp;</span></p>

  <p><span style="font-style:italic;">Ve doğaya dönüp şükredecek o akıntıya&nbsp;</span></p>

  <p><span style="font-style:italic;">Onu atan bu güvenli kıyıya.</span></p>

  <p>&nbsp;</p>

  <p>Kafiye tutturma çabaları, cevabı kendi içinde olan sorular ve pek de fena olmayan bazı dizelerden sonra Charles’ı bir paragraflığına bir kenara bırakalım.</p>

  <p>&nbsp;</p>

  <p>Mary’nin haberi patlatmasının ardından neredeyse üç ay geçmişti; yani nisan sonuydu. Ama bu arada, ikinci çocuğu istediği gibi erkek olduğu için Sam Talih’e daha da borçlanmıştı. Yemyeşil tomurcuklar ve kilise çanlarıyla dolu bir pazar akşamıydı, artık lohusa yatağından kalkmış olan genç karısının ve yardımcının akşam yemeğini hazırladığını gösteren çıngırtılar geliyordu aşağıdan; üç haftalık kardeşinin yattığı dizlerin üzerinde ayağa kalkmaya çalışan kızı Sam’in pek hoşuna giden (“Şu küçük maymunun gözlerine bak, felfecir okuyor”) fıldır fıldır gözleriyle ona bakınca olan oldu: O bakışlar nedense Sam’in pek de Bostonlularınkine benzemeyen ruhuna işledi.</p>

  <p>İki gün sonra, o sırada New Orleans’a geçmiş olan Charles, Vieux Carré’de yaptığı küçük gezintiden sonra oteline döndü. Kâtip ona bir telgraf uzattı.</p>

  <p>BULUNDU. LONDRA. MONTAGUE.</p>

  <p>Charles kelimeleri okur okumaz başını çevirdi. Bunca uzun zamandan, bunca olup bitenden sonra... görmeyen gözlerle kalabalık caddeye baktı. Birden, hiçbir şey hissetmediği halde gözleri yaşlarla doluverdi. Otelin verandasına çıkıp bir puro yaktı. Bir iki dakika sonra tekrar kâtibe gitti.</p>

  <p>“Avrupa’ya ilk gemi; ne zaman yola çıktığını söyleyebilir misiniz?”</p>
</body>
</html>
