<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">41</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p>... Doğrul ve çırp kanadını</p>

    <p>Ey dans eden tanrı, ey şehvet ziyafeti;</p>

    <p>Yüksel, at içindeki hayvanı,</p>

    <p>Bırak ölsün maymunla kaplan.</p>

    <p style="text-align: right;">TENNYSON, <span style="font-style:italic;">In Memoriam</span> (1850)</p>
  </blockquote>

  <p>&nbsp;</p>

  <p>O sabah belki de yirmi dokuzuncu kere aşçıyla göz göze gelip, gözlerini mutfak kapısının üzerindeki çıngıraklara, oradan da ustalıkla tavana çevirmişti Sam. Öğlen vaktiydi. Sabahleyin izinli olmanın Sam’i memnun edeceğini düşünürdünüz herhalde; ama onu memnun eden yegâne sabahlar, asık suratlı Bayan Rogers’la değil de daha çekici bir hanım arkadaşla geçirdiği sabahlardı.</p>

  <p>“ ‘İç kendinde diyil” dedi dul kadın, belki yirmi dokuzuncu defa. Aslında huzurunu kaçıran, üst kattaki genç lorddan çok Sam’di. Lyme’dan döneli iki gün olmuştu ve uşak ortada bazı karanlık işler döndüğünü ima edip duruyordu. Winsyatt konusundaki havadisleri hemen yetiştirmişti; ama onları anlatırken “Keşke ‘epsi bu kadar olsa” deyip duruyordu. Ağzından başka laf almak mümkün değildi. “Öyle sırlar var ki Bayan R, kesinlikle açığa çıkmamalı. Kendi gözümle gördüklerime inanamadım.”</p>

  <p>Sam hınçlanmakta haklıydı. Bay Freeman’ı görmeye gittiği akşam, ona izin vermeyi ihmal etmişti Charles. Bu yüzden Sam, gece yarılarına kadar evde, uyumadan beklemiş, kapı açıldığında da bembeyaz bir yüzdeki kara bakışlarla karşı karşıya kalmıştı.</p>

  <p>“Sen ne halt etmeye hâlâ ayaktasın?”</p>

  <p>“Çünkü dışarıda yemek yiyeceğinizi söylemediniz, Bay Charles.”</p>

  <p>“Kulübe gittim.”</p>

  <p>“Evet, efendim.”</p>

  <p>“Öyle arsız arsız bakıp durma bana.”</p>

  <p>“Baş üstüne, efendim!”</p>

  <p>Sam ellerini uzatıp, Charles’ın ona fırlattığı, dış giyimiyle başlayıp, zehir saçan bir bakışla biten, şeyleri almaya -daha doğrusu yakalamaya- çalıştı. Sonra efendi haşmetle merdivenleri çıktı. Zihni oldukça ayıktı ama gövdesi hâlâ biraz sarhoştu, Sam’in gizlediği acı sırıtışından da belliydi bunu anladığı.</p>

  <p>‘Aklısın, Bayan R. ‘İç kendinde diyil. Dün gece körkütük sar’oştu.”</p>

  <p>“Dünyada inanmam!”</p>

  <p>“Da’a inanmayacağınız öyle çok şey var ki, Bayan R. Ama ‘epsi de oldu.”</p>

  <p>“ ‘İç de belli etmiyo.”</p>

  <p>“Ser veririm de sır vermem, Bayan R.” Aşçı derin bir nefes aldı. Başkasının çöplüğünde ötmeye kalkışmıştı. Sam ona sırıttı. “ ‘Ani sen de az diyilsin, Bayan R. ‘Em de ‘iç.”</p>

  <p>Eninde sonunda Charles’a duyduğu kırgınlık ser yerine sır vermesini sağlayacaktı. Ama zilin çalmasıyla kendini kurtardı, Bayan Rogers’ın da hevesi kursağında kaldı. Sam sabahtan beri ocağın üstünde beklemekte olan sıcak su dolu güğümü aldı, aşçıya göz kırptı ve ortadan kayboldu.</p>

  <p>İnsan akşamdan kaldı mı iki türlü uyanır: Ya kendini kötü hisseder ve zihni bulanıktır ya da kendini kötü hisseder ve zihni berraktır. Aslında Charles zili çalmadan epeyce önce uyanmış ve ayağa kalkmıştı. O ikinci türe giriyordu. Bir gece önce olup bitenleri bütün netliğiyle hatırlıyordu.</p>

  <p>Kusması, o yatak odasında zaten pek cılız olan cinsel öğeyi tümüyle ortadan kaldırdı. Ad yönünden bahtsız çıkan tercihi, telaşla ayağa kalkıp sabahlığını üstüne geçirdi ve fahişelik kadar hemşirelikte de başarılı olduğunu gösterdi. Charles’ı ateşin yanındaki koltuğa geri götürdü, orada şarap şişesini gören Charles yine kusmaya başladı. Ama bu sefer kız lavabonun altından leğeni getirip hazır etmişti. Charles öğürtülerin arasında özür dileyip duruyordu:</p>

  <p>“Çok üzgünüm... afedersin... bir şey dokundu galiba...”</p>

  <p>“Zararı yok, efendim, zararı yok. Çıkarın da rahatlayın.”</p>

  <p>Zaten çıkarıp rahatlamaktan başka çaresi de yoktu. Kız gidip şalını getirdi ve onun omzuna koydu. Dizleri üzerinde iki büklüm olmuş, kafasını leğene eğmiş, yaşlı bir büyükanne gibi gülünç bir halde oturdu kaldı bir süre. Zaman geçtikçe kendini daha iyi hissetmeye başladı. Uyumak ister miydi? Evet, ama kendi yatağında. Kız cama gidip sokağa baktı ve Charles titreye titreye giyinirken odadan çıktı. Geri döndüğünde üzerinde giysiler vardı. Charles şaşkınlıkla ona baktı:</p>

  <p>“Herhalde çekip?..”</p>

  <p>“Size bir araba bulacağım, efendim. Biraz beklerseniz...”</p>

  <p>“Ha, peki... teşekkür ederim.”</p>

  <p>Kız aşağı inerken, o yine yerine oturdu. Bulantısının geçtiğinden pek emin olmasa bile kendini psikolojik açıdan oldukça rahatlamış hissediyordu. Niyeti ne olursa olsun, o korkunç şeyi yapmamıştı. Parıldayan ateşe baktı ve belki garibinize gidecek, ama hafifçe gülümsedi.</p>

  <p>Yandaki odadan hafif bir ağlama sesi geldi. Kısa bir sessizlikten sonra, ses daha yükselip uzayarak tekrar duyuldu. Anlaşılan küçük kız uyanmıştı. Ağlaması -sessizlik, mızıltı, hıçkırıklar, sessizlik, mızıltı- dayanılmaz bir hal aldı. Charles pencereye gidip perdeyi açtı. Sis uzağı görmesini engelliyordu. İn cin top oynuyordu sokakta. Nal seslerinin azaldığını daha önceden fark etmişti; kızın araba bulabilmek için uzaklaşmış olduğunu tahmin etti. Ne yapacağına karar veremeden orada dururken, yan dairenin duvarına hızlı hızlı vurulduğunu duydu. Kinli bir erkek sesi gazapla bağırıyordu. Charles bir an durakladı, sonra şapkasını ve bastonunu masanın üzerine bırakarak öteki odaya gitti. Yansıyan ışıkta bir dolap ve eski bir sandık gördü. Oda çok küçüktü. Karşı köşede, kapalı bir komodinin yanında küçük, katlanır bir karyola vardı. Çocuğun çığlıkları birden fazlalaşarak bütün odayı kapladı. Charles, korkunç kara bir canavar gibi, aptal aptal kapıda duruyordu.</p>

  <p>“Şşşşt, sus hadi! Annen şimdi gelecek.”</p>

  <p>Bu yabancı sesi işi iyice bozdu, tabii. Çığlıklar o kadar tizdi ki bütün mahalleyi ayağa kaldıracakmış gibi geldi Charles’a. Çaresizlikten elini alnına vurup, sonra karanlıkta duran çocuğun yanına gitti. Ne kadar küçük olduğunu görünce konuşmanın bir işe yaramayacağını anladı. Üzerine eğilip usulca başını okşadı. Sıcak minicik parmaklar parmağını kavradı ama ağlaması kesilmedi. O küçücük, buruşuk yüz duyduğu büyük korkuyu inanılmaz bir güçle dışa vuruyordu. Hemen bir çare bulunmalıydı. Charles da buldu. Saatinin zincirini yeleğinden çıkarıp, aleti çocuğa uzattı. Etkisi anında görüldü. Hıçkırıklar, alçak mızıltılara dönüşmüştü. Sonra küçük kollar, bu enfes gümüş oyuncağı almak için uzandı; sonra onu tutmalarına izin verildi; ama saati çarşafların arasında kaybedip, oturma çabaları da başarısızlıkla sonuçlanınca zırıltılar yeniden baş gösterdi.</p>

  <p>Charles çocuğun sırtını yastığa dayamak için eğildi. Sonra şeytan dürttü sanki. Onu yatağından çıkarıp, komodinin üzerine oturdu. Küçük gövdeyi dizlerinin üzerinde tutarak, saati o hevesli küçük kolların önünde sallamaya başladı. Küçük, kara, boncuk gözlü, tombul yüzlü; kara saçlı, dünya tatlısı, minicik bir şeydi. Saati ele geçirir geçirmez hemen neşelenip mırıldanmaya başlaması Charles’ın çok hoşuna gitti. Yarım yamalak konuşmaya başlamıştı. Charles da ona cevap verir gibi mırıldanmaya başladı: Evet, evet, cici şey, uslu kız, güzel şey. Tam o anda Sir Tom ve piskoposun oğlu içeri girse ne olur diye düşündü... Bu büyük kaçamağın nasıl bittiğini bir görseler. Hayatın tuhaf, karanlık labirentleri; rastlantıların gizemi.</p>

  <p>Gülümsedi; çünkü küçük çocuk onun duygularını yumuşatmaktan çok mizah duygusunu canlandırmıştı ve bu da kendine inancını tazelemesine yaramıştı. O akşamın erken vakitlerinde, Sir Tom’un arabasındayken, sadece o anı yaşadığı yanılsamasına kapılmıştı; geçmişini ve geleceğini inkâr etmesi sorumsuz unutkanlığa yapılan iğrenç bir kaçamaktan başka bir şey değildi. Zamana dair o büyük insani yanılsamayı olduğu gibi görmüştü; yani zamanın gerçekliğinin bir yolunkine benzediği yanılsamasını -insanın gelmiş olduğu ve gideceği yerleri gördüğü bir yol- oysa zaman daha çok bir odaya benziyordu aslında: Yani bize çok yakın olduğu için genellikle görmeyi başaramadığımız bir şimdi.</p>

  <p>Sartre’ın deneyiminin tam aksiydi Charles’ınki. Etrafındaki basit mobilyalar, içerideki odadan gelen ışık, mütevazı gölgeler, hepsinin&nbsp;ötesinde, annesinin ağırlığından sonra (ama onu aklına bile getirmiyordu) gerçek değilmiş gibi gelen bu minik varlık, ona saldırgan&nbsp;nesnelerden ziyade dost nesnelermiş gibi geliyordu. Gerçek cehennem sonsuz ve boş bir uzamdı. Bu oda ve çocuk o uzamı Charles'tan&nbsp;uzak tutuyor. Bu korkunç boşluğun bir biçimi olan geleceğine göğüs gerebileceğini hissetti birden. Ne olursa olsun böyle anlar bulabilecekti artık! Bulmak zorundaydı, bulabilirdi.</p>

  <p>Kapı açıldı. Fahişe ışıkta belirdi. Charles yüzünü göremiyordu ama bir an telaşlandığını hissetti. Sonra rahatlamıştı.</p>

  <p>“Ah, efendim. Yoksa ağladı mı?”</p>

  <p>“Evet. Biraz. Sanırım şimdi yine uykuya daldı.”</p>

  <p>“Warren Sokağı’ndaki durağa gitmek zorunda kaldım. Hepsi oradaydı.”</p>

  <p>“Çok iyisin.”</p>

  <p>Çocuğunu ona uzattı ve yatağına yatırıp üstünü örtmesini seyretti; sonra aniden odadan çıktı. Elini cebine atıp beş altın çıkardı ve masanın üzerine koydu. Çocuk yine uyanmıştı, annesi onu yatıştırmaya çalışıyordu. Bir an durakladı, sonra odadan sessizce çıktı.</p>

  <p>Kız merdivenlerden aşağı koşup kapıya çıktığında, Charles arabaya biniyordu. Kız başını kaldırıp ona baktı. Bakışı şaşkın, neredeyse incinmiş gibiydi.</p>

  <p>“Ah, efendim... teşekkür ederim. Teşekkür ederim!”</p>

  <p>Kızın gözlerinin dolu dolu olduğunu fark etti; fakirleri hiçbir şey havadan gelen para kadar sarsmaz.</p>

  <p>“Sen cesur, iyi bir kızsın.”</p>

  <p>Charles uzanıp, kızın kapıyı tutan elini sıktı. Sonra bastonuyla tavana vurdu.</p>
</body>
</html>
