<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">47</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p>Nefretle, Dido’nun sert bir hareketle&nbsp;</p>

    <p>Hades’teki sahte dostuna sırt çevirişi gibi,&nbsp;</p>

    <p>Uzaktan el salla bize ve koru mesafeni.</p>

    <p style="text-align: right;">MATTHEW ARNOLD,&nbsp;</p>

    <p style="text-align: right;">“Alim-Çingene” (1853)</p>
  </blockquote>

  <p>&nbsp;</p>

  <p>Sessizlik.</p>

  <p>Yaptıklarından ötürü felce uğramışçasına yatıyorlardı. Günahtan katılaşmış, zevkten donmuşlardı. Charles -sevişme sonrası gelen o tatlı hüzünden çok derin ve evrensel bir dehşet duyuyordu- sakin bir gökyüzünden üzerine atom bombası atılmış bir şehri andırıyordu. Her şey yerle bir olmuştu; bütün prensipler, bütün gelecek, bütün inanç, bütün şerefli niyetler. Yine de o hayattaydı, canı hiç böylesi tatlı gelmemişti ona, geriye canlı kalan son insan oydu sanki, tamamen tecrit edilmiş... ama şimdiden suçluluk radyoaktivitesi üzerine tırmanmaya başlamıştı, sinirlerine ve damarlarına sızıyordu. Uzak gölgeler arasında Ernestina durmuş hüzünle ona bakıyordu. Bay Freeman suratına bir tokat atıyordu... Nasıl da taş gibiydiler, hareket etmeksizin bekliyorlardı.</p>

  <p>Sarah’ya ağırlığını vermemek için biraz yana kaydı, sonra omzuna başını yaslayıp yanına sokulsun diye sırtüstü yattı. Tavana bakıyordu. Ne karmaşa, ne dayanılmaz karmaşa!</p>

  <p>Onu biraz daha yakına çekti. Sarah’nın eli ürkekçe uzanıp onunkini tuttu. Yağmur dinmişti. Pencerenin altından ağır, ölçülü ayak sesleri duyuldu. Bir polis memuru belki de. Kanun.</p>

  <p>“Ben Varguennes’dan da kötüyüm” dedi Charles. Sanki bunu inkâr edip onu yatıştırmak istercesine elini sıkmak oldu Sarah’nın cevabı. Ama o bir erkekti. “Bize ne olacak?”</p>

  <p>“Bu saatten ötesini düşünemiyorum.”</p>

  <p>Yine Sarah’nın omzunu sıkıp alnına bir öpücük kondurdu; sonra tekrar tavana baktı. Sarah’nın üzerine bir çocuksuluk gelmişti şimdi, bir kendini bırakmışlık.</p>

  <p>“Nişanı atmam lazım.”</p>

  <p>“Senden hiçbir şey istemiyorum. İsteyemem. Suç bende.”</p>

  <p>“Beni uyardın, beni uyardın. Bütün suç bende. Buraya geldiğimde biliyordum... kör olmayı seçmiştim. Bütün sorumluluklarımı geride bıraktım.”</p>

  <p>Sarah mırıldandı: “Bunu ben istedim.” Hüzünle tekrarladı: “Bunu ben istedim.”</p>

  <p>Charles bir süre onun saçlarını okşadı. Omuzlarına, yüzüne dökülüyor, onu perdeliyorlardı.</p>

  <p>“Sarah... duyduğum en güzel isim.”</p>

  <p>Sarah cevap vermedi. Sanki bir çocukmuşçasına saçlarını okşamayı sürdürdü Charles. Ama aklı başka yerlerdeydi. Sanki bunu hissetmiş gibi sonunda konuşmaya başladı Sarah:</p>

  <p>“Benimle evlenemeyeceğini biliyorum.”</p>

  <p>“Yapmalıyım. Bunu istiyorum. Eğer evlenmezsem bir daha kendi yüzüme bakamam!”</p>

  <p>“Günahkârım ben. Böylesi bir günün ne zamandır hayalini kuruyordum. Karın olmaya layık değilim.”</p>

  <p>“Hayatım...”</p>

  <p>“Mevkin, arkadaşların... o; seni sevdiğini biliyorum. Onun neler hissettiğini nasıl bilmem?”</p>

  <p>“Ama ben onu sevmiyorum artık!”</p>

  <p>Sarah onun bu isyanının sessizliğe gömülmesini bekledi.</p>

  <p>“Sana o layık, ben değilim.”</p>

  <p>Charles sonunda onun ciddi olduğunu anlamaya başladı. Kızın başını kendine çevirdi ve dışarıdan gelen solgun ışıkta birbirlerinin gölgeli gözlerine baktılar. Charles’ın gözleri dehşet içindeydi; Sarah’nınkiler sakindi, solgun bir gülümseme vardı içlerinde.</p>

  <p>“Gitmem gerektiğini söylüyor olamazsın; sanki aramızda hiçbir şey olmamış gibi.”</p>

  <p>Hiçbir şey söylemedi; yine de gözlerinden ne demek istediğini anlıyordu Charles. Dirseği üstünde doğruldu.</p>

  <p>“Beni böyle affedemezsin. Bu kadar az şey isteyemezsin benden.”</p>

  <p>Sarah başını yastığa gömdü, gözlerini karanlık bir geleceğe dikmişti. “Seni seviyorsam neden olmasın?”</p>

  <p>Charles onu sımsıkı kendine çekti. Böylesi bir fedakârlık karşısında gözleri dolu dolu olmuştu. Grogan ve kendisi ona ne büyük haksızlık etmişlerdi! İkisinden de daha soylu bir varlıktı o. Charles’ın içi kendi cinsiyetine duyduğu tiksintiyle dolup taştı: Ne kadar uyduruk, ne kadar safdil, ne kadar bencildiler. Ama kendisi de onlardan biriydi ve yine eski şeytani korkaklığına kapıldı: Bu son kaçamağı, son gençlik çılgınlığı olamaz mıydı acaba, başında esip esecek olan son kavak yeli? Ama daha bu aklından geçer geçmez kendini hukuki bir boşluk yüzünden salıverilmesine karar verilen bir katil gibi hissetti. Mahkemeden çıkıp özgürlüğüne kavuşabilirdi; ama yüreğinde hep suçluluk duyacaktı.</p>

  <p>“Kendimi çok yabancı hissediyorum.”</p>

  <p>“Bunu ben de hissettim. Günah işlediğimiz için. Ama günah işlediğimize bir türlü inanamıyoruz.” Sonsuz bir geceye dalıp gitmiş gibi konuşuyordu: “Tek istediğim senin mutlu olman. Artık beni bir gün olsun gerçekten sevdiğini biliyorum ya... her düşünceye katlanabilirim... ölümün dışında.”</p>

  <p>Charles dirseğinin üzerinde yeniden doğrulup ona baktı. Gözlerinde hâlâ o solgun gülümseme vardı, derin bir bilgelik; kendisinin onun hakkındaki fiziksel bilgisine verilen manevi ya da psikolojik bir cevap. Kendini hiçbir kadına bu kadar yakın, bir kadınla böyle tek gibi hissetmemişti. Eğilip onu öptü, dudaklarının tutkulu dokunuşuyla kasıklarında yeniden baş göstermeye başlayan kıpırtıdan çok daha saf bir aşkla uzanmıştı ona. Charles diğer Viktoryen erkeklerine benziyordu. İnce duyarlılıkları olan hiçbir kadının erkeğin şehvetini boşalttığı bir kap niyetine kullanılmaktan zevk alabileceğine inanamıyordu. Ona olan aşkını zaten dönülmez bir biçimde kötüye kullanmıştı; yeniden olmamalıydı bu. Hem zaman ilerlemişti; daha fazla kalamazdı! Yatakta oturdu.</p>

  <p>“Aşağıdaki kadın.. ve oteldeki uşağım beni bekliyorlar. Rica ederim bana bir iki gün düşünmem için izin ver. Şu an ne yapacağımı bilemiyorum.”</p>

  <p>Sarah’nın gözleri kapalıydı. ‘Sana layık değilim ben” dedi.</p>

  <p>Charles bir an ona baktıktan sonra yataktan kalkıp öteki odaya geçti.</p>

  <p>İşte o an! Beyninden vurulmuşa döndü.</p>

  <p>Giyinirken gömleğinin eteklerinde kırmızı bir leke ilişti gözüne. Bir an bir yerlerini kesmiş olduğunu düşündü; ama canı yanmamıştı. Dikkatle vücudunu inceledi. Sonra sandalyenin arkalığını kavrayarak yatak odasının kapısına baktı; çünkü daha deneyimli, daha doğrusu daha az ateşli bir âşığın çok daha önce farkına varabileceği bir şeyi fark etmişti.</p>

  <p>Bir bâkirenin kızlığını bozmuştu.</p>

  <p>Arkasındaki odada bir kımıldanma oldu. Kafası uğulduyor, zonkluyordu, yine de ümitsiz bir aceleyle giysilerini üzerine geçirdi. Bir tasa dökülen suyun sesini duydu, sonra bir porselen tınlaması. Kendini Varguennes’a vermemişti demek. Yalan söylemişti. Bütün davranışları, Lyme Regis’teki bütün hareketleri bir yalan üzerine kurulmuştu. Ama ne amaçla? Neden? Neden? Neden?</p>

  <p>Şantaj!</p>

  <p>Onu tümüyle kendi kontrolü altına almak için!</p>

  <p>Erkek zihninin yarattığı bütün o dişi ifritler, damarlarındaki erkekliği emeceğinden, idealizmlerini körelteceğinden, kendilerini balmumuna çevirip, şeytani emellerine göre şekillendireceğinden delice korktukları o büyük kadın kumpası... bütün bunlar ve La Roncière davasında öne sürülen deliller Charles’ın zihnini cehennemi bir dehşetle doldurdu.</p>

  <p>İçeriden gelen yıkanma sesleri kesildi. Bir sürü küçük hışırtı duyuldu -tekrar yatağa yattığını sandı. Giyinik vaziyette, ateşe bakarak duruyordu. Deliydi o, şeytan, onu tuhaf bir ağa hapsetmişti... Ama neden?</p>

  <p>Bir ses duyuldu. Döndüğünde düşünceleri yüzünden açıkça okunuyordu. Üzerinde gene o çivit mavisi elbisesi, eşikte duruyordu Sarah, saçları hâlâ açıktı; ama o eski meydan okuyuşunu hatırlatır bir şeyler vardı üzerinde: Bir an ona ilk rastladığı zamanı hatırladı Charles, denizin üzerindeki çıkıntıdan ona baktığı zamanı. Onun gerçeği keşfettiğini anlamış olmalıydı; bir kez daha önce davranıp zihnindeki suçlamayı söze dökülmeden bertaraf etti.</p>

  <p>Önceki kelimeleri tekrarladı Sarah:</p>

  <p>“Sana layık değilim ben.”</p>

  <p>Artık ona inanıyordu Charles. Fısıldadı: “Ya Varguennes?”</p>

  <p>“Weymouth’da sözünü ettiğim yere gittiğimde... kapının biraz uzağındaydım ki... onun dışarı çıktığını gördüm. Bir kadınla birlikte. İnsanın ne mal olduğunu hemen anladığı türden bir kadın.” Charles’ın ateş püsküren gözlerinden kaçırdı gözlerini. “Bir kapı kirişine çekildim. Onlar gittiğinde geri döndüm.”</p>

  <p>“Ama neden bana...”</p>

  <p>Sarah birden pencereye yürüyünce, Charles’ın sesi kesilmişti. Sarah topallamıyordu. Bileğini filan burkmamıştı. Charles’ın gözlerindeki yeni suçlamaya baktıktan sonra sırtını döndü.</p>

  <p>“Evet. Seni kandırdım. Ama başına dert olmam bir daha.”</p>

  <p>“Ama ben... neden...”</p>

  <p>Bir yığın gizem.</p>

  <p>Sarah ona döndü. Yeniden hızlanmıştı yağmur. Gözünü bile kırpmıyordu, eski meydan okuyan bakışları geri gelmişti; yine de ardında hafif yumuşaklık, ona biraz önce sahip olduğunu hatırlatıyordu. Daha yumuşak olsa bile yine o eski mesafe.</p>

  <p>“Başka bir dünyada; başka bir zamanda, başka bir hayatta karşılaşmış olsaydık karın olabileceğime inanma avuntusunu verdin bana. Bana yaşamayı sürdürmem için güç verdin... burada ve şu anda.” Aralarında on adım bile yoktu; ama on kilometre gibi görünüyordu. “Seni tek bir hususta kandırmadım. Sana âşık oldum... sanırım daha görür görmez. Bu konuda hiç kandırılmadın. Seni aldatan yalnızlığımdı. Bir küskünlük, bir kıskançlık, bilmiyorum. Bilmiyorum.” Yeniden pencereye ve yağmura döndü. “Yaptıklarım için bir açıklama bekleme benden. Açıklayamam. Açıklanabilecek bir şey değil.”&nbsp;</p>

  <p>Gergin sessizlikte gözlerini onun sırtına dikti Charles. Nasıl biraz önce bir dalgaya kapılıp ona doğru itildiğini hissetmişse, şimdi de uzağa çekildiğini hissediyordu; ikisinin de suçlusu Sarah’ydı.</p>

  <p>“Bunu kabul edemem. Açıklamak zorundasın!”</p>

  <p>Ama Sarah kafasını iki yana salladı: “Lütfen git artık! Mutluluğun için dua edeceğim. Seni bir daha rahatsız etmem.”</p>

  <p>Charles yerinden kımıldamadı. Sarah bir süre sonra ona döndü ve daha önce de yaptığı gibi aklından geçenleri okudu. İfadesi sakindi, neredeyse kaderine boyun eğmiş gibi.</p>

  <p>“Sana daha önce de söylemiştim. Hiçbir erkeğin tahmin edemeyeceği kadar güçlüyüm ben. Ecelimle öleceğim.”</p>

  <p>Charles ona bakmaya ancak bir iki dakika dayanabildi, sonra dönüp şapkası ve bastonuna uzandı.</p>

  <p>“Aldığım ödül bu demek. Senin imdadına koştum. Bir sürü şeyi göze aldım... ama artık senin hayallerinin bir oyuncağından başka bir şey olmadığımı biliyorum.”</p>

  <p>“Bugün tek düşündüğüm kendi mutluluğumdu. Bir daha karşılaşırsak sadece sizinkini düşüneceğim. Ben size mutluluk veremem. Benimle evlenemezsiniz, Bay Smithson!”</p>

  <p>Bu resmiyet Charles’ı derinden yaraladı. İncindiğini belli eden bir bakış fırlattı ona; ama bunu önceden biliyormuş gibi Sarah ona sırtını dönmüştü. Ona doğru bir adım attı.</p>

  <p>“Bana nasıl böyle hitap edersin?” Sarah hiçbir şey söylemedi. “Tek istediğim anlamama izin vermen...”</p>

  <p>“Yalvarırım. Gidin!”</p>

  <p>Ona dönmüştü. İki deli gibi birbirlerine baktılar bir an. Charles konuşmak, ileri atılmak, patlamak üzereymiş gibi görünüyordu; ama aniden topuklarının üzerinde dönüp odayı terk etti.</p>
</body>
</html>
