<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">21</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p>Affet beni! Affet beni!</p>

    <p>Ah, Marguerite, memnuniyetle</p>

    <p>Uzanırdı bu kollarım sarmaya seni:</p>

    <p>Ama çaresiziz, görsene!</p>

    <p>&nbsp;</p>

    <p>O büyük boşlukta</p>

    <p>Sana uzanmış kollarım beklemekte.</p>

    <p>Ama bir deniz kükrüyor aramızda</p>

    <p>Mazilerimiz bambaşka</p>

    <p style="text-align: right;">MATTHEW ARNOLD,</p>

    <p style="text-align: right;">“Veda” (1853)</p>
  </blockquote>

  <p style="text-align: right;"><br /></p>

  <p>Bir an sessiz kaldılar. Sarah kafasını hafifçe yukarı kaldırarak kendini toparlamış olduğunu gösterdi. Yan döndü.</p>

  <p>“Sonunu anlatabilir miyim? Çok az kaldı.”</p>

  <p>“Ne olur kendinizi üzmeyin!”</p>

  <p>Sarah, buna söz veriyormuş gibilerinden başını eğdi, sonra konuşmasını sürdürdü: “Ertesi gün gitti. Bir gemi kalkıyormuş. Bir sürü bahane. Aile sorunları, evden bunca zamandır uzak kalışı. Hemen dönmek istediğini söyledi. Yalan söylediğini biliyordum. Ama hiçbir şey demedim. Belki de Bayan Talbot’a dönüp, Sherborne’a gitmişim gibi davransaydım daha iyi olurdu diye düşünüyorsunuz. Ama duygularımı saklayamazdım. Bay Smithson. Çaresizlik beni serseme döndürmüştü. Başımdan hayatımı değiştiren bir olayın geçtiğini anlamak için yüzüme bir kez bakmak yeterdi. Hem Bayan Talbot’a yalan söyleyemezdim. Yalan söylemek istemiyordum.”</p>

  <p>“Yani bana anlattıklarınızı ona da mı anlattınız?”</p>

  <p>Sarah ellerine baktı. “Hayır. Ona Varguennes’la buluştuğumu söyledim. Evlenmek için geri döneceğini. Böyle şeyler söyledim... ama kibrimden değil. Bayan Talbot gerçeği anlayacak -yani beni bağışlayacak- kadar yüce gönüllüydü; ama beni buna iten şeylerden birinin onun mutluluğu olduğunu söyleyemezdim ona.”</p>

  <p>“Onun evli olduğunu ne zaman öğrendiniz?”</p>

  <p>“Bir ay sonra. Karısıyla mutlu olmadığını yazıyordu. Hâlâ aşktan, bir ayarlama yapmaktan söz ediyordu... Şaşırmadım. Hiç acı hissetmedim. Hiç sinirlenmeden cevap yazdım. Artık onu sevmediğimi, bir daha onu görmek istemediğimi yazdım.”</p>

  <p>“Peki bunu benden başka herkesten sakladınız mı?”</p>

  <p>Cevap vermeden önce uzun süre bekledi: “Evet. Size söylediğim sebep yüzünden.”</p>

  <p>“Kendinizi cezalandırmak için mi?”</p>

  <p>“Olmam gereken şey olmak için. Yani toplumdışı biri.”</p>

  <p>Charles, Dr. Grogan’ın sağduyulu sözlerini hatırladı. “Ama Sevgili Bayan Woodruff, benim cinsimin hayâsız bir üyesi tarafından kandırılan her kadın sizin gibi davransaydı ortalık toplumdışı insanlardan geçilmezdi korkarım.”</p>

  <p>“Zaten öyle!”</p>

  <p>“Hadi canım, bu çok saçma...”</p>

  <p>“Öyle görünmekten korkan bir sürü toplumdışı insan var.”</p>

  <p>Charles gözlerini ona dikti; Dr. Grogan’ın demiş olduğu bir şeyi daha hatırlamıştı: ilaç almayı reddeden hastalar hakkında. Ama şansını son bir kez denemeye kararlıydı. Ellerini kavuşturup öne eğildi.</p>

  <p>“Bazı durumların eğitimli ve zeki bir insana ne kadar büyük mutsuzluk verebileceğini gayet iyi anlıyorum. Ama böyle meziyetleri olan bir insan acaba bazı şeylerin üstesinden gelmeyi...”</p>

  <p>Sarah birden ayağa kalkıp uçurumun kenarına yürüdü. Charles da telaşla peşinden gitti, her an kolunu yakalamaya hazırdı; çünkü o ruhsuz teskin etme çabasının düşündüğü etkinin tam tersini yarattığını anlamıştı. Sarah denize bakıyordu, hata yaptığını hissediyormuş gibi bir ifade vardı yüzünde; sanki Charles’ın basmakalıp laflar eden sıradan biri olduğunu düşünüyordu. Bu halinde erkeksi bir yan vardı. Charles kendini bir kocakarı gibi hissetti ve bundan hoşlanmadı.</p>

  <p>“Özür dilerim. Belki de çok fazla şey bekledim. Ama niyetim kötü değildi.”</p>

  <p>Sarah, bu gizli özrü kabul eder gibi başını eğdi; ama sonra yeniden gözlerini denize dikti. Şimdi biraz daha açıktaydılar, aşağıdaki ağaçların arasında duran biri onları rahatça görebilirdi.</p>

  <p>“Lütfen biraz geri gelin! Orası pek güvenli değil.”</p>

  <p>Bunun üzerine Sarah dönüp ona baktı. Bu sözün altında yatan gerçek kaygıyı sezmiş gibiydi yine; bu da Charles’a hiç hoşuna gitmeyen bir çıplaklık duygusu veriyordu. Bazen modern bir yüzde bir asır öncesinin bakışını yakalayabiliriz; ama bir sonraki asrın asla. Sarah bir an durdu, sonra yanından geçip dikene doğru gitti. Charles küçük arenanın ortasında duruyordu.</p>

  <p>“Bana anlattıklarınız daha önceki düşüncemi doğruluyor. Lyme’dan ayrılmalısınız.”</p>

  <p>“Burayı terk edersem utancımı da terk etmiş olurum. O zaman kaybolurum.”</p>

  <p>Sarah uzanıp bir akdikene dokundu. Charles pek emin değildi ama parmağını dikene özellikle bastırıyor gibi görünüyordu; hemen sonra parmağında oluşan kırmızı damlaya dikti gözlerini. Ona bir an baktı, sonra mendilini cebinden çıkarıp gizlice kanı sildi.</p>

  <p>Charles bir sus payı bıraktıktan sonra onu gafil avlayacak bir soru sordu:</p>

  <p>“Neden geçen yaz Dr. Grogan’ın yardım teklifini geri çevirdiniz?” Sarah’nın gözleri suçlayan bir ifadeyle yanıp söndü ama Charles buna hazırlıklıydı. “Evet; ona fikrini sordum. Buna hakkım olmadığını söyleyemezsiniz herhalde.”</p>

  <p>Sarah yine arkasını döndü; “Evet, hakkınız var.”</p>

  <p>“O zaman cevap verin.”</p>

  <p>“Yardım için ona gitmek istemedim de ondan. Yoksa onunla bir alıp veremediğim yok. Yardım etmek istediğini biliyorum.”</p>

  <p>“Peki o da benimle aynı öğüdü mü verdi?”</p>

  <p>“Evet.”</p>

  <p>“Öyleyse izninizle, bana vermiş olduğunuz sözü hatırlatmak istiyorum.”</p>

  <p>Sarah cevap vermedi. Ama bu bir cevaptı. Charles, onun diken dallarına bakarak durduğu yere doğru birkaç adım attı:</p>

  <p>“Bayan Woodruff?”</p>

  <p>“Artık gerçeği biliyorsunuz; bana hâlâ aynı öğüdü verebilir misiniz?”</p>

  <p>“Elbette.”</p>

  <p>“Yani günahımı bağışlıyor musunuz?”</p>

  <p>Charles hazırlıksız yakalanmıştı. “Benim sizi bağışlamama çok fazla değer yüklüyorsunuz. Önemli olan sizin kendi günahınızı bağışlamanız. Bunu da burada asla yapamazsınız.”</p>

  <p>“Soruma cevap vermediniz, Bay Smithson.”</p>

  <p>“Ancak Yaradanımızın karar verebileceği bir konuda fikir yürütmek benim ne haddime! Ama kendinizi yeterince cezalandırdığınıza inanıyorum, hepimiz inanıyoruz. Bağışlandınız siz.”</p>

  <p>“Artık unutulabilirim.”</p>

  <p>Kızın sesindeki alaycı kesinlik Charles’ı bir an şaşırttı. Sonra gülümsedi: “Eğer buradaki dostlarınızın yardım tekliflerinin sadece sözde kaldığına inanıyorsanız...”</p>

  <p>“Bunu demek istemedim. İyi niyetli olduklarını biliyorum. Ama ben bu diken gibiyim, Bay Smithson. Onun bu ıssız yerde büyümesine kimse ses çıkarmaz. Ama Broad Sokağı’nda yürüdüğünde toplumu rahatsız eder.”</p>

  <p>Charles hemen karşı çıktı: “Ama sevgili Bayan Woodruff, görevinizin toplumu rahatsız etmek olduğunu söylemeyeceksiniz herhalde bana.” Sonra ekledi: “Sözlerinizden böyle bir anlam çıkıyor da.”</p>

  <p>Sarah hafifçe döndü: “Ama toplum beni bir başka yalnızlığa atmak niyetinde değil mi zaten?”</p>

  <p>“Şimdi de varoluşun adaletini sorguluyorsunuz.”</p>

  <p>“Bu yasak mı?”</p>

  <p>“Yasak değil ama beyhude.”</p>

  <p>Sarah başını salladı: “Beyhude değil, sadece acı.”</p>

  <p>Ama bunu Charles’ın sözüne karşı çıkar gibi değil, derin bir hüzünle, kendi kendine konuşur gibi söylemişti. Charles itiraf dalgasını takip eden bir cezirle, bir boşa gitmişlik hissiyle sersemledi. Onun bakışlarındaki dolaysızlığın düşünme ve konuşmasındaki dolaysızlığı yansıttığını hissetmişti; daha önce ona düşünsel bir eşitlik iddiası gibi gelen (bu yüzden de erkeklere karşı olası bir düşmanlık akla getiren) şeyin, eşitlikten çok bir yakınlık, çıplaklık gibi bir yakınlık, Charles’ın kadın-erkek ilişkilerinde bulabileceğini o ana kadar aklından bile geçirmediği türden bir düşünce ve duygu samimiyeti olduğunu görebiliyordu.</p>

  <p>Bunu öznel değil, nesnel olarak düşünüyordu: Onun değerini anlayabilecek, özgür, aklı başında bir adam için, çok dikkate değer bir kadındı Sarah. Erkeksi bir kıskançlıktan çok insani bir kayıp duygusu hissediyordu. Birden onu rahatlatmak için uzanıp omzuna dokundu ve daha dokunur dokunmaz arkasını döndü. Bir sessizlik oldu.</p>

  <p>Sarah, Charles’ın çaresizliğini sezmiş gibi konuştu: “Demek buradan ayrılmam gerektiğini düşünüyorsunuz, öyle mi?”</p>

  <p>Charles birden kendini çok rahatlamış hissederek hevesle ona döndü:</p>

  <p>“Size yalvarırım, gidin. Yeni bir çevre, yeni yüzler... işin pratik yanını hiç düşünmeyin. Sizin adınıza harekete geçebilmek için sadece kararınızı bekliyoruz.”</p>

  <p>“Bunu birkaç gün düşünebilir miyim?”</p>

  <p>“Buna ihtiyacınız varsa neden olmasın.” Charles fırsatı değerlendirip, onun her zaman çok ulaşılmaz kıldığı bu normalliğe sıkı sıkı yapıştı. “Ben derim ki artık bu işi Bayan Tranter’a havale edelim. Eğer izin verirseniz. Sizin ihtiyaçlarınız için kesenin ağzını açmasını bizzat ben sağlayacağım.”</p>

  <p>Sarah’nın başı eğikti, yine ağlayacak gibiydi. Sesi bir mırıltı gibi çıktı: “Ben böylesi bir iyiliği hak etmiyorum. Ben...”</p>

  <p>“Başka bir şey söylemeyin. Bu uğurda harcanan para boşa gitmez.”</p>

  <p>Charles kendini belli belirsiz bir zafer akıntısına kaptırmıştı. Grogan’ın dediği çıkmıştı. İtiraf onu tedavi etmiş; en azından o yönde bir adım atılmıştı. Kayanın yanında duran bastonunu aldı.</p>

  <p>“Bayan Tranter’ın evine mi geleyim?”</p>

  <p>“Çok iyi olur. Tabii buluşmalarımızdan söz etmeye hiç gerek yok.”</p>

  <p>“Hiçbir şey söylemem.”</p>

  <p>Charles olacakları görür gibiydi; kibar ama fazla ilgili görünmeyen şaşkınlığını, para yardımını kendisinin yapabileceği konusundaki kayıtsız ısrarı takip edecekti. Ernestina onunla dalga bile geçebilirdi ama bu vicdanını rahatlatırdı. Sarah’ya gülümsedi:</p>

  <p>“Sırrınızı benimle paylaştınız. Umarım üzerinizdeki diğer yükler de kalkar. Çok önemli doğal üstünlükleriniz var. Hayattan korkunuz olmasın. Bir gün gelecek bu mutsuz yıllarınız size şu karşıdaki bulut gibi uzak görünecek. Güneş ışığında durup eski acılarınıza güleceksiniz.” Sarah’nın gözlerindeki kuşkunun ardında bir ışık görür gibi oldu; bir an sanki çocuk gibiydi Sarah, teskin edilmeye hem meyilli hem de gönülsüz. Charles’ın yüzünde güller açtı. Neşeyle, “Artık insek mi?” dedi.</p>

  <p>Sarah’nın sanki bir şey söyleyecekmiş gibi bir hali vardı, herhalde minnettarlığını belirtecekti tekrar; ama Charles’ın beklediğini görünce, gözlerinin içine son bir kez uzun uzadıya baktıktan sonra yanından geçip gitti.</p>

  <p>Sarah, yukarı çıktığı gibi, aşağıya da ustalıkla iniyordu. Onun arkasından bakan Charles hafif bir pişmanlık hissetti. Onu bir daha böyle göremeyecekti... hem pişmanlık hem rahatlama. Dikkate değer bir kadındı. Onu unutmayacaktı; unutmasına izin verilmeyeceğini düşünmek de onu rahatlattı. Tranter Teyze ileride ona bilgi taşıyacaktı.</p>

  <p>Aşağıdaki yamaca ulaşıp birinci sarmaşık tünelinden geçtiler; ikinci yeşil koridora girmişlerdi ki...</p>

  <p>Aşağıdan, Yamaçaltı’na giden ana patikadan, son anda bastırılan bir kahkaha sesi geldi. Yarattığı etki tuhaftı; sanki bir orman perisi -çünkü bu kesinlikle bir kadın kahkahasıydı- onları izliyormuş da kimsenin onları görmeyeceğine dair duydukları bu aptalca güven karşısında artık daha fazla kendini tutamamış gibi.</p>

  <p>Charles ve Sarah aynı anda durdular. Charles’ın rahatlama duygusu yerini anında korkulu bir telaşa bıraktı. Ama sarmaşık perdesi kalındı, kahkaha iki yüz metre kadar ileriden gelmişti; görülmüş olamazlardı. Tabii yukarıdaki bayırı inerken görülmemişlerse... Sarah parmağını dudaklarına kaldırarak onu hareket etmesin diye uyardı, sonra da ayaklarının ucuna basa basa tünelin öteki ucuna gitti. Charles onun ileriye eğilip, endişeyle patikaya bakışını izledi. Sonra yüzü aniden Charles’a döndü. İşaret ediyordu; Charles yanına gidecekti ama çok sessiz; o anda kahkahayı yine duydular. Bu sefer daha hafifti ama daha yakın. Patikadaki her kimse dişbudakların arasından tırmanmaya başlamış, onlara doğru geliyordu.</p>

  <p>Charles, o korkunç gürültücü botlarıyla yere sakına sakına basarak Sarah’ya doğru ağır ağır ilerliyordu. Kızardığını hissetti, çok utanmıştı. Bütün bahaneler çok sudan göründü gözüne. Sarah’yla birlikte görülmesi <span style="font-style:italic;">in flagrante delicto</span><sup><a href="../Text/62.xhtml#a37" id="k37">37</a></sup> demekti.</p>

  <p>Charles Sarah’nın yanına gelmişti, neyse ki buradaki sarmaşıklar çok sıktı. Sarah, gelenlere sırtını dönmüş, bir ağaca yaslanmıştı, sanki ikisini de bu çıkmaza soktuğu için sessizce azap çekiyordu. Charles yaprakların arasından dişbudak koruluğunun altlarına baktı... ve kanı dondu. Sanki onların gittiği kuytuluğu arar gibi yukarı doğru gelenler Sam ile Mary’ydi. Sam kolunu kızın omzuna atmıştı. O şapkasını, kız da bonesini elinde taşıyordu; kız Ernestina’nın ona verdiği yeşil elbiseyi giymişti -Charles onu en son Ernestina’nın üzerinde görmüştü- başını Sam’in yanağına dayamıştı. Birbirlerine sevdalı oldukları, dişbudakların yaşlı ağaçlar olmaları kadar aşikârdı; üzerinde yürüdükleri nisan bitkileri gibi dipdiri bir şehvetle doluydular.</p>

  <p>Charles biraz geriye çekilmekle birlikte gözünü onlardan ayırmadı. Sam’in kızı kendine çekip öptüğünü gördü. Kız da kollarını kaldırdı, sarıldılar; sonra el ele tutuşarak utangaç utangaç birbirlerinden uzaklaştılar. Ağaçların arasında nasılsa hayat bulmuş bir çimenliğe götürdü kızı Sam. Mary yere uzandı, Sam de gözlerini ondan ayırmadan yanına yattı, sonra yanaklarına dökülen saçlarını kenara iterek onu gözlerinden şefkatle öptü.</p>

  <p>Charles ikinci bir utanç dalgasına daha kapılmıştı; gelenleri tanıyıp tanımadığını anlamak için Sarah’ya baktı. Ama o ayağının dibindeki, “gönlün dili” denen eğreltilere bakıyordu, sanki yağmurdan kaçmışlar gibi. İki üç dakika geçti. Charles utancından biraz olsun kurtulmuştu; iki hizmetkârın çevrelerinden çok birbirleriyle ilgilendikleri belliydi. Yine Sarah’ya baktı. Ağacın arkasından bakmaya başlamıştı o da. Gözlerini indirerek geri döndü. Ama sonra apansız Charles’a baktı.</p>

  <p>Bir anlığına.</p>

  <p>Sonra kıyafetini çıkarıp atmak gibi tuhaf, afallatıcı bir şey yaptı.</p>

  <p>Gülümsedi.</p>

  <p>O kadar karmaşık bir gülümsemeydi ki Charles ilk anda neye yoracağını bilemeden bakakaldı. Zamanlaması çok tuhaftı! Sanki bu gülümsemeyi üzerine salmak için böylesi bir anı bekliyormuş gibi geldi Charles’a; ona neşeli bir yanı olduğunu, hüznünün mutlak olmadığını göstermek için. O vakur, hüzünlü ve dolaysız kocaman gözlerde bir alaycılık belirdi, kişiliğinin yeni bir boyutu; eskiden küçük Paul ve Virginia bu bakışa alışıktılar herhalde ama Lyme’da hiç görülmemişti böyle baktığı.</p>

  <p>Nerede kaldı üstünlüğün, der gibiydi o gözler ve hafifçe kıvrılmış dudaklar; nerede kaldı soyluluğun, bilimin, adabımuaşeretin, toplumsal düzenin? Dahası, insanın kaskatı kesilip kaş çatabileceği türden bir gülümseme de değildi bu; ancak bir gülümsemeyle karşılık verilebilirdi buna; çünkü Sam’i ve Mary’yi hoş görüyordu, her şeyi hoş görüyordu; açıklamaya gelmeyecek kadar incelikli bir biçimde, o ana kadar Charles’la arasında geçen her şeyi baltalıyordu. Çok daha derin bir kavrayışı olduğunu, eriyip yakınlığa dönüşen o eşitliği farkında olmadan Charles'tan çok daha önceleri bildiğini gösteriyordu. Hatta Charles bilinçli olarak gülmemişti ona, birden güldüğünü fark etmişti; sadece gözleriyle gülüyordu; ama gülüyordu işte. Heyecanlanmıştı da: Cinsel olamayacak kadar belirsiz ve genel bir duyguydu bu ama iliğine işlemişti sanki; çok yüksek ve uzun bir duvar boyunca gelip aradığı kapıyı bulan bir adam gibiydi... ama kapı kilitliydi.</p>

  <p>Uzunca bir zaman öyle durdular, kapının kendisi olan kadın ve anahtarı olmayan erkek; sonra Sarah gözlerini tekrar indirdi. Gülümseme ölüp gitti. Aralarına uzun bir sessizlik gerildi. Charles gerçeği gördü: Gerçekten de bir uçurumun kenarında tek ayak üstünde duruyordu. Bir an aşağı atlayacağını, atlaması gerektiğini düşündü. Kollarını uzatsa hiçbir direnişle karşılaşmayacağını biliyordu... tek bulacağı içindeki ateşli duyguya verilecek tutkulu bir karşılıktı. Yanakları iyice kızardı ve sonunda fısıldadı:</p>

  <p>“Bir daha asla tek başımıza görüşmemeliyiz.”</p>

  <p>Sarah başını kaldırmadı; ama kabul ettiğini gösteren hafif bir baş hareketi yaptı; sonra, yüzünde somurtmaya benzer bir ifadeyle ona sırtını döndü, yüzünü sakladı ondan. Charles yine yaprakların arasından baktı. Sam başı ve omuzları görünmeyen Mary’nin üzerine eğilmişti. Dakikalar geçmek bilmiyordu, ama Charles izlemeyi sürdürdü, zihni hâlâ o uçurumun kenarında dönüp duruyordu, sevişen iki kişiyi gözetlemekte olduğunun farkında bile değildi, yine de kurtulmaya çalıştığı zehir kanına biraz daha karışıyordu her geçen dakika.<br /></p>

  <p>Mary onu kurtardı. Birden Sam’i kenara itti ve gülerek bayır aşağı, ana patikaya doğru koşmaya başladı; bir an durup Sam’e hınzır bir bakış fırlattı, sonra eteklerini kaldırıp yeşilin altında ince kırmızı bir çizgi gibi görünen iç eteğini savurarak menekşeler arasından aşağı kayıp gitti. Sam arkasından koştu. Gri dallar arasında küçüldüler, küçüldüler, yanıp sönen bir yeşil ve bir maviden ibaret kaldılar; bir kahkahayı takip eden küçük bir çığlık duyuldu; sonra sessizlik.</p>

  <p>Beş dakika boyunca ikisi de gizlendikleri yerde tek bir kelime bile etmediler. Sanki önemli bir nöbet tutarmış gibi, sabit gözlerle bayırın aşağılarına bakıyordu Charles. Tabii tek istediği kendini Sarah’ya bakmaktan alıkoymaktı. Sonunda sessizliği bozdu:</p>

  <p>“Gitseniz iyi olur.” Sarah başını eğdi. “Ben yarım saat daha bekleyeceğim.” Sarah başını tekrar eğdi ve yanından geçip gitti. Gözleri karşılaşmadı.</p>

  <p>Ancak dişbudakların arasındaki boşluğa çıktığında dönüp bir an ona baktı. Charles’ın yüzünü göremiyordu; ama kendisine baktığını biliyor olmalıydı. Yüzü yine o insanı delip geçen ifadeye büründü. Sonra Charles ağır ağır ağaçların arasından inmeye başladı.</p>
</body>
</html>
