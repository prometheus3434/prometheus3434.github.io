<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>&nbsp;</p>

  <h2 style="text-align: center;">7</h2>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <blockquote style="margin-left:45%">
    <p class="ilk">Modern sanayinin olağanüstü üretkenliği... işçi sınıfının gittikçe daha büyük bir bölümünün üretken olmayan işlerde çalışmasına ve eskinin ev işlerine bakan kölelerinin de uşakları, hizmetçileri, kâhyaları vs kapsayan hizmetkâr sınıfı adı altında sürekli büyüyen bir ölçekte yeniden üretilmesine yol açmıştır.<br /></p>

    <p style="text-align: right;">MARX, <i>Kapital</i> (1867)</p>
  </blockquote>

  <p>&nbsp;</p>

  <p>Sam perdeleri açtığında sabah Charles’ın üzerine bir sel gibi boşandı; Bayan Poulteney de -o sırada hâlâ horlamaktaydı- cennetin aynı böyle bir sel gibi üzerine boşanmasını istediğini söylerdi ve manalı bir aradan sonra “öldüğümde” diye eklerdi. Dorset sahillerinin ılıman iklimi yılda on on beş kez böyle günler yaratır insana; sadece ılık, mevsim normallerinin üzerinde günler değil, Akdeniz sıcaklığı ve parlaklığı da taşıyan baş döndürücü günler. Böyle zamanlarda doğa hafiften çıldırır. Kış uykusuna yatmış olması gereken örümcekler sıcaktan kavrulan Kasım kayaları üzerinde koşuşur; karatavuklar Aralık’ta şakır, yabangülleri Ocak’ta açar; Mart, Haziran’a öykünür.</p>

  <p>Charles yatakta doğrulup gece takkesini çıkardı, Sam’e camları ardına kadar açtırdı ve ellerine yaslanarak odaya dolan güneş ışığını seyretmeye başladı. Bir önceki gün canını sıkan o hafif karamsarlık, bulutlarla birlikte uçup gitmişti. Ilık bahar havasının önü açık geceliğinden çıplak boynuna doğru onu okşayarak yol aldığını hissediyordu. Sam ayakta usturayı bilerken buhar Proustvari bir çağrışım zenginliğiyle davetkâr davetkâr yükseliyordu; Sam’in getirdiği bakır tastan öyle mutlu günler, öyle gelecek, düzen, huzur, uygarlık vaatleri çıkıyordu ki... Aşağıdaki parke taşlı yolda bir binici huzur içinde denize doğru at sürüyordu. Biraz daha kuvvetli bir esinti penceredeki rüküş, kırmızı kadife perdeleri kımıldattı; ama bu ışıkta onlar bile güzel görünüyordu. Her şey son derece güzel görünüyordu. Dünya hep böyle, hep bu anki gibi olacaktı sanki.</p>

  <p>Küçük toynakların sesi geldi aşağıdan ve huzursuz melemeler. Charles ayağa kalkıp pencereden dışarı baktı. Kırmalı mintanlar giymiş iki yaşlı adam karşı karşıya durmuş konuşuyordu. Birisi sopasına yaslanan bir çobandı. On iki koyun, bir o kadar da kuzu ürkek ürkek sokağın ortasında duruyordu. Eski İngiltere’den kalma böylesi kıyafetler 1867’de pitoresk bir hale gelmelerine rağmen hâlâ sıkça giyiliyordu ve her köyde kırmalı gömlekli yaşlılar vardı. Charles keşke resim yapabilseydim diye düşündü. Gerçekten de taşra büyüleyiciydi. Uşağına döndü:</p>

  <p>“İnan bana Sam, böyle havalarda Londra’yı bir daha asla görmesem de olurmuş gibime geliyor.”</p>

  <p>“Ceyranda durmaya devam ederseniz efendim, bunu zaten yapamayacaksınız.”</p>

  <p>Efendisi ona ters bir bakış fırlattı. O ve Sam dört yıldır birlikteydiler ve daha içlidışlı olduğu iddia edilen nice ailevi ilişkinin taraflarından çok daha iyi tanırlardı birbirlerini.</p>

  <p>“Sam, sen yine içmişsin!”</p>

  <p>“ ’Ayır efendim.”</p>

  <p>“Yeni odan daha iyi değil mi?”</p>

  <p>“Evet efendim.”</p>

  <p>“Ya yemekler nasıl?”</p>

  <p>“ ’İç fena değil efendim.”</p>

  <p><span style="font-style:italic;">“Quod est demonstrandum</span>.<sup><a href="../Text/62.xhtml#a14" id="k14">14</a></sup> Bir bedbahtın bile zil takıp oynayacağı böylesi bir günde surat asıyorsun. <span style="font-style:italic;">Ergo</span>,<sup><a href="../Text/62.xhtml#a15" id="k15">15</a></sup> içmişsin.”</p>

  <p>Sam usturanın keskinliğini küçük parmağının arkasında denerken yüzünde öyle bir ifade vardı ki sanki her an fikrini değiştirip kendi gırtlağını kesebilirdi; hatta karşısında gülümseyen efendisinin gırtlağını.</p>

  <p>“Bayan Tranter’ın mutfağında çalışan şu kız yüzünden ’ep efendim ama ben ona...”</p>

  <p>“Rica ederim şu aleti elinden bırak. Derdin neyse doğru düzgün anlat.”</p>

  <p>“Onu gördümdü. Na şurda.” Parmağını pencereye uzattı. “Karşı kaldırımdan bana laf attı!”</p>

  <p>“Ne dedi, kuzum?”</p>

  <p>Sam’in yüzünde yoğun bir öfke belirdi; “ ‘Bi torba satılık kurumun var mı?’ dedi.” Soğuk soğuk ekledi: “Efendim.”</p>

  <p>Charles sırıttı:</p>

  <p>“Kızı biliyorum. Şu gri elbiseli değil mi? Hani şu yüzüne bakılmayacak kadar çirkin olan.” Charles hınzırlık yapıyordu; çünkü sözünü ettiği kız, bir gün önce şapkasıyla selamladığı, Lyme’ın medarı iftiharı olacak denli mütenasip bir kızdı.</p>

  <p>“O kadar da çirkin diyil. En azından yüzü.”</p>

  <p>“Yaa... Demek öyle! Aşk tanrısı sizin takıma pek de insaflı davranmıyor desene.”</p>

  <p>Sam’in gözlerinde bir öfke şimşeği çaktı: “Üzerine para verseler bile ona elimi sürmem! Kancık köy dilberi!”</p>

  <p>“Meyhane <span style="font-style:italic;">muhitinde</span> dünyaya gelmiş olabilirsin; ama böyle bir günde meyhane ağzıyla konuşmana izin veremem.”</p>

  <p>“Aşşağılamasına takıyom Bay Charles. Bütün 'erkes duydu.” “Bütün 'erkes” biri duvar gibi sağır olan iki kişiden ibaret olduğu için Charles ona pek acımadı. Gülümsedi ve Sam’e sıcak suyu boşaltmasını işaret etti.</p>

  <p>“Şimdi kahvaltımı getir bakayım, koçum. Bu sabah kendim tıraş olacağım. Ekmeği bolca getir...”</p>

  <p>“Başüstüne efendim!”</p>

  <p>Ama Charles homurdanan Sam’i kapıda durdurup, tıraş fırçasını suçlarcasına ona uzattı.</p>

  <p>“Bu taşra kızları Londralı seçkin beyefendilere böylesi kaba şeyler söyleyemeyecek kadar ürkektirler; tabii tahrik edilmezlerse. Senin biraz fazla hızlı davrandığın konusunda ciddi şüphelerim var Sam.” Sam’in ağzı açık kaldı. “Eğer kah<span style="font-style:italic;">valtı</span>mı getirmek için voltanı aynı hızla almazsan o talihsiz anatominin <span style="font-style:italic;">alt</span> kısmında botumun <span style="font-style:italic;">altı</span>nın izi çıkacak.”</p>

  <p>Bunun üzerine kapı, pek kibarca sayılmayacak bir biçimde kapandı. Charles aynada kendine göz kırptı. Sonra yüzüne bir on yaş ekleyen, ağırbaşlı, genç bir aile babası tavrı takındı; sonra şımarık şımarık kendi maskaralığına ve rahatlığına güldü; eğilip kendi yüz hatlarını sevgiyle seyretmeye başladı. Gerçekten de çok düzgün hatları vardı: geniş bir alın, gece takkesinin çıkmasıyla dağılınca onu daha da genç gösteren saçları kadar kara bir bıyık. Londralı diğer beyefendilerden daha az olmakla birlikte münasip bir solgunluğu vardı; çünkü o zamanlar yanık ten, özenilesi bir sosyal-cinsel konum simgesi olmak şöyle dursun aşağı sınıftan gelmenin göstergesiydi. Evet, iyice incelendiğinde, hele böylesi bir anda azıcık aptal görünen bir yüzdü Charles’ınki. Bir gün önceki sıkıntı yeniden üzerine gelir gibi oldu. Resmi, umumi maskesi çıktığında fazlasıyla masumdu; pek bir şey başaramamış bir yüz. Dor burnu ve soğuk gri gözleri dışında pek bir şeyi yoktu. Tabii bir de en meşru hakkı olan aile terbiyesi ve kendini iyi tanımanın verdiği bilgiçlik.</p>

  <p>Bu müphem yüzü köpükle örtmeye başladı.</p>

  <p>&nbsp;</p>

  <p>Sam efendisinden on yaş kadar küçüktü; iyi bir uşak olamayacak kadar genç, dahası aklı havada, kavgacı, kibirli, kendini zeki zanneden biriydi; ağzında bir parça saman ya da maydanoz sapı bir yerlerde uzanmaya; efendisi yukarı kattan avaz avaz onu çağırırken elekle serçe tutmaya ya da atları hayran hayran seyretmeye bayılırdı.</p>

  <p>Tabii, kenar mahalleden gelme, Sam adında her uşak bize hemen ölümsüz Weller’i hatırlatır; kuşkusuz bu Sam de aynı maziden fırlamıştı. Ama Charles Dickens’ın <span style="font-style:italic;">Pickwick Dosyası</span> romanının parlamasının üzerinden otuz yıl geçmişti. Bizim Sam’in at sevgisi pek o kadar da derin değildi. Daha ziyade, arabalar hakkında çok fazla şey bilmenin bir sosyal ilerleme göstergesi olduğunu düşünen modern işçi sınıfından bir adama benziyordu. Sam Weller’i bile biliyordu ama kitaptan değil de sahne uyarlamasından; zamanın değiştiğini de biliyordu. Kendi kuşağını Weller’ınkinden bir basamak üstte görüyordu; ahırlara dadanmışsa bunun tek nedeni taşralı seyislere bu üstünlüğü göstermekti.</p>

  <p>Yüzyıl ortasında İngiliz sahnesine yepyeni bir dandy türü çıkmıştı; eski üst-sınıf şürekâsı, Beau Brummel’in solgun vârisleri “züppe” diye biliniyordu; ama yeni, genç, müreffeh zanaatkârlar ve Sam gibi sözümona bir basamak üstte olan hizmetkârlar giyim kuşamda onlarla yarışa girmişti. Bizzat züppeler onlara “snob” adını takmıştı; Sam, kelimenin dar anlamıyla snobların iyi bir örneğiydi. Giyim tarzı konusunda çok hassastı: 1960’larda dünya modasında çığır açan “mod”lar kadar hassas; maaşının çoğunu modayı takip etmek için harcıyordu. Bu yeni sınıfın bir başka özelliği de dilini düzeltme çabasıydı.</p>

  <p>1870’lerde sıradan bir Londralının yüzlerce yıllık özelliği olan, Sam Weller’in <span style="font-style:italic;">v</span>’leri <span style="font-style:italic;">w</span> şeklinde telaffuz etme şeklindeki meşhur beceriksizliğinden, “snob”lar kadar, bu beceriksizliği kenar mahalle karakterlerinin konuşmalarında kullanmaya daha uzun bir süre, hatalı biçimde devam eden burjuva romancıları da nefret ediyordu. Snobların mücadelesi daha ziyade “h” harfıyleydi; bizim Sam bu ateşli mücadeleden genellikle yenik çıkıyordu. Ama <span style="font-style:italic;">a</span>’ları ve <span style="font-style:italic;">h</span>’leri yanlış söylemesi aslında komik değildi; bunlar sosyal bir devrimin belirtileriydi ve Charles’ın gözden kaçırdığı da buydu.</p>

  <p>Belki de bunun nedeni Sam’in Charles’ın hayatı için çok gerekli olan bir eksikliği gidermesiydi: Zorlama söz oyunlarına ve taşlamalara duyduğu karakteristik ve acınası düşkünlüğünü tatmin ettiği gevezelikler yapıp okul çağına dönme fırsatı veriyordu ona; katıksız, mide bulandıracak kadar katıksız bir biçimde eğitim imtiyazından yararlanmaya dayanan bir mizah anlayışıydı bu. Her ne kadar, Charles’ın bu tutumu, zaten yeterince büyük olan ekonomik sömürü sillesine bir de aşağılanmayı ekler gibi görünse de, Sam’le ilişkisinde bir tür şefkat, insani bir bağ olduğunu belirtmem gerek; yeni zenginlere batmış bir çağda birçok yeni zenginin kendileri ile hizmetkârları arasına diktikleri aşılmaz engelden kat kat iyiydi bu.</p>

  <p>Charles’ın ailesi nesillerdir uşak çalıştırmıştı, oysa zamanın yeni zenginleri böyle değildi; hatta çoğu uşak çocuklarıydı. O, uşaksız bir dünyayı hayal bile edemezdi. Yeni zenginler edebilirdi; bu da onları yeni edindikleri statüden çok daha sert bir biçimde yararlanmaya itiyordu. Onlar hizmetkârlarını makineye çevirmeye çalışıyorlardı, oysa Charles kendi uşağını bir can yoldaşı gibi görüyordu -onun Sancho Panza’sı, Ernestina- Dorothea’ya duyduğu ruhani hayranlığı pekiştiren bir komedi kişisi. Kısacası Sam’i, kendisini eğlendirdiği için yanında tutuyordu; ondan daha iyi bir “makine” bulamayacağından değil.</p>

  <p>Ama Sam Weller ile Sam Farrow arasındaki (yani 1836 ile 1867 arasındaki) fark şuydu: Birincisi kendi rolünden memnundu, ikincisi bu rol yüzünden acı çekiyordu. Weller olsa, kızın kendisine attığı lafın altında kalmaz, cevabı yapıştırıverirdi. Sam kaskatı kesilmiş, kaşlarını kaldırmış ve sırtını dönmüştü.</p>
</body>
</html>
