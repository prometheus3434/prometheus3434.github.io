<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>index</title>
    <meta name="generator" content="pdftohtml 0.36"/>
    <meta name="date" content="2009-02-19T23:16:23+00:00"/>
    <meta content="http://www.w3.org/1999/xhtml; charset=utf-8" http-equiv="Content-Type"/>
    <link href="stylesheet.css" type="text/css" rel="stylesheet"/>
    <style type="text/css">
		@page { margin-bottom: 5.000000pt; margin-top: 5.000000pt; }</style>
  </head>
  <body class="calibre">
<p class="calibre1">- Bu on iki gömlek kimin?.. Babamın desem ona göre çok küçük. </p>
<p class="calibre1">Annesi içini çekerek demiş ki:</p>
<p class="calibre1">- Sevgili yavrum, bu gömlekler senin on iki ağabeyinin gömlekleridir. </p>
<p class="calibre1">Kız sormuş:</p>
<p class="calibre1">- Bu on iki ağabeyim nerede? Bugün kadar adlarının anıldığını duymamıştım. </p>
<p class="calibre1">Anne:</p>
<p class="calibre1">- Onların nerede olduklarını ancak Tanrı bilir. Sanırım dünyanın bir köşesinde dolaşıp duruyorlar! demiş. </p>
<p class="calibre1">Kızı elinden tutarak götürmüş. Kapının kilidini açmış. On iki tane hazır tabutu göstererek:</p>
<p class="calibre1">- Bu tabutlar ağabeylerin için yapılmıştı ama onlar daha sen doğmadan gizlice kaçtılar demiş. Olup bitenleri anlatmış. </p>
<p class="calibre1">Bunun üzerine kız:</p>
<p class="calibre1">- Sevgili anneciğim ağlama! Gidip ağabeylerimi arayacağım, demiş. </p>
<p class="calibre1">Kız on iki gömleği almış, yola çıkmış. Doğru büyük ormana dalmış. Bütün gün ormanda yol aldıktan sonra akşam üzeri sihirli kulübeye varmış. İçeri girmiş; küçük bir oğlanla karşılaşmış. Çocuk sormuş:</p>
<p class="calibre1">- Nereden geliyorsun? Nereye gideceksin? </p>
<p class="calibre1">Kızın çok güzel olduğunu, üzerinde saray giysileri bulunduğunu, alnında bir yıldız parıldadığını görerek şaşırmış. </p>
<p class="calibre1">Kız:</p>
<p class="calibre1">- Ben bir prensesim. On iki ağabeyimi arıyorum. Onları buluncaya kadar dünyanın öbür ucuna bile gideceğim, demiş; ağabeylerinin on iki gömleğini oğlana göstermiş. </p>
<p class="calibre1">Benjamin bunları görünce kızın kendi kardeşleri olduğunu anlamış:</p>
<p class="calibre1">- Ben senin en küçük ağabeyin Benjamin'im, demiş. </p>
<p class="calibre1">Kız sevinçten ağlamaya başlamış. Benjamin de ağlamış. Büyük bir sevgiyle kucaklaşmışlar, öpüşmüşler. Sonra Benjamin:</p>
<p class="calibre1">- Sevgili kardeşim demiş, dikkatli olmamız gerek. Biz aramızda sözleşmiştik: Karşımıza çıkacak her kızı öldürecektik. Çünkü bir kız yüzünden krallığımızdan ayrılmak zorunda kalmıştık.Kız:</p>
<p class="calibre1">- Eğer on iki ağabeyimi kurtarabileceksem seve seve ölmeye hazırım! demiş. Oğlan:</p>
<p class="calibre1">- Hayır, sen ölmemelisin demiş, ağabeylerim gelinceye kadar şu fıçının altına gir. Onlar gelince kendileriyle anlaşırım. </p>
<p class="calibre1">Kız, ağabeysinin dediğini yapmış. Gece öbürleri avdan dönmüşler, yemekleri hazırmış. </p>
<p class="calibre1">Oturup yemek yerlerken sormuşlar:</p>
<p class="calibre1">- Ne var, ne yok? </p>
<p class="calibre1">Benjamin:</p>
<p class="calibre1">- Hiçbir şeyden haberiniz yok mu? </p>
<p class="calibre1">- Hayır! </p>
<p class="calibre1">- Siz ormandaydınız. Ben evde kalmıştım. Oysa ben sizden çok şey biliyorum. </p>
<p class="calibre1">Ağabeyleri bağırmışlar:</p>
<p class="calibre1">- Hadi anlatsana... </p>
<p class="calibre1">Benjamin:</p>
<p class="calibre1">- İlk karşımıza çıkan kızı öldürmeyeceğinize söz verir misiniz? diye sormuş. Ağabeyleri:</p>
<p class="calibre1">- Peki Benjamin, onu bağışladık ama anlat bakalım! demişler. O zaman oğlan:</p>
<p class="calibre1"/>
<p class="calibre1">- Kız kardeşimiz burada, demiş, fıçıyı kaldırınca prenses süslü giysileriyle, alnındaki yıldızla ortaya çıkmış. Bu kız çok güzel, zarif, nazlıymış. Onu görünce hepsi sevinmişler. </p>
<p class="calibre1">Boynuna sarılarak öpmüşler. Kızı candan sevmişler. </p>
<p class="calibre1">O günden sonra kız, Benjamin'le evde kalmış. Ona yardım etmiş. Öbür on bir kardeş her gün ormana gider, yemek için geyikler, kuşlar, güvercinler tutarak getirirlermiş. Benjamin ile kız bunları pişirirlermiş. Kız yemek pişirmek için odun bulup getirir. Sebzelik otlar toplar, tencereleri ocağa kormuş. On birler dönüp geldikleri zaman yemek hazır olurmuş. </p>
<p class="calibre1">Bundan başka kız evin içini siler, süpürür; eşyayı toplar, yatakları tertemiz yaparmış. Bu yüzden ağabeyleri de kendisini çok severlermiş. Bir arada tatlı tatlı yaşarlarmış. </p>
<p class="calibre1">Günün birinde gene iki kardeş evde güzel bir yemek pişirmişler. Bütün kardeşler toplanınca sofra başına oturmuşlar, yemişler, içmişler. Hepsi neşe içindeymişler. </p>
<p class="calibre1">Oturdukları sihirli kulübenin önünde küçük bir bahçe varmış. Bu bahçede on iki tane zambak çiçeği açarmış. Kız ağabeylerine hoş görünmek için bu on iki zambağı koparmış. </p>
<p class="calibre1">Yemekten sonra her birine bu çiçeklerden birer tane vermeyi düşünüyormuş. Fakat kız bunları koparır koparmaz on iki kardeş birer karga oluvermişler, ormanda uçup gitmişler. </p>
<p class="calibre1">Oturdukları kulübeyle bahçe de ortadan kayboluvermiş. Zavallı kızcağız bu ıssız ormanda yapayalnız kalmış. Çevresine şaşkın şaşkın bakınırken yanında bir kocakarı belirmiş. </p>
<p class="calibre1">Kadın:</p>
<p class="calibre1">- Yavrum, demiş, ne yaptın sen? Niçin on iki beyaz çiçeği oldukları yerde bırakmadın? </p>
<p class="calibre1">Onlar senin ağabeylerindi. Şimdi karga kılığına girdiler, bundan sonra da hep karga kalacaklar! </p>
<p class="calibre1">Kız ağlayarak demiş ki:</p>
<p class="calibre1">- Onları kurtarmak için hiçbir çare yok mu? </p>
<p class="calibre1">Kocakarı:</p>
<p class="calibre1">- Hayır, demiş. Her ne kadar dünyada bunun bir tek çaresi varsa da onu da sen beceremezsin. Kardeşlerini kurtarmak için tam yedi yıl dilsiz kalman gerek. Bu yedi yıl içinde ne konuşacaksın, ne de güleceksin. Bu arada bir sözcük söylersen, bütün emeklerin boşa gider, ağabeylerin bu tek sözcük yüzünden derhal ölürler. </p>
<p class="calibre1">Bunları dinleyen kız kararını vermiş:</p>
<p class="calibre1">- Kardeşlerimi kurtarmak için ne yapacağımı biliyorum, demiş. Yola çıkmış; yüksek bir ağaç arayıp bulmuş. Üzerine çıkıp oturmuş. Örgü örmeye başlamış. Ne konuşuyor, ne de gülüyormuş. </p>
<p class="calibre1">Gel zaman, git zaman... Günün birinde bir kral ormanda avlanıyormuş. Kralın iri bir tazısı varmış. Köpek, kızın bulunduğu ağaca doğru koşmuş. Çevresinde zıplayarak dolaşmaya, havlayıp ulumaya başlamış. Bunun üzerine kral ağacın yanına gelmiş, alnında altın yıldız parıldayan prensesi görmüş. Kızın güzelliğine o kadar vurulmuş ki, hemen ona seslenmiş, kendisine eş olmak isteyip istemediğini sormuş. Kız hiç karşılık vermemiş ama başını hafifçe sallamış. Bunun üzerine kral ağaca çıkmış, kızı aşağı indirmiş. Atına bindirerek evine götürmüş. Kralla kızın düğünleri çok parlak kutlanmış. Fakat gelin ne gülüyor, ne de konuşuyormuş. Kralla kız birkaç yıl mutlu günler geçirdikten sonra kralın kötü yürekli annesi genç kraliçeyi çekiştirmeye, kötülemeye başlamış. Günün birinde oğluna:</p>
<p class="calibre1">- Bu gelin ahlaksız, terbiyesiz bir dilenci kızıymış. İçinde gizli bir kötülük olmadığı nerden belli? Haydi diyelim ki dilsizdir, konuşamıyor. Anladık ama, hiç olmazsa gülse bari. </p>
<p class="calibre1">Gülmeyen insanın kalbi fesatla dolu olur. </p>
<p class="calibre1">Önceleri kral bunlara inanmak istememiş; ama kocakarı bu sözleri o kadar çok yinelemiş, kızcağıza o kadar çok iftira atmış ki, sonunda kral da bu sözlere kanmış, kızı öldürtmeye karar vermiş. </p>
<p class="calibre1">Sarayın avlusunda büyük bir ateş yakılmış. Kızı bu ateşte yakacaklarmış. Kral sarayın penceresinden yaşlı gözlerle bakıyormuş. Çünkü kızı hâlâ seviyormuş. Kızı ateşin ortasındaki direğe bağlamışlar. Ateş, kızın giysilerini tutuşturduğu sırada, yedinci yıl da tamam olmuş. Birdenbire havada kanat hışırtıları duyulmuş. On iki karga gelip yere konmuş. Ayakları toprağa değer değmez on iki tane erkek oluvermişler. Oğlanlar koşarak ateşi dağıtıp söndürmüşler. Sevgili kızkardeşlerini kurtarmışlar. Onu kucaklamışlar, öpmüşler. Kız ağzını açarak konuşmaya başlayınca niçin dilsiz olduğunu, niçin gülmediğini krala anlatmış. Kral kızın suçsuz olduğunu öğrenince çok sevinmiş. Ondan sonra hepsi bir arada, ölünceye kadar dirlik düzenlik içinde yaşamışlar. </p>
<p class="calibre1">Kötü yürekli üvey ana mahkemeye verilmiş. Kadını, zehirli yılanlarla zeytinyağı dolu bir fıçıya koymuşlar. Bunun içinde inleye inleye can vermiş. </p>
<p class="calibre1"/>
<p class="calibre1"/>
<p class="calibre1">DANSTA PARÇALANMIŞ PABUÇLAR</p>
<p class="calibre1">Vaktiyle bir kralın birbirinden güzel on iki kızı varmış. Bunlar büyük bir salonda, bir arada yatarlarmış. Yatakları yan yana sıralıymış. Akşamları hepsi yataklarına girince kral kapıyı kapar, arkasından sürgülermiş. Fakat sabahleyin kapıyı açtığı zaman pabuçlarının dans edile edile paramparça olduklarını görürmüş. Bunun nasıl olduğuna kimsenin aklı ermezmiş. </p>
<p class="calibre1">Günün büründe kral, kızlarının, geceleri nerede dans ettiklerini öğrenene bu kızlardan birini vereceğini, ölümünden sonra da kendi yerine kral yapacağını ilan etmiş. Fakat ortaya çıkıp da üç gün, üç gece içinde bunu öğrenemeyeni de öldürteceğini bildirmiş. </p>
<p class="calibre1">Çok geçmeden bir prens ortaya çıkmış. Bu işi başaracağını söylemiş. Akşam olunca, kızların yattığı salona bitişik bir odaya götürülmüş. Oğlanın yatağı bu odaya yapılmış. </p>
<p class="calibre1">Burada kalarak dikkat edecek; kızların nereye gittiklerini, nerede dans ettiklerini öğrenecekmiş. Kızların gizli bir iş yapmamaları, başka bir yere çıkıp gitmemeleri için salonun kapıları da açık bırakılmış. </p>
<p class="calibre1">Çok geçmeden oğlanın göz kapakları o kadar ağırlaşmış ki, az sonra uyuyakalmış. Ertesi sabah uyandığı zaman on iki kızın yine dans etmiş oldukları anlaşılmış. Çünkü pabuçlarının altlarında yine delikler varmış. </p>
<p class="calibre1">İkinci, üçüncü akşamlar da böyle geçmiş. Bunun üzerine hiç acımaksızın oğlanın başını vurmuşlar. </p>
<p class="calibre1">Ondan sonra daha birçokları gelmiş. Fakat bir şey yapamamışlar. Bu yolda can vermişler. </p>
<p class="calibre1">Gel zaman, git zaman... Aradan yıllar geçmiş. Günün birinde bir askerin yolu kralın bulunduğu kente uğramış. Savaşlarda aldığı yaralar yüzünden artık askerlik yapamıyormuş. Yolda karşısına bir kocakarı çıkmış. Nereye gittiğini sormuş:</p>
<p class="calibre1">- Doğrusunu istersen ben de bilmiyorum, demiş. Şaka olarak da:</p>
<p class="calibre1">- Prenseslerin nerede dans ettiklerini öğrenerek kral olmak istiyorum! demiş. </p>
<p class="calibre1">Kocakarı:</p>
<p class="calibre1">- Bu, o kadar güç bir iş değil, demiş. Yalnızca, akşamları sana verilen şaraptan içmemelisin. Kendini derin bir uykudaymış gibi göstermelisin! </p>
<p class="calibre1">Sonra ona küçük bir manto vermiş:</p>
<p class="calibre1">- Bu mantoyu giyince görünmez olursun. On iki kızın arkasından her yere gidebilirsin! </p>
<p class="calibre1">Kocakarının bu öğütlerini dinleyen askere cesaret gelmiş. Doğru krala gitmiş. ona damatlığını önermiş. </p>
<p class="calibre1">Onu da öbürleri gibi hoş karşılamışlar. Güzel giysiler giydirmişler. Akşam uyku vakti gelince odasına götürmüşler. Yatağa gireceği sırada kızların en büyüğü gelmiş; ona bir bardak şarap getirmiş. Asker daha önceden çenesinin altına bir sünger bağlamışmış. </p>
<p class="calibre1">Şarabı, ağzına götürüp içermiş gibi yaparak, bu süngere dökmüş. Böylelikle bir damlasını bile içmemiş. Yatağına uzanmış. Bir süre yattıktan sonra, derin bir uykudaymış gibi horlamaya başlamış. Kralın on iki kızı bu horultuyu duymuşlar, gülüşmüşler. Büyük kız:</p>
<p class="calibre1">- Adamcağızın emeklerine yazık oldu, demiş. Bu da tatlı canına kıydı. </p>
<p class="calibre1">Sonra kızlar ayağa kalkmışlar; dolapları, sandıkları açmışlar, en güzel giysilerini çıkarmışlar, aynanın önüne geçerek süslenmişler. Bu akşam da dansa gidebileceklerine sevinmişler. Yalnızca, kızların en küçüğü:</p>
<p class="calibre1">- Siz seviniyorsunuz ama, bilmem neden, bu akşam içimde bir sıkıntı var. Başımıza kötü bir şey gelecek sanıyorum! demiş. </p>
<p class="calibre1">Büyük ablaları:</p>
<p class="calibre1"/>
<p class="calibre1">- Sen korkak bir kazsın zaten demiş, unuttun mu, kaç prens bu uğurda, boş yere canlarına kıydı. Bu askere uyku ilacı bile içermeme gerek yoktu... Budala bir kez uyuduktan sonra nasıl olsa uyanamaz. </p>
<p class="calibre1">Kızlar hazırlandıktan sonra, önce askerin odasına girip bakmışlar. Gözleri sımsıkı kapalıymış. Hiç kıpırdanmıyormuş. Kızlar her şeyin yolunda olduğuna inanmışlar. Bunun üzerine kızların en büyüğü yatağına gitmiş. Eliyle vurmuş. Yatak derhal yerin altına inmiş. </p>
<p class="calibre1">Açılan delikten içeri önce büyük kız girmiş. Arkasından öbür kızlar da girerek gözden kaybolmuşlar. </p>
<p class="calibre1">Bu olup bitenleri güzelce gözetlemiş olan asker daha fazla beklememiş. Mantosunu omzuna almış; sonuncu kızın arkasından o da deliğe girmiş. </p>
<p class="calibre1">Merdivenin ortasında asker arkadan giden küçük kızın eteğine basmış. Kız korkarak bağırmış:</p>
<p class="calibre1">- O ne? Eteğimden kim çekiyor? </p>
<p class="calibre1">Büyük ablası:</p>
<p class="calibre1">- Öyle kuruntulu olma bakayım demiş, belki eteğin bir çengele takılmıştır. </p>
<p class="calibre1">Kızlar inmeyi sürdürmüşler. Merdivenin alt başına inince çok güzel bir ağaçlık yola varmışlar. Bu ağaçların yaprakları gümüştenmiş. Pırıl pırıl parıldıyormuş. Asker kendi kendine: "Buralara geldiğini kanıtlayacak bir belirteçin olmalı!" diye ağaçtan bir dalcık koparmış. Bunun üzerine ağaçtan korkunç bir gürültü duyulmuş. Kızların en küçüğü yine bağırmış:</p>
<p class="calibre1">- Bu da ne?.. Gürültüyü duymadınız mı? </p>
<p class="calibre1">Büyük ablası yine seslenmiş:</p>
<p class="calibre1">- Prenslerimizi yakında kurtaracağımız için şenlik fişekleri atılıyor galiba! demiş. </p>
<p class="calibre1">Başka bir ağaçlık yola gelmişler. Buradaki ağaçların yapraklarıysa altındanmış. Sonunda üçüncü bir ağaçlık yola varmışlar. Bunların yaprakları elmastanmış. Asker her iki türden de birer dal koparmış. Her defasında büyük bir gürültü duyuluyormuş. En küçük korkarak ablalarının yanına sokuluyor; en büyük ablası bunların şenlik fişekleri olduğunu söylüyormuş. </p>
<p class="calibre1">Gide gide büyük bir suyun kıyısına varmışlar. Orada on iki tane mini mini kayık duruyormuş. Her kayıkta güzel bir prens otuyormuş. Bunlar on iki kızkardeşi bekliyorlarmış. Hepsi kızlardan birini almış. Asker de sonuncu kızla birlikte kayığa atlamış. Prens kıza sormuş:</p>
<p class="calibre1">- Anlayamadım, bugün kayık neden bu kadar ağırlaştı? Kürekleri çok zorlukla çekiyorum. </p>
<p class="calibre1">Kız sormuş:</p>
<p class="calibre1">- Acaba neden? Sanki hava sıcakmış gibi, yanıyorum. </p>
<p class="calibre1">Suyun öbür yanında güzel, pırıl pırıl bir şato görünüyormuş. Bu şatodan neşeli müzik sesleri geliyormuş. Kayıkla karşıya geçmişler, şatoya girmişler. Prenslerden her biri sevgilisiyle dansa başlamış. Asker de görünmeksizin bunlarla birlikte dans etmiş. </p>
<p class="calibre1">Kızlardan biri şarap kadehini eline alınca o, bu şarabı içiveriyormuş. Kız kadehi ağzına götürünce içinde şarap olmadığını görüyormuş. En küçük kız bunun farkına varınca yine korkmuş. Fakat en büyük ablası onu hemen susturmuş. Kızlar sabahın saat üçüne kadar dans etmişler. Hepsinin pabuçları parçalanmış. Bunun üzerine dansı bırakmışlar. Prensler kızları yine kayıklara bindirerek karşıya geçirmişler. Bu kez asker en büyük kızın kayığına binmiş. </p>
<p class="calibre1">Kendi kıyılarına varınca kızlar prenslerle esenleşmişler. Ertesi akşam yine buluşmak üzere sözleşmişler. Sarayın merdivenlerine geldikleri zaman asker önden koşmuş, yatağına girmiş. On iki kız yorgun argın yukarı çıkınca yine horlamaya başlamış. Bunu duyan kızlar: </p>
<p class="calibre1">- Bundan da korkumuz kalmadı! demişler. </p>
<p class="calibre1">Sonra güzel giysilerini çıkarmışlar, yerlerine koymuşlar, dansta parçalanmış pabuçlarını yataklarının altına bırakmışlar, uykuya dalmışlar. </p>
<p class="calibre1">Ertesi sabah asker hiçbir şey söylemek istememiş. Bu acayip oyunu bir daha görmek istiyormuş. Bunun için ikinci, üçüncü geceler de kızlarla birlikte gitmiş. Her şey birinci gecedeki gibi olmuş. Kızlar her sefer pabuçları parçalanıncaya kadar dans etmişler. </p>
<p class="calibre1">Üçüncü gece asker, kanıt olmak üzere, oradan bir kadeh alıp getirmiş. </p>
<p class="calibre1">Krala yanıt verme saati gelmiş. Asker, ağaçlardan kopardığı üç dalla, prenslerin sarayından getirdiği kadehi yanına alarak kralın karşısına çıkmış. On iki kız kapının arkasında durarak içeriyi dinliyorlarmış. Acaba asker neler anlatacak diye... Kral:</p>
<p class="calibre1">- Kızlarım geceleyin pabuçlarını nerede parçalıyorlar? </p>
<p class="calibre1">diye sorunca asker:</p>
<p class="calibre1">- Yer altındaki şatoda oturan on iki prensle! diye yanıtlamış. Gördüklerini bir bir anlatmış. </p>
<p class="calibre1">Sözlerini kanıtlamak için getirdiği şeyleri göstermiş. </p>
<p class="calibre1">Bunun üzerine kral, kızlarını çağırtmış. Askerin dediklerinin doğru olup olmadığını sormuş. Kızlar yadsımanın yararı olmayacağını anlamışlar. Hepsi doğruyu söylemişler. </p>
<p class="calibre1">O zaman kral, kızlarından hangisiyle evlenmek istediğini askere sormuş. Asker:</p>
<p class="calibre1">- Ben artık genç bir insan değilim. Kızların en büyüğünü bana verin! demiş. </p>
<p class="calibre1">Aynı gün kızla askerin düğünleri yapılmış. Kralın ölümünden sonra kendisinin kral olacağı da bildirilmiş. </p>
<p class="calibre1">Prenslere gelince; </p>
<p class="calibre1">Bunlar da kızlarla dans ettikleri gecelerin sayısı kadar bir zaman için ilençlenmiş </p>
<p class="calibre1">sayılmışlar. </p>
<p class="calibre1"/>
<p class="calibre1"/>
<p class="calibre1">PARMAK ÇOCUĞUN YOLCULUĞU</p>
<p class="calibre1">Bir terzinin bir oğlu varmış. Bu çocuk o kadar küçük kalmış ki, boyu bir başparmaktan fazla uzamamış. Bunun için ona "Parmak Çocuk" derlermiş. Ama çocuğun cesareti pek fazlaymış. Bir gün babasına demiş ki:</p>
<p class="calibre1">Babacığım, ne olursa olsun ben uzaklara gideceğim! </p>
<p class="calibre1">Babası:</p>
<p class="calibre1">- Pekâlâ oğlum, demiş. Uzun bir iğne almış, lambaya tutarak ucuna balmumundan bir topak yapmış:</p>
<p class="calibre1">- İşte yol için sana bir de kılıç! demiş. </p>
<p class="calibre1">Minik terzi, kendileriyle birlikte son kez bir daha yemek yemek istemiş. Annesinin bu son yemek için neler pişirdiğini görmek üzere fırlayıp mutfağa gitmiş. O sırada yemek hazırmış. Tencere ocağın üzerinde duruyormuş. Oğlan demiş ki:</p>
<p class="calibre1">- Ne yemekler var anne? </p>
<p class="calibre1">Annesi:</p>
<p class="calibre1">- Git, kendin bak işte! demiş. </p>
<p class="calibre1">Parmak çocuk ocağa sıçramış. Tencerenin içine bakmış. Fakat boynunu pek fazla uzattığı için yemeğin buğusu onu almış, yukarı doğru uçurmuş. Bacadan dışarı çıkarmış. Çocuk buğuyla bir süre havada dolaştıktan sonra yine yere inmiş. Artık başka ülkelerdeymiş. </p>
<p class="calibre1">Şurada burada dolaşmış. Bir ustanın yanında iş bulup girmiş, ama yiyecekleri pek beğenmemiş. Ustasının karısına demiş ki:</p>
<p class="calibre1">- Bayan, bize daha iyi yemek vermezseniz çıkıp giderim. Hem de yarın sabah erkenden evinizin kapısına tebeşirle yazarım:</p>
<p class="calibre1">Bol patates, bir parça et, </p>
<p class="calibre1">Kalın burda sağ selamet:</p>
<p class="calibre1">Ustanın karısı çok kızmış: </p>
<p class="calibre1">- Daha ne istiyorsun sanki bücür?.. demiş. </p>
<p class="calibre1">Bir bez parçası kapmış, çocuğa vurmak istemiş. Fakat minik terzi hemen yüksüğün altına kaçmış. Oradan dışarıya bakar, kadına dilini çıkarırmış. Kadın yüksüğü kaldırmış; çocuğu tutmak istemiş ama Parmak Çocuk bez parçasının arasına sokulmuş. Kadın bezin kıvrımlarını açıp onu ararken oğlan masanın yarığına girmiş. Başını dışarı çıkarıp:</p>
<p class="calibre1">- Ce... e... e... ustanın bayanı! diye seslenmiş. </p>
<p class="calibre1">Kadın başına vurmaya uğraşırken Parmak Çocuk çekmecenin altına kaçmış, ama sonunda kadın onu ele geçirmiş, kapı dışarı atmış. </p>
<p class="calibre1">Minik terzi yola çıkmış, büyük bir ormana varmış. Burada bir sürü haydutla karşılaşmış. </p>
<p class="calibre1">Bunlar kralın hazinesini soymak istiyorlarmış. Minik terziyi görüne şöyle düşünmüşler: </p>
<p class="calibre1">"Bu küçücük herif anahtar deliğinden girebilir. Bize kapıları açar." İçlerinden biri seslenmiş:</p>
<p class="calibre1">- Hey bana bak pehlivan! Bizimle birlikte Hazine'ye gider misin? Sürünerek içeri dalıp paraları dışarı atabilirsin! </p>
<p class="calibre1">Parmak Çocuk düşünmüş, taşınmış; sonunda:</p>
<p class="calibre1">- Peki! demiş. </p>
<p class="calibre1">Onlarla birlikte Hazine'ye gitmiş. Orada kapının altını, üstünü gözden geçirmiş. Aralık bir yeri olup olmadığını araştırmış. Az sonra, geçebileceği kadar genişlikte bir aralık bulmuş. </p>
<p class="calibre1">Hemen içeri dalmak istemiş, ama kapının önünde duran nöbetçilerden biri onu görmüş. </p>
<p class="calibre1"/>
<p class="calibre1">Arkadaşına seslenmiş:</p>
<p class="calibre1">- Şurada sürünüp duran çirkin örümcek ne? Dur şunu çiğneyivereyim. </p>
<p class="calibre1">Öbürü:</p>
<p class="calibre1">- Bırak zavallı hayvanı! demiş, sana bir zararı yok ki... </p>
<p class="calibre1">Bunun üzerine Parmak Çocuk kapının aralığından sağ ve esen Hazine'ye girmiş. </p>
<p class="calibre1">Pencereyi açmış. Haydutlar bu pencerenin altında bekliyorlarmış. Paraları birer birer atmaya başlamış. Minik terzi işin en tatlı yerindeyken, kralın hazinesini görmek için gelmekte olduğunu duymuş. Hemen sürüne sürüne bir yere sokulmuş. </p>
<p class="calibre1">Kral paralardan birçoğunun eksildiğini anlamış; fakat bunları kimin çalabileceğine akıl erdirememiş. Çünkü kilitlerle sürgüler yerli yerinde duruyorlarmış. Sonra her şeyin çok iyi korunduğu da görülüyormuş. Bunun üzerine kral çıkıp giderken iki nöbetçiye:</p>
<p class="calibre1">- Dikkat edin! Paranın peşinde biri var! demiş. </p>
<p class="calibre1">Parmak Çocuk yeniden işe koyulunca, nöbetçiler içerdeki paraların kıpırdadığını tiring, tiring tiring, tiring diye sesler geldiğini duymuşlar. Hırsızı yakalamak için hemen içeri dalmışlar. Fakat bunların geldiğini işiten minik terzi daha atik davranıp bir köşeye fırlamış, üstüne altın bir para örtmüş. Hiçbir yanı görülmez olmuş. Bir yandan da nöbetçilerle alay olsun diye: "buradayım!" diye seslenirmiş. Nöbetçiler sesin geldiği yana koşarken o da başka bir köşeye kaçıp, başka bir paranın altına saklanır: "Hey... Buradayım ben!" diye bağırırmış. Bu kez nöbetçiler oraya seğirtirlermiş. Oysa Parmak Çocuk üçüncü bir köşeden seslenirmiş: "Hey... burdayım, burda!" Böylece onları deliye çevirmiş, yorulup gidinceye kadar adamları Hazine'nin içinde oradan oraya koşturmuş, durmuş. Sonra da paraların hepsini birer birer dışarı atmış. Sonuncuyu olanca gücüyle fırlatmış, kendisi de daha atik davranarak bu paranın üzerine sıçramış; onunla birlikte pencereden aşağı inmiş. </p>
<p class="calibre1">Haydutlar kendisinden pek hoşnut kaldıklarını söylemişler:</p>
<p class="calibre1">- Sen pek müthiş bir kahramansın, bizim elebaşımız olur musun? demişler. </p>
<p class="calibre1">Parmak Çocuk onlara teşekkür etmiş, fakat önce dünyayı görmek istediğini söylemiş. </p>
<p class="calibre1">Paraları bölüşmüşler. Minik terzi bunlardan bir tek metelik istemiş. Çünkü daha fazlasını taşıyamıyormuş. </p>
<p class="calibre1">Sonra kılıcını yine beline bağlamış; haydutlara "iyi günler" demiş, yola koyulmuş. Birkaç ustanın yanında işe girmiş. Fakat bu işleri beğenmemiş. Sonunda bir hana uşak olmuş ama hizmetçi kızlar ondan hoşlanmamışlar. </p>
<p class="calibre1">Çünkü onlar kendisini göremedikleri halde, Parmak Çocuk onların gizlice yaptığı her şeyi görüyormuş. Tabaklardan aldıkları şeyleri, kilerden aşırdıklarını hancıya haber verirmiş. </p>
<p class="calibre1">Bunun üzerine kızlar:</p>
<p class="calibre1">- Alacağın olsun, sana gösteririz! demişler. Ona bir oyun oynamaya karar vermişler. </p>
<p class="calibre1">Bir süre sonra hizmetçilerden biri bahçede otları biçerken parmak çocuğu otların yanında hoplayıp zıplar görünce, onu da birlikte biçmiş, otlarla birlikte büyük bir beze bağlamış, gizlice ineklerin önüne atmış. Bu hayvanlar arasında iri, kara bir tanesi varmış. Parmak çocuğu incitmeksizin otlarla birlikte yutmuş. İçerisi çocuğun hoşuna gitmemiş. Çünkü burası kapkaranlıkmış. Işık da yanmıyormuş. İnek sağılırken Parmak Çocuk içerden seslenmiş: </p>
<p class="calibre1">Fıştık fıştık fişte, </p>
<p class="calibre1">Doldu kova işte! </p>
<p class="calibre1">Ama süt sağılırken çıkan gürültüden bu ses duyulmamış. Sonra ev sahibi ahıra girmiş:</p>
<p class="calibre1">- Yarın şuradaki inek kesilecek! demiş. </p>
<p class="calibre1">Bunu duyunca Parmak Çocuk korkmuş. Avazı çıktğı kadar bağırmış:</p>
<p class="calibre1"/>
<p class="calibre1">- Önce beni çıkarın... İçinde ben varım! </p>
<p class="calibre1">Adam bu sesi duymuş ama nereden geldiğini anlayamamış:</p>
<p class="calibre1">- Neredesin? demiş. </p>
<p class="calibre1">Parmak Çocuk:</p>
<p class="calibre1">- Karanın içindeyim! demiş. </p>
<p class="calibre1">Adam bundan bir şey anlayamamış, çıkıp gitmiş. </p>
<p class="calibre1">Ertesi sabah inek kesilmiş. Bereket versin hayvan parçalanırken satır parmak çocuğa dokunmamış ama sucukluk etlerin arasına karışmış. Kasap gelip işe başlarken oğlan avazı çıktığı kadar bağırmış:</p>
<p class="calibre1">- Pek fazla kıyma... O kadar çok kıyma... Etlerin arasında ben varım! </p>
<p class="calibre1">Kıyma bıçaklarının gürültüsü içinde bu sesi duyan olmamış. Zavallı Parmak Çocuk büyük bir tehlike içinde kalmış. Fakat tehlike insanların gücünü artırır, derler. Çocuk kıyma bıçaklarının arasından öyle bir fırlayış fırlamış ki kendisine bir şey olmamış. Sapsağlam kalmış ama kaçıp gidememiş. Yağlarla birlikte bir sucuğun içine tıkılmaktan başka kurtuluş yolu bulamamış. Burası biraz darcaymış. Sonra islenip kurumak üzere sucuğu bacanın içine asmışlar. Burada bir türlü vakit geçiremiyormuş. Sonunda kış gelince bacadan indirmişler. Çünkü müşterilerden birine sucuk verilecekmiş. Hancı kadın sucuğu dilerken Parmak Çocuk, boynu kesilmesin diye başını fazla uzatmayarak kendini korumuş. Sonunda biçimine getirmiş, dışarı fırlamış. </p>
<p class="calibre1">Başına türlü yıkımlar gelen bu evde minik terzi daha fazla kalmak istememiş. Hemen yola çıkmış ama bu özgürlüğü uzun sürmemiş. Boş kırlarda yoluna bir tilki çıkmış. Onu bir solukta yutuvermiş. Minik terzi:</p>
<p class="calibre1">- Aman bay tilki! diye seslenmiş, boğazınızda takılı kalan benim işte... Beni özgür bırakın ne olur? </p>
<p class="calibre1">Tilki:</p>
<p class="calibre1">- Hakkın var, demiş? Senden ne olacak ki... Babanın evindeki tavuklar için bana söz verirsen seni salıveririm! </p>
<p class="calibre1">Parmak Çocuk:</p>
<p class="calibre1">- Seve seve demiş, tavukların hepsi senin olsun. Ant içiyorum işte!.. </p>
<p class="calibre1">Bunun üzerine tilki onu salıvermiş; hem de evine kadar götürmüş. Babası sevgili minik oğlunu yeniden görünce bütün tavuklarını seve seve tilkiye vermiş. Parmak Çocuk:</p>
<p class="calibre1">- Hem sana güzel bir para da getirdim! </p>
<p class="calibre1">diye yolculukta eline geçirdiği meteliği babasına uzatmış. </p>
<p class="calibre1">- Peki ama, yesin diye zavallı tavuklar tilkiye niçin verildi sanki?.. </p>
<p class="calibre1">- Hay budala hay... Babana çocuğu, evdeki tavuklardan daha değerlidir de ondan! </p>
<p class="calibre1"/>
<p class="calibre1"/>
<p class="calibre1">ORMANDAKİ EV</p>
<p class="calibre1">Yoksul bir oduncu, ıssız bir ormanın kıyısındaki küçük bir kulübede karısı ve üç kızıyla birlikte oturuyormuş. Bir sabah yine işine giderken karısına demiş ki:</p>
<p class="calibre1">- Bugün öğle yemeğimi büyük kızla ormana gönder. Çünkü öğleye kadar işimi bitiremeyeceğim. Kız yolunu şaşırmasın diye yanıma bir torba darı alıp yollara serpeceğim. </p>
<p class="calibre1">Güneş ormanın tepesine kadar yükselince, kız bir tas çorbayla yola çıkmış. Fakat ormanlarda, kırlarda uçuşan serçeler, çayır kuşları, ispinozlar, kara tavuklar, kanaryalar darı tanelerini çoktan toplayıp yemişlermiş. Bu yüzden kız yolu bulamamış. Gün batıncaya, gece oluncaya kadar sağ ve esen dolaşıp durmuş. Gecenin karanlıkları içinde ağaçlar uğulduyor, baykuşlar ötüyormuş. Kızın içine bir korku girmeye başlamış. </p>
<p class="calibre1">O sırada uzakta, ağaçların arasında parıldayan bir ışık görmüş:</p>
<p class="calibre1">- Orada insanlar olsa gerek. Bunlar beni gece yanlarında alıkorlar! diye düşünmüş; ışığa doğru ilerlemiş. </p>
<p class="calibre1">Çok geçmeden bir evin önüne varmış. Pencerelerinde ışık görünüyormuş. Kız kapıyı çalmış. İçeriden boğuk bir ses:</p>
<p class="calibre1">- Gel! diye bağırmış. </p>
<p class="calibre1">Kız evin karanlık sofasına girmiş. Odanın kapısını vurmuş. Aynı ses:</p>
<p class="calibre1">- Gir içeri, gir! demiş. Kız kapıyı açtığı vakit saçı, sakalı apak bir adamın masa başında oturduğunu görmüş. Adam yüzünü iki eliyle kapamışmış. Ak sakalı masanın üzerinden yere kadar uzanıyormuş. Sobanın yanında üç hayvan uzanmış, yatıyormuş: Küçük bir horoz, mini mini bir tavuk, alaca tüylü bir inek... </p>
<p class="calibre1">Kız başından geçenleri yaşlı adama anlatmış. Geceyi geçirmek için ondan bir yer istemiş. </p>
<p class="calibre1">Adam hayvanlara seslenmiş:</p>
<p class="calibre1">- Güzel tavuk, güzel horoz, alacalı güzel inek! Ne dersiniz buna siz? </p>
<p class="calibre1">Hayvanlar:</p>
<p class="calibre1">- Duks! diye yanıt vermişler. Bunun anlamı: "Bizce uygun" demekmiş. </p>
<p class="calibre1">- Bunun üzerine yaşlı adam, kıza dönerek:</p>
<p class="calibre1">- Burada her şeyden bol bol var! Haydi ocağa git, bize akşam yemeği pişir! demiş. Kız mutfakta ne aradıysa bulmuş. Güzel bir yemek pişirmiş, ama hayvanları hiç düşünmemiş. </p>
<p class="calibre1">Doldurduğu tabakları sofraya getirip koymuş. Ak saçlı adamın yanına oturmuş, karnını tıka basa doyurduktan sonra:</p>
<p class="calibre1">- O kadar yorgunum ki demiş, uzanıp uyuyacağım yatak nerde? </p>
<p class="calibre1">Hayvanlar seslenmişler:</p>
<p class="calibre1">- Onunla yedin, içtin... Bizleri düşünmedin... Geceyi nerde geçirirsen geçir! </p>
<p class="calibre1">Bunun üzerine yaşlı adam:</p>
<p class="calibre1">- Haydi merdivenden yukarı çık. Orada iki yataklı bir oda göreceksin. O yatakları düzelt, beyaz keten çarşaflarını yay... Biraz sonra ben de gelip yatarım! demiş. </p>
<p class="calibre1">Kız yukarı çıkmış. Yatakları düzeltip çarşaflarını yaydıktan sonra, yaşlı adamı beklemeden, bunlardan birinin içine girip uzanmış. Bir süre sonra ak saçlı adam gelmiş. </p>
<p class="calibre1">Elindeki ışığı kızın yüzüne tutmuş. Başını sallamış. Kızın derin uykuda olduğunu görünce döşemedeki kapağı açmış. Kızı, odanın altındaki mahzene indirmiş. </p>
<p class="calibre1">Akşam üstü ortalık kararırken oduncu evine dönmüş. Kendisini bütün gün aç bıraktığı için karısına çıkışmaya başlamış. Kadın:</p>
<p class="calibre1"/>
<p class="calibre1">- Benim suçum yok! demiş. Kız yemeği alarak çıkıp gitmişti... Herhalde yolunu şaşırmış </p>
<p class="calibre1">olacak... Sabahleyin dönüp gelir. </p>
<p class="calibre1">Oduncu güneş doğmadan kalkmış. Yine ormana gidecekmiş. Bugün de öğle yemeğini ortanca kızın getirmesini tembih etmiş:</p>
<p class="calibre1">- Yanıma bir torba mercimek alıyorum. Taneleri darınınkinden iridir. Kız bunları daha iyi götür, yolunu şaşırmaz! demiş. </p>
<p class="calibre1">Öğle üzeri kız yemeği alıp yola çıkmış. Fakat mercimekler ortada yokmuş. Ormandaki kuşlar bunları da, dünkü gibi, yiyip bitirmişlermiş. Kızcağız bütün gün ormanda dolaşıp durmuş. Akşam olunca o da yaşlı adamın evine varmış. İçeri alınmış. Yiyecek bir şeyle, yatacak bir yer istemiş. Ak saçlı adam yine hayvanlara sormuş:</p>
<p class="calibre1">- Güzel tavuk, güzel horoz, alacalı güzel inek! Ne dersiniz buna siz? </p>
<p class="calibre1">Hayvanlar aynı yanıtı vermişler:</p>
<p class="calibre1">- Duks:</p>
<p class="calibre1">Bundan sonra her şey bir gün önceki gibi olmuş: Kız güzel yemekler pişirmiş. Yaşlı adamla birlikte yemiş, içmiş; fakat hayvanları düşünmemiş. Yatacağı yeri sorunca hayvanlar:</p>
<p class="calibre1">- Onunla yedin, içtin... Bizleri düşünmedin... Geceyi nerde geçirirsen geçir! </p>
<p class="calibre1">Kız uykuya dalınca yaşlı adam gelmiş. Kafasını sallayarak kızı seyretmiş. Onu da mahzene indirmiş. </p>
<p class="calibre1">Üçüncü gün sabah oduncu karısına demiş ki:</p>
<p class="calibre1">- Bugün bana yemeği küçük kızla gönder! Bu çocuk her zaman usludur, söz dinler. </p>
<p class="calibre1">Herhalde dosdoğru yoluna gidecek, öbür haylaz kardeşleri gibi ormanda dolaşıp durmayacak! </p>
<p class="calibre1">Fakat annesi bu kızını da göndermek istemiyormuş. "En sevgili yavrumu da mı yitireyim?" demiş. Adam. </p>
<p class="calibre1">- Merak etme; demiş, kız yolunu şaşırmaz! Bu kez bezelye götüreceğim. Yollara serpeceğim. Bunlar mercimekten daha iridirler. Ona yolu gösterirler. </p>
<p class="calibre1">Fakat kız kolunda bir sepetle yola çıktığı zaman kuşlar bezelyeleri yiyip bitirmişlermiş. </p>
<p class="calibre1">Kızcağız nereye gideceğini şaşırmış. Üzüntü içindeymiş. Babasının acıkacağını, yiyecek bir şey bulamayacağını, gecikirse anneciğinin merak edeceğini düşünüyormuş. </p>
<p class="calibre1">Sonunda ortalık kararınca uzaktaki ışığı görmüş. Ormandaki evin yanına varmış. Geceyi orada geçirmesini güler yüzle rica etmiş. Ak sakallı adam yine hayvanlara sormuş:</p>
<p class="calibre1">- Güzel tavuk; güzel horoz, alacalı güzel inek! Ne dersiniz buna siz. </p>
<p class="calibre1">Onlar bir ağızdan:</p>
<p class="calibre1">- Duks! demişler! </p>
<p class="calibre1">Bunun üzerine kız, önünde hayvanların yattığı sobaya doğru gitmiş. Tavukla horozun parlak tüylerini okşamış, alaca ineğin alnını hafif hafif kaşımış. Yaşlı adamın isteği üzerine güzel bir çorba pişirmiş. Tasa koymuş. Sofraya getirmiş, sonra:</p>
<p class="calibre1">- Ben karnımı doyururken bu hayvancıklara hiçbir şey yok mu? Dışarda her şeyden bol bol var. Önce onlara yiyecek getireyim! demiş. Dışarı çıkmış; arpa getirerek tavukla horozun önüne serpmiş. İneğe de bir kucak dolusu güzel kokulu saman vermiş:</p>
<p class="calibre1">- Afiyetle yiyin sevgili hayvanlar! Susadığınız zaman içersiniz diye size serin su da getireyim! demiş. Bir kova su getirmiş. Tavukla horoz hemen kovanın kıyısına sıçramışlar, gagalarını suya daldırmışlar; sonra kafalarını havaya kaldırmışlar. Böylece su içmeye başlamışlar. Alaca inek de bu sudan kana kana içmiş. Hayvanlar yemlerini yiyince kız, yaşlı adamın yanına giderek sofraya oturmuş. Ondan artan yemekleri yemiş. Çok geçmeden tavukla horoz başlarını kanatları arasına sokmaya başlamışlar. Alaca inek de gözlerini kapamış. </p>
<p class="calibre1"/>
<p class="calibre1">Bunun üzerine kız:</p>
<p class="calibre1">- Artık biz de dinlenmeyelim mi? Güzel tavuk, güzel horoz... Alacalı güzel inek! Ne dersiniz buna siz? diye sormuş. </p>
<p class="calibre1">Hayvanlar yanıt vermişler:</p>
<p class="calibre1">- Duks! Sen bizimle birlikte yedin, içtin... Bizim iyiliğimizi, rahatımızı düşündün.. Sana güzel geceler, rahat uykular dileriz! </p>
<p class="calibre1">Kız merdivenlerden çıkmış, yatağı düzeltmiş, tertemiz örtüler örtmüş. İşi bitince yaşlı adam gelmiş, yataklardan birine yatmış. Ak sakalı ayaklarına kadar uzanıyormuş. Kız ikinci yatağa girmiş, duasını etmiş, uykuya dalmış. </p>
<p class="calibre1">Küçük kız gece yarısına kadar rahat bir uyku uyumuş. Fakat ondan sonra evin içinde bir karışıklık olmuş. Evin köşe bucağından gıcırtılar, çıtırtılar duyuluyormuş. Kapılar kendiliğinden açılıyor, duvarlar yumruklanıyormuş. Tavanın kirişleri yerlerinden fırlayacaklarmış gibi sallanıyormuş. Dışarda sanki merdiven yıkılmış gibi büyük bir gürültü olmuş. Az sonra daha güçlü bir çatırtı duyulmuş. Bu kez de evin damı çöker gibi olmuş. </p>
<p class="calibre1">Sonunda her yanı yine sessizlik kaplamış. Kıza hiçbir şey olmamış. Yattığı yerden kımıldanmamış, yine uykuya dalmış. </p>
<p class="calibre1">Sabahleyin ortalık aydınlandıktan sonra uyandığı zaman bir de ne görsün? Kendisi büyük bir salonun ortasında yatıyormuş. Çevresindeki bütün eşya pırıl pırıl parıldıyormuş. Kız sanki bir saraydaymış. Duvarlarda yeşil ipekten fon üzerinde altından çiçekler fışkırıyormuş. Yatak fildişindenmiş. Üstündeki yorgan kırmızı kadifedenmiş. Yanındaki bir sandalyenin üzerinde incilerle işlenmiş bir çift terlik duruyormuş. Kız bunları düşte gördüğünü sanmış. Fakat içeriye çok şık giyinmiş üç uşak girmiş. Ne gibi buyrukları olduğunu sormuşlar. Kız:</p>
<p class="calibre1">- Gidin, demiş, şimdi yataktan kalkacağım, yaşlı adama bir çorba pişireceğim. Güzel tavukla güzel horoza, alacalı güzel ineğe de yem vereceğim. </p>
<p class="calibre1">Kız yaşlı adamın kalktığını sanıyormuş. Onun yatağına bakmış. Fakat yatakta yaşlı adamın yerine yabancı bir erkek yatıyormuş. Dikkatle bakınca bu adamın hem genç, hem de güzel olduğunu görmüş. Adam uyanmış. Yatakta doğrulmuş:</p>
<p class="calibre1">- Ben bir prensim demiş, kötü bir cadı beni ak saçlı, ak sakallı bir yaşlı kılığına sokarak ormanda yaşamaya zorlamıştı. Bir tavuk, bir horoz ve alacalı bir inek kılığında üç uşaktan başka hiç kimse benim yanıma gelemiyordu. Eski durumuma dönmem için yalnızca insanlara değil; hayvanlarada iyilik etmeyi seven, temiz yürekli bir kızın yanıma gelmesi gerekti. İşte bu kız sen oldun. Cadının yaptığı tılsım, bu gece yarısı senin yardımınla bozuldu. Eski orman kulübesi yeniden sarayıma dönüştü. </p>
<p class="calibre1">Yataktan kalkınca prens üç uşağını kızın ana-babasına yollamış. Onları düğüne çağırmış. </p>
<p class="calibre1">Bu sırada kız:</p>
<p class="calibre1">- Ama benim öbür kızkardeşlerim nerede? diye sormuş. </p>
<p class="calibre1">Oğlan yanıt vermiş:</p>
<p class="calibre1">- Onları mahzene kilitledim. Sabahleyin ormana götürülecekler. Kötü huylarını düzeltinceye, zavallı hayvanları aç bırakmayıncaya kadar bir kömürcüye hizmetçilik edecekler! </p>
<p class="calibre1"/>
<p class="calibre1"/>
<p class="calibre1">CÜCELERİN ARMAĞANLARI</p>
<p class="calibre1">Bir terziyle bir kuyumcu birlikte yolculuk yapıyorlarmış. Bir akşam, güneş dağların ardına çekilince, uzaktan yabancı bir mızıka sesi işitmişler. Bu ses gittikçe güçleniyormuş. </p>
<p class="calibre1">Kulakları böyle bir şarkıya alışık olmadığı halde bu müzik o kadar hoşmuş ki, bütün yorgunluklarını unutmuşlar; hızlı hızlı yürümeyi sürdürmüşler. Bir tepeye vardıkları sırada ay da doğmuşmuş. Bu tepede mini mini birçok kadın erkek görmüşler. Bunlar el ele tutuşmuş, büyük bir neşe içinde dönüp duruyorlarmış. Oynarken de çok hoş bir şarkı söylüyorlarmış. Meğer duydukları müzik buymuş. Dönenlerin ortasında, ötekilerden az büyükçe bir yaşlı adam oturuyormuş. Üzerinde alacalı bulacalı bir ceket varmış. Kar gibi ak sakalı göbeğine kadar uzanıyormuş. İki yolcu şaşırarak oldukları yerde kalmışlar, dansı seyrediyorlarmış. Yaşlı cüce, onları çağırmış. oynayan cüceler de ayrılarak yol vermişlermiş. Sırtında bir çıkıntısı olan kuyumcu her kambur gibi oldukça gözüpek bir adammış. Hemen onlara yaklaşmış. Fakat terzi çekingenlik göstermiş, geride durmuş, ama bakmış ki herkes keyfinde, eğlencesinde... Ona da cesaret gelmiş, o da araya karışmış. </p>
<p class="calibre1">Cüceler yine halka olmuşlar, şarkılar söyleyerek çılgın gibi hoplaya zıplaya oynamaya başlamışlar. Bu sırada yaşlı adam, kemerindeki geniş ağızlı bir bıçağı çıkarmış, bilemiş, iyice keskin olduğunu anladıktan sonra bu yabancılara bakmaya başlamış. Adamlar korkmuşlar, ama uzun boylu düşünmeye vakit bulamamışlar. Yaşlı cüce kuyumcuyu yakalamış. Büyük bir el çabukluğuyla saçını sakalını cascavlak tıraş etmiş. </p>
<p class="calibre1">Aynı şey terzinin de başına gelmiş. Bu iş bittikten sonra yaşlı adam, güler yüzle ikisinin de sırtlarını okşamış. Sanki demek istiyormuş ki, karşı koymaksızın bu işi rahatça yaptırdıklarına iyi etmişler. Bunun üzerine adamların korkusu geçmiş. </p>
<p class="calibre1">O zaman yaşlı adam, kıyıda duran bir kömür yığınını parmağıyla göstermiş; ceplerini bunlarla doldurmalarını işaretle anlatmış. İkisi de bunların ne işe yarayacağını bilmedikleri halde; yaşlının dediğini yapmışlar. Sonra geceyi geçirecek bir yer aramak üzere yola çıkmışlar. Bir dere içine geldikleri zaman komşu manastırın saati gecenin on ikisini çalıyormuş. </p>
<p class="calibre1">Birdenbire şarkı sesleri kesilmiş. Hepsi ortadan kaybolmuşlar. Tepe, ay ışığı içinde sessiz, ıssız kalıvermiş. </p>
<p class="calibre1">İki yolcu barınacak bir yer bulmuşlar. Kuru otların üzerine uzanarak paltolarını üstlerine örtmüşler. O kadar yorgunmuşlar ki, önce ceplerindeki kömürleri boşaltmayı bile unutmuşlar. Vücutlarında duydukları bir ağırlık yüzünden erkence uyanmışlar. Ellerini ceplerine soktukları zaman gözlerine inanamamışlar: Çünkü cepleri kömür yerine saf altınla doluymuş. Saçları, sakalları da bir gün önceki gibi çıkmış, büyümüşmüş. Artık zengin birer insan olmuşlar. Kuyumcu gözü doymaz bir adammış. Bunun için ceplerine daha çok kömür doldurmuşmuş. Bu yüzden onun altınları terzininkilerden bir kat fazlaymış. Açgözlü adama ne verilse daha fazlasını ister. Bunun için kuyumcu terziye bir öneride bulunmuş:</p>
<p class="calibre1">- Buralarda bir gün daha kalalım. Akşam olunca tepeye gidelim. Yaşlı adamın yanından bu kez daha çok altınla dönelim! demiş. Terzi buna razı olmamış. </p>
<p class="calibre1">Bu kadarı bana yeter. Ben hoşnutum. Benimkiyle evleneceğim. ( Nişanlısına benimki dermiş.) Mutlu bir insan olacağım! demiş. </p>
<p class="calibre1"/>
<p class="calibre1">Fakat arkadaşının hatırı için bir gün daha orada kalmaya razı olmuş. Akşamleyin kuyumcu omzuna birkaç torba daha asmış. Tepeye giden yola koyulmuş. Geçen geceki gibi cüceleri şarkı söyleyerek dans ederken bulmuş. Yaşlı adam, önceki gibi, onun saçını sakalını tıraş etmiş, kömürlerden almasını işaretle anlatmış. Fakat o, yalnızca ceplerini doldurmakla kalmamış. </p>
<p class="calibre1">Sevine sevine dönmüş. Üzerine paltosunu örtüp yatmış. "Altınlar ne kadar ağır bastırırsa bastırsın dayanacağım!" demiş. Sabahleyin gayet zengin bir adam olarak uyanmak düşlemiyle uykuya dalmış. </p>
<p class="calibre1">Gözlerini açar açmaz, ceplerini yoklamak için, yerinden fırlamış. Bir de ne görsün? </p>
<p class="calibre1">Ceplerinde kömürden başka bir şey yok! "Ne yapalım," demiş "dünkü altınlar duruyor ya, ona da şükür!" Fakat bunların da yeniden kömür olduklarını görünce kuyumcunun aklı başından gitmiş. kömürleri karıştıra karıştıra kapkara olan ellerini alnına götürünce ne saçının, ne de sakalının yerinde olmadıklarını da görmesin mi? İş bununla da kalmamış: Sırtındaki kambur da iki katlı olmuş, büyümüş. O zaman açgözlülüğünün cezasını gördüğünü anlamış; hüngür hüngür ağlamaya başlamış. Bu gürültüden uyanan iyi yürekli terzi, talihsiz arkadaşını tatlı sözlerle, elinden geldiği kadar, yatıştırmış:</p>
<p class="calibre1">- Sen bu yolculukta bana arkadaşlık ettin demiş, benimle birlikte kal. Bu parayı birlikte harcarız! </p>
<p class="calibre1">Terzi sözünde durmuş. Fakat zavallı kuyumcu ömrü oldukça çifte kamburunu sırtında taşımış. Çıplak kafasından kasketi çıkaramamış. </p>
<p class="calibre1"/>
<p class="calibre1"/>
<p class="calibre1">AKGÜL İLE ALGÜL</p>
<p class="calibre1">Yoksul bir dul kadın, iki küçük kızıyla birlikte küçük bir kulübede oturuyormuş. Bu kulübenin önünde bir bahçe varmış. Bahçede iki gül fidanı dikiliymiş. Bunlardan biri beyaz, öbürü kırmızı güller açarmış. Kadının iki kızı bu gül fidanlarına benzermiş. Birinin adı Akgül, öbürününkü Algülmüş. Bu kızlar çok uslu, çok çalışkan, çok terbiyeliymişler. </p>
<p class="calibre1">Yalnızca Akgül, kardeşinden daha sessiz, daha ağırbaşlıymış. Algül kırlarda, tarlalarda koşup oynamayı, çiçek toplamayı, kuş tutmayı daha çok severmiş. Fakat Akgül evde, annesinin yanında oturur, ev işlerine yardım eder, yahut işi bitince annesine kitap okurmuş. </p>
<p class="calibre1">İki çocuk birbirlerini çok severlermiş. Bir yere gittikleri zaman hiç ayrılmazlar, el ele tutuşarak dolaşırlarmış. Ara sıra Akgül kardeşine:</p>
<p class="calibre1">- Birbirimizden hiç ayrılmayalım! dese Algül hemen yanıt verirmiş:</p>
<p class="calibre1">- Ömrümüzün sonuna kadar ... E mi? </p>
<p class="calibre1">Yavrularının böyle konuştuğunu duyan anne de:</p>
<p class="calibre1">- Elinize geçeni aranızda bölüşün! dermiş. </p>
<p class="calibre1">Çok kez iki kız, yalnız başlarına ormanda dolaşırlar, kırmızı yemişler toplarlarmış. </p>
<p class="calibre1">Ormandaki hayvanlardan hiçbiri kendilerine dokunmazmış. Hatta onları görünce koşarak yanlarına gelirlermiş; Küçük tavşan, elleriyle tuttuğu otları, yaprakları yermiş. Karaca, onların yanında otlarmış. Geyik önlerinden sıçrayarak geçermiş. Kuşlar dallara konup ötüşürlermiş. Başlarına hiçbir kötülük gelmezmiş. Ormanda gecikirler de ortalık kararırsa yosunların üzerine yanyana uzanarak sabaha kadar uyurlarmış. Anneleri bunu bildiği için hiç merak etmezmiş. </p>
<p class="calibre1">Günün birinde, yine geceyi ormanda geçirmişler. Sabahın ilk pembeliği onları uyandırdığı zaman yanlarında oturan, beyaz, parlak giysiler giyinmiş güzel bir çocuk görmüşler. </p>
<p class="calibre1">Çocuk ayağa kalkmış, güler yüzle onlara bakmış; bir söz söylemeden ormana dalmış, kaybolmuş. </p>
<p class="calibre1">Çocuklar çevrelerine bakındıkları zaman ne görseler beğenirsiniz? Meğerse o gece korkunç bir uçurumun kıyısında uyuyakalmışlar. Eğer karanlık içinde bir iki adım daha atsalarmış bu uçuruma düşerek param parça olacaklarmış. Anneleri gördükleri o şeyin, iyi çocukları koruyan bir melek olduğunu söylemiş. </p>
<p class="calibre1">Akgül ile Algül kulübelerini o kadar temiz tutarlarmış ki, içeri bakanların içi açılırmış. Yaz günleri Algül evle ilgilenir; her sabah, annesi kalkmadan, yatağın önündeki masaya bir çiçek demeti kormuş. Bu demette her gülden bir çeşit bulunurmuş. Kış günleri Akgül ateşi yakar, tencereyi ocağa asarmış. Bu tencere sarı bakırdanmış. Fakat temizlikten altın gibi parıldarmış. Akşamları kar yağarken annesi ona:</p>
<p class="calibre1">- Haydi Akgül, git kapıyı sürgüle! dermiş. </p>
<p class="calibre1">Sonra ocağın karşısına otururlarmış. Anne gözlüğünü takar, büyük bir kitap alır, onlara okurmuş. İki kız okunanları can kulağıyla dinlerler, oturdukları yerde örgü örerlermiş. </p>
<p class="calibre1">Yanlarında mini mini bir kuzu yatarmış. Arkalarında bir tüneğin üstünde beyaz bir güvercin durur, başını kanatlarının altına sokarak uyurmuş. </p>
<p class="calibre1">Bir akşam yine böyle rahat rahat otururlarken biri:</p>
<p class="calibre1">- Beni içeri alın! der gibi kapıyı çalmış. Anne:</p>
<p class="calibre1">- Algül, koş kapıyı aç... Bu, herhalde yatacak yer arayan bir yolcu olacak! demiş. </p>
<p class="calibre1">Algül gitmiş, sürgüyü çekip kapıyı açmış. Bu gelenin yoksul bir insan olduğunu sanıyormuş. Oysa öyle değilmiş, gelen bir ayıymış. İri kara kafasını kapının aralığından içeriye sokmuş. Algül avazı çıktığı kadar bağırıp kaçmış. Kuzu acı acı melemeye, güvercin uçmaya başlamış. Akgül annesinin yatağının arkasına saklanmış. Bu durumu gören ayı dile gelmiş:</p>
<p class="calibre1">- Korkmayın... Sizlere zararım dokunmaz... Yarı donmuş bir durumdayım. Odanızda bir parça ısınmaya geldim! </p>
<p class="calibre1">Anne:</p>
<p class="calibre1">- Zavallı ayı!... Ocağın yanına uzan, ama dikkat et de postun tutuşmasın!.. demiş; Sonra kızlarına seslenmiş:</p>
<p class="calibre1">- Akgül... Algül... Çıkın, gelin... Ayı size bir şey yapmaz. Niyeti kötü değil! </p>
<p class="calibre1">Bunun üzerine kızlar gelmişler. onları gören kuzuyla güvercin de yanlarına yanaşmış. </p>
<p class="calibre1">Artık hiçbiri ayıdan korkmuyormuş. </p>
<p class="calibre1">Ayı çocuklara:</p>
<p class="calibre1">- Haydi çocuklar demiş, şu kürkümdeki karları bir parça süpürün bakayım!... </p>
<p class="calibre1">Kızlar süpürge getirmişler; ayının kürkünü iyice temizlemişler. Ayı, ocağın önüne serilmiş, keyifli keyifli homurdanıyormuş. </p>
<p class="calibre1">Aradan çok geçmeden birbirlerine alışmışlar. Ona muzipliğe bile başlamışlar. Çocuklar, ayının tüylerini karma karışık ediyorlar, sırtına çıkıyorlar, yahut ufak bir fındık değneğiyle bacaklarına vuruyorlar, ayı homurdandıkça katıla katıla gülüyorlarmış. Ayı şakalara ses çıkarmıyormuş. Arasıra canı fazla yanarsa:</p>
<p class="calibre1">- Aman Akgül, canım Algül, nişanlını döve döve öldürüyorsun! diye bağırırmış. </p>
<p class="calibre1">Uyku vakti gelip de ötekiler yatağa girince anne, ayıya:</p>
<p class="calibre1">- Tanrı rızası için şuraya, ocağın yanına uzanabilirsin. Böylece soğuktan korunmuş </p>
<p class="calibre1">olursun! dermiş. </p>
<p class="calibre1">Ortalık ağarır ağarmaz çocuklar ayıyı dışarı salıverirlermiş. Ayı karlar üzerinde yürüyerek ormana gidermiş. Artık her akşam aynı saatte eve dönüyor, çocuklarla oynuyormuş. </p>
<p class="calibre1">Onlar da kendisine o kadar alışmışlar ki, kara tüylü ahbap eve dönmeden kapıyı sürgülemezlermiş. </p>
<p class="calibre1">İlkyaz gelip ortalık yemyeşil olunca ayı bir sabah Akgül'e demiş ki:</p>
<p class="calibre1">- Artık gitmeliyim. Bütün yaz gelemem. </p>
<p class="calibre1">Algül sormuş:</p>
<p class="calibre1">- Nereye gideceksin sevgili ayı? </p>
<p class="calibre1">- Ormana... Oradaki hazinelerimi kötü huylu cücelerden korumam gerek. Kışın yeryüzü kaskatı donunca, bu cüceler yer altında kalırlar, toprağı delemezler, ama şimdi... Güneş </p>
<p class="calibre1">yeryüzünü ısıtınca onlar da toprağı deşerler, yeryüzüne çıkarlar. Hırsızlığa başlarlar. </p>
<p class="calibre1">Ellerine geçen, yahut mağaralarına giren şeyin bir daha gün yüzüne çıkması kolay bir iş </p>
<p class="calibre1">değildir. </p>
<p class="calibre1">Bu ayrılışa Akgül çok üzülmüş. Kız kapıyı açıp ayı dışarı çıkarken kürkü kapıya takılmış; bir tutam tüyü çivide kalmış. Akgül, bu tüylerin altın gibi parladıklarını görerek şaşmış. </p>
<p class="calibre1">Fakat buna önem vermemiş. Ayı oradan çabucak uzaklaşmış. Az sonra ağaçların arkasında kaybolmuş. </p>
<p class="calibre1">Bir süre sonra anne, çocuklarını çalı çırpı toplamak üzere ormana göndermiş. Ormanda yere yıkılmış kocaman bir ağaç kökü görmüşler. Bu kütüğün bir kıyısında otlar arasında bir şey hoplayıp zıplıyormuş. Çocuklar uzaktan bunun ne olduğunu anlayamamışlar. </p>
<p class="calibre1">Kütüğe yaklaştıkları zaman yaşlı, buruşuk yüzlü, uzun ak sakallı, mini mini bir cüce görmüşler. Cücenin sakalı ağacın çatlaklarından birine kısılmışmış. Cüce, küçük bir köpek yavrusu gibi, oradan oraya sıçrıyor, fakat bir türlü kurtulamıyormuş. Kırmızı, ateş gibi gözleriyle küçük kızlara dik dik bakıp seslenmiş:</p>
<p class="calibre1">- Ne duruyorsunuz... Gelip de beni kurtarsanız ya!... </p>
<p class="calibre1"/>
<p class="calibre1">Algül sormuş:</p>
<p class="calibre1">- Küçük adam, ne oldu sana? </p>
<p class="calibre1">Cüce yanıt vermiş:</p>
<p class="calibre1">- Kakavan!.. Mutfak için şu ağaçtan bir parça yonga kesmek istedim. Biz kaba, obur insanlar kadar çok şey tıkınmayız ki... İri odun parçaları bize yeten bir lokmacık yemeği yakıverir. Kamayı kütüğe güzelce sokmuştum. İşler yolunda görünüyordu. Fakat uğursuz odun pek kaypakmış. Ben farkında olmadan fırlayıp çıktı. Ağacın çatlağı o kadar çabuk kavuşuverdi ki, güzel ak sakalımı çekip çıkaramadım... İşte şimdi içinde duruyor... </p>
<p class="calibre1">Kurtulup gidemiyorum. Bir de aptal aptal gülüyorlar. Ne acımasız şeymişsiniz siz?.. </p>
<p class="calibre1">Çocuklar güçlerinin yettiği kadar uğraşmışlar; fakat sakalı bir türlü çekip çıkaramamışlar. </p>
<p class="calibre1">Bunun üzerine Algül:</p>
<p class="calibre1">- Bari koşayım, gideyim de adamları çağırayım! demiş. </p>
<p class="calibre1">Cüce gıcırtılı bir sesle:</p>
<p class="calibre1">- Hay kuş beyinli budala hay! diye bağırmış. Adamları ne diye çağıracaksınız? Siz ne güne duruyorsunuz? Beni kurtarmak için aklınıza başka çare gelmiyor mu? </p>
<p class="calibre1">Akgül:</p>
<p class="calibre1">- Dur, biraz sabırlı ol, demiş, aklıma bir çare geldi. </p>
<p class="calibre1">Hemen cebinden makasını çıkarmış, sakalın ucundan kesmiş. Cüce kurtulur kurtulmaz, ağacın kökleri arasında duran altın dolu bir torbayı yakalamış; dışarı çıkarmış:</p>
<p class="calibre1">- Hödükler... Güzel sakalımdan bir parçasını kestiniz ha... Bunun için size bir de teşekkür mü edeceğim sanıyorsunuz! diye mırıldanmış. Sonra torbasını sırtlamış; çocukların yüzlerine bile dönüp bakmadan uzaklaşıp gitmiş. </p>
<p class="calibre1">Aradan bir süre geçmiş. Bir gün Akgül ile Algül yemek pişirmek için balık tutmak istemişler. Derenin kıyısına yaklaştıkları sırada, iri çekirgeye benzer bir şeyin suya doğru hopladığını görmüşler. Koşa koşa yanına gitmişler. Cüceyi tanımışlar. </p>
<p class="calibre1">Algül sormuş:</p>
<p class="calibre1">- Nereye gideceksin?.. Herhalde suya dalmak istemezsin. </p>
<p class="calibre1">Cüce bağırmış:</p>
<p class="calibre1">- Aklımı oynatmadım çok şükür... Görmüyor musunuz? Alçak balık beni suyun dibine çekmek istiyor. </p>
<p class="calibre1">Meğer cüce derenin kıyısında balık tutuyormuş. Aksi gibi rüzgâr sakalını oltanın ipine dolamış. Tam o sırada iğneyi de iri bir balık yutmuşmuş. Balık cüceyi kolundan yakalamış, kendine doğru çekmekteymiş. Her ne kadar cüce sazlara, otlara tutunuyorsa da yararı olmuyormuş. Balık nereye çekerse o yana doğru sürüklenip duruyormuş. Suya çekilmek tehlikesi karşısındaymış. Bereket versin kızlar tam zamanında yetişmişler. </p>
<p class="calibre1">Cüceyi sımsıkı tutmuşlar. Sakalını oltadan kurtarmaya çalışmışlar. Fakat emekleri boşa gidiyormuş. Sakalla oltanın ipi birbirine dolanmışmış. Yine makası çıkarıp sakalın ucunu kesmekten başka çare yokmuş. Cüce bunu görünce bağırmaya başlamış:</p>
<p class="calibre1">- Bir adamın yüzünü berbat etmek bir marifet mi sanki sersemler! Önce sakalımın ucundan kestiğiniz yetişmiyormuş gibi şimdi de en yakışıklı kısmını kesip attınız. Bu durumumla eşimin dostumun yanına nasıl varacağım? Keşke cehennem olup gitseydiniz de beni bu duruma sokmasaydınız. </p>
<p class="calibre1">Sonra sazların arasında duran bir torba inciyi almış. Bir söz söylemeden, bunu sürükleye sürükleye yola çıkmış. Bir kayanın arkasında kaybolmuş. </p>
<p class="calibre1">Bir süre sonra anneleri, iğne, iplik, kordon, kurdele almak üzere kızları kasabaya göndermiş. Yol bir bozkırdan geçiyormuş. Şurada burada iri kayalar varmış. Çocuklar, havada büyük bir kuşun süzüldüğünü görmüşler. Kuş yavaş yavaş üzerlerine doğru geliyormuş. Az sonra kuş, yakınlarındaki kayalardan birine konmuş. Çocuklar acı acı bir ses duymuşlar. Bu sesin geldiği yana doğru koşmuşlar. Bir de ne görsünler? Kartal, eski ahbapları cüceyi yakalamış, götürmeye çalışıyor. Acıma duygusu olan çocuklar hemen cüceyi tutmuşlar, onu bırakıncaya kadar kartalla uğraşmışlar. Az sonra cüce kendine gelince cızırtılı sesiyle bağırmaya başlamış:</p>
<p class="calibre1">- Siz benden ne alıp veremiyorsunuz kuzum? Bakın, incecik giysilerimi parça parça ettiniz. </p>
<p class="calibre1">Sizler ne utanmaz, ne kepaze şeylermişsiniz! </p>
<p class="calibre1">Sonra çok değerli taşlarla dolu bir torbayı alarak kayaların arasından süzülmüş, mağarasına girmiş. </p>
<p class="calibre1">Kızlar onun bu iyilik bilmezliğine alışık olduklarından yollarına gitmişler. Kasabadaki işlerini görmüşler. Eve dönerlerken yine aynı yere gelmişler. Bu vakitten sonra artık oralardan kimse geçmeyeceğini sanan cüce, torbasını açmış, içindeki değerli taşları temiz bir yere yaymış. Batmakta olan güneşin son ışıkları bu taşlara vuruyor, onları pırıl pırıl parlatıyormuş. Her taş bir başka renkte parlıyormuş. Çocuklar oldukları yerde kala kalmışlar. Bunları seyretmeye başlamışlar. </p>
<p class="calibre1">Cüce:</p>
<p class="calibre1">- Ne duruyorsunuz orda? Maymun mu oynatıyoruz? diye bağırmış. </p>
<p class="calibre1">Kirli renkli yüzü öfkeden kıpkırmızı olmuş. Belki daha birçok küfürler de savuracakmış </p>
<p class="calibre1">ama birdenbire güçlü bir homurtu duyulmuş. Ormandan kara bir ayı koşa koşa onlara doğru geliyormuş. Cüce korkudan hoplamış. Fakat mağarasına kaçmaya vakit bulamamış. </p>
<p class="calibre1">Çünkü ayı yanına gelmiş bile. </p>
<p class="calibre1">Bunun üzerine can korkusuyla bağırmış:</p>
<p class="calibre1">- Aman ayı, canım ayı... Ne olursa sizden olur. Bana acıyın. Canıma kıymayın. Neyim varsa vereyim. Bakın, şunlar ne değerli taşlar... Yalnızca bana yaşamımı bağışlayın. Benim gibi ufacık, çelimsiz bir yaratığı öldürüp de ne olacak? Beni yemek isteseniz dişinizin kovuğuna bile gitmem. Bakın, şu iki kötü çocuğu yakalayın. Sizin için en gevrek birer lokma olurlar. İkisi de taze bıldırcınlara benziyorlar. Onları yiyin, Tanrı aşkına!... </p>
<p class="calibre1">Ayı cücenin laflarına kulak asmamış. Bu kötü huylu iyilik bilmez yaratığa pençesiyle bir vurmuş. Cüce kıpırdanmaz olmuş. Çocuklar kaçışmışlar. Ayı, arkalarından seslenmiş:</p>
<p class="calibre1">- Algül... Akgül... Korkmayın... Durun... Sizinle geleceğim!. </p>
<p class="calibre1">Kızlar ayıyı sesinden tanımışlar. Oldukları yerde durmuşlar. Ayı yanlarına gelir gelmez üzerindeki kürk sıyrılıp yere düşmüş. O zaman kızlar karşılarında çok güzel bir delikanlı görmüşler:</p>
<p class="calibre1">Oğlan:</p>
<p class="calibre1">- Ben bir prensim! demiş. Hazinelerimi çalan bu ilençli cüce beni yabanıl bir ayı kılığına sokmuştu. Onu öldürünce yine eski halime döndüm. O da hak ettiği cezasını buldu işte!.. </p>
<p class="calibre1">Akgül prensle, Algül de prensin kardeşiyle evlenmiş. Cücenin mağarasına taşıdığı hazineleri aralarında paylaşmışlar. </p>
<p class="calibre1">Yaşlı anne de çocuklarının yanında uzun yıllar mutlu, rahat yaşamış. İki gül fidanını da birlikte getirmiş. Bunlar penceresinin önünde durur; her yıl al, beyaz güller açarmış. </p>
<p class="calibre1"/>
<p class="calibre1"/>
<p class="calibre1">ORMANDAKİ KOCAKARI</p>
<p class="calibre1">Evvel zaman içinde yoksul bir hizmetçi kız, efendileriyle birlikte büyük bir ormandan geçiyormuş. Bunlar ormanın ortasına geldikleri zaman fundalıklar arasından eşkıyalar çıkmış; ellerine geçirdiklerini öldürmüşler. Böylece hepsi ölmüş ama hizmetçi kız, korkuyla kendini arabadan aşağı atarak bir ağacın arkasına saklandığı için, ölümden kurtulmuş. Eşkıyalar alacaklarını aldıktan sonra savuşup gitmişler. Kız da ortaya çıkmış, bu müthiş yıkımı görmüş. Bunun üzerine acı acı ağlamaya başlamış:</p>
<p class="calibre1">- Şimdi ben ne yapacağım? Bu ormandan nasıl çıkacağım? Burada in yok, cin yok. Kesin açlıktan ölüp gideceğim! demiş. </p>
<p class="calibre1">Ormanın içinde dolanıp durur, kendine bir yol arar, fakat bulamazmış. </p>
<p class="calibre1">Akşam olunca bir ağacın altına oturmuş.. Tanrıya gönül bağlamış.. Ne olursa olsun, bir daha buradan kalkmamaya karar vermiş. </p>
<p class="calibre1">Kız bir süre oturunca mini mini apak bir güvercin uçarak kızın yanına gelmiş. Gagasında küçücük bir altın anahtar varmış. Anahtarı kızın eline bırakmış, demiş ki:</p>
<p class="calibre1">- Şuradaki büyük ağacı görüyorsun ya... İşte onun üzerinde küçük bir kilit asılıdır. Bu anahtarcıkla o kilit açılır. İçerde bol bol yemek bulacaksın. Bundan sonra da açlık duymayacaksın! </p>
<p class="calibre1">Bunun üzerine kız ağacın yanına gitmiş, kilidi açmış; küçük bir tas sütle, içine doğramak için beyaz ekmek bulmuş. Bunlarla güzelce karnını doyurmuş. Sonra:</p>
<p class="calibre1">- Tavukların tüneklerine çıktıkları saat geldi. Çok yorgunum. Yatağım olsaydı ben de rahatça uzanırdım! demiş. </p>
<p class="calibre1">Bu sözleri söyler söylemez beyaz güvercin yine gelmiş. Gagasında bir altın anahtar daha getirmiş:</p>
<p class="calibre1">- Ağacın şurasındaki kilidi aç... Kendine bir yatak bulursun! demiş. </p>
<p class="calibre1">Kız kilidi açmış: Güzel, yumuşak bir karyola bulmuş. Duasını etmiş, yatağa uzanıp uykuya dalmış. </p>
<p class="calibre1">Sabahleyin mini mini güvercin, üçüncü kez gelmiş. Bir anahtarcık daha getirerek:</p>
<p class="calibre1">- Ağacın şurasındaki kilidi aç... Giysiler bulacaksın! demiş. </p>
<p class="calibre1">Kız kilidi açınca sırma işlemeli, elmaslarla, zümrütlerle, yakutlarla süslü giysiler bulmuş. </p>
<p class="calibre1">Bunlar o kadar göz kamaştırıcı şeylermiş ki hiçbir kral kızının bile bu kadar güzel giysileri olamazmış. </p>
<p class="calibre1">Kız bu ormanda uzun zaman böyle yaşamış. Mini mini apak güvercin her gün gelir; ona gerekli şeyleri bulup buluştururmuş. Kızcağız tasasız, üzüntüsüz bir ömür sürüyormuş. </p>
<p class="calibre1">Günün birinde güvercin yine gelmiş:</p>
<p class="calibre1">- Benim hatırım için bir şey yapar mısın? demiş. Kız:</p>
<p class="calibre1">- Seve seve yaparım elbette! demiş. </p>
<p class="calibre1">Bunun üzerine güvercin demiş ki:</p>
<p class="calibre1">- Seni küçük bir kulübeye götüreceğim. İçeri gireceksin. Ortada, ocağın başında oturan yaşlı bir kadın göreceksin. Sana "günaydın" diyecek. Sakın ona karşılık verme. Bırak istediğini yapsın, hiç aldırış etme! Kadının sağından geç. Bir kapı göreceksin. Bu kapıyı aç. </p>
<p class="calibre1">Odaya gir. Burada bir masa üzerinde türlü türlü yığınla yüzük göreceksin. Bunlar arasında pırıl pırıl taşlı pek güzelleri vardır. Sen bunları oldukları gibi bırak. Masa üzerindeki yüzüklerin en kötüsünü, en biçimsizini bulup al. Olanca hızınla koşa koşa bana getir! </p>
<p class="calibre1"/>
<p class="calibre1">Bunun üzerine kız kulübeye gitmiş. Kapıdan içeri girmiş. Karşıda yaşlı bir kadın oturuyormuş... Kızı görünce gözlerini açmış; "Günaydın, yavrum" demiş. Fakat kız karşılık vermemiş. Doğru odanın kapısına gitmiş. Yaşlı: "Nereye gidiyorsun hey!" diye bağırmış. Kızın eteğini tutmuş, alıkoymak istemiş: "Burası benim evim. Ben istemeden oraya kimse giremez!" diye bağırmış ama kız hiç sesini çıkarmamış. Yaşlı kadının elinden kurtulmuş, doğruca odaya girmiş. </p>
<p class="calibre1">İçerde bir masa üzerinde koskoca bir yığın yüzük duruyormuş. Bunlar kızın gözleri önünde pırıl pırıl parıldıyorlarmış. Kız bunları masaya yaymış; içlerinden en kötüsünü, en gösterişsizini aramış, ama bulamamış. </p>
<p class="calibre1">Kız böyle aranıp dururken kocakarının dışarda sessizce dolaştığını görmüş. Kadının elinde bir kuş kafesi varmış. Evden kaçıp gitmek üzereymiş. </p>
<p class="calibre1">Kız kocakarının yanına gitmiş. Kafesi elinden almış. Kız kafesi kaldırıp da bakınca, içinde bir kuş olduğunu görmüş. Kuşun gagasında biçimsiz bir yüzük duruyormuş. Kız bu yüzüğü almış, koşa koşa evden çıkmış. </p>
<p class="calibre1">Dışarda ak güvercinin gelerek bu yüzüğü kendisinden alacağını umuyormuş. Fakat gelen, giden olmamış. Bu sırada bir ağacın gövdesine yaslanmış, bekliyormuş. Kız böyle dururken ağacın yumuşamaya başladığını, dallarının yere doğru sarktığını sezer gibi olmuş. Az sonra da dallar birdenbire onu sarıvermişler; iki kol olmuşlar. Kız çevresine bakınca bu ağacın güzel bir insana dönüştüğünü, kendisini kucakladığını görmüş; şunları işitmiş:</p>
<p class="calibre1">- Sen beni o kocakarının elinden kurtardın. O, kötü bir cadıydı. Beni bir ağaç kılığına sokmuştu. Her gün birkaç saat için beyaz bir güvercin oluyordum... O yüzük kocakarının yanında kaldıkça yine insan kılığına girmem olanaksızdı. </p>
<p class="calibre1">Bunun üzerine oğlanın uşakları da, atları da kurtulmuşlar. Çünkü cadı onları da birer ağaç kılığına sokmuşmuş. Hepsi oğlanın çevresine toplanmışlar. </p>
<p class="calibre1">Az sonra hep birlikte ülkeye dönmüşler. Meğer bu çocuk bir prensmiş. Kızla oğlan evlenmişler, dirlik düzenlik içinde yaşamışlar. </p>
<p class="calibre1"/>
<p class="calibre1"/>
<p class="calibre1">KÖPEKLE SERÇE</p>
<p class="calibre1">Bir çoban köpeğinin kötü yürekli bir sahibi varmış. Onu her zaman aç bırakırmış. Köpek bu adamın yanında daha fazla kalmaya dayanamamış. Günün birinde üzgün bir biçimde başını alıp gitmiş. Yolda karşısına bir serçe çıkmış. Ona demiş ki:</p>
<p class="calibre1">- Köpek kardeş, niçin bu kadar üzgünsün? </p>
<p class="calibre1">Köpek:</p>
<p class="calibre1">- Karnım aç... Yiyecek bir şeyim yok! demiş. </p>
<p class="calibre1">Serçe:</p>
<p class="calibre1">- Sevgili kardeş, gel, birlikte kente gidelim... orada karnını doyururum! demiş. </p>
<p class="calibre1">Bunun üzerine ikisi birlikte kente gitmişler. Bir kasap dükkânının önüne geldikleri zaman serçe köpeğe demiş ki:</p>
<p class="calibre1">- Sen burada dur, beni bekle... Sana şimdi bir parça et koparıp atarım. </p>
<p class="calibre1">Dükkânın üzerine konmuş. Kendisini gören olup olmadığını anlamak için çevresine bakınmış. Kıyıda duran bir eti düşürünceye kadar, orasını burasını gagalamış, durmuş. </p>
<p class="calibre1">Köpek et parçasını kapmış, yiyip bitirmiş. Bunun üzerine serçe:</p>
<p class="calibre1">- Şimdi gel de öbür dükkâna gidelim.. Oradan sana bir parça et atayım.. Onu da ye, karnını iyice doyur!.. </p>
<p class="calibre1">Köpek ikinci et parçasını da yiyince serçe sormuş:</p>
<p class="calibre1">- Köpek kardeş, doydun mu? </p>
<p class="calibre1">Köpek:</p>
<p class="calibre1">- Evet, demiş, ete doydum ama bir de ekmek olsa... </p>
<p class="calibre1">Serçe:</p>
<p class="calibre1">- Pekâlâ, demiş, şimdi onu da bulursun... Gel benimle... </p>
<p class="calibre1">Köpeği bir fırının önüne götürmüş. Birkaç ekmek parçasını aşağı düşürünceye kadara gagalamış. Köpek biraz daha isteyince onu bir başka fırına götürmüş. Orada da birkaç ekmek parçası gagalayarak düşürmüş. Köpek bunları yedikten sonra serçe demiş ki:</p>
<p class="calibre1">- Köpek kardeş, artık karnın doydu mu? </p>
<p class="calibre1">Köpek:</p>
<p class="calibre1">- Evet, demiş. Şimdi biraz da kentin dışında dolaşalım. </p>
<p class="calibre1">Bunun üzerine ikisi de yola çıkmışlar; şoseye varmışlar. Hava çok sıcakmış. Bir süre yol aldıktan sonra köpek demiş ki:</p>
<p class="calibre1">- Yoruldum... canım o kadar uyku istiyor ki... </p>
<p class="calibre1">Serçe:</p>
<p class="calibre1">- Pekâlâ, demiş. Haydi uyu... Ben de bir dala konayım. </p>
<p class="calibre1">Köpek caddenin üzerine boylu boyunca uzanmış; derin bir uykuya dalmış. Derken uzaktan, iki fıçı şarap yüklenmiş üç atlı bir araba köpeğe doğru gelmeye başlamış. Serçe köpeğin kıpırdamadığını, nerdeyse ezileceğini görüp haykırmış:</p>
<p class="calibre1">- Arabacı... Köpeği çiğneme... Yoksa seni berbat ederim! </p>
<p class="calibre1">Arabacı homurdanmış:</p>
<p class="calibre1">- Sen beni berbat edemezsin, demiş. Kamçısını şaklatmış, arabasını köpeğin üzerine sürmüş, tekerleklerin altına almış. </p>
<p class="calibre1">Bunun üzerine serçe bağırmış:</p>
<p class="calibre1">- Sen benim köpek kardeşimi çiğneyip öldürdün ama bu sana pek pahalıya mal olacak. </p>
<p class="calibre1">Arabacı:</p>
<p class="calibre1"/>
<p class="calibre1">- Evet, pahalıya mal olur zahir... Sanki bana ne zararın dokunabilir ki... demiş, yoluna gitmiş. </p>
<p class="calibre1">Serçe sezdirmeden arabanın tentesi altına saklanmış; fıçılardan birinin mantarını gagalamaya başlamış. Sonunda mantar delinmiş. Arabacı bir şey sezmeden fıçı aka aka boşalmış. Adam arkasına baktığı zaman arabadan bir şeylerin damladığını görmüş. </p>
<p class="calibre1">Fıçıları yoklayınca bunlardan birinin bomboş olduğunu anlamış:</p>
<p class="calibre1">- Aman Tanrım, mahvoldum! diye bağırmış. Serçe:</p>
<p class="calibre1">- Dur bakalım daha bitmedi, demiş; atlardan birinin kafasına konarak gözlerini gagalayıp oymuş. Arabacı bunu görünce, kazmasını çıkarmış, serçeye vurmak istemiş. Fakat serçe uçuverince kazma atın kafasına inmiş. At cansız olarak yere yıkılmış. </p>
<p class="calibre1">Arabacı:</p>
<p class="calibre1">- Aman Tanrım, mahvoldum!. diye bağırmış. </p>
<p class="calibre1">Serçe:</p>
<p class="calibre1">- Daha bitmedi, dur! demiş. Arabacı iki beygirle yoluna devam ederken serçe yine tentenin altına sokulmuş. İkinci fıçının tıkacını da gagalamış. Fıçının içindeki şarap akıp gitmiş. </p>
<p class="calibre1">Arabacı bunun farkına varınca yine bağırmış:</p>
<p class="calibre1">- Bittim Tanrım!... </p>
<p class="calibre1">Serçe seslenmiş:</p>
<p class="calibre1">- Dahası var! </p>
<p class="calibre1">Bu kez ikinci atın kafasına konarak gözlerini gagalayıp çıkarmış. Arabacı yine kazmasıyla koşup gelmiş. Fakat kuş uçup gidince, kazma atın kafasına inmiş. O da ölmüş. Arabacı yine:</p>
<p class="calibre1">- Ah başıma gelenler! diye bağırınca kuş:</p>
<p class="calibre1">- Daha da var, demiş. Üçüncü atın başına konmuş, gözlerini gagalamış. Arabacı Öfkeden sağını solunu görmeden yine kuşa vurayım derken üçüncü atın kafasını da parçalamış. </p>
<p class="calibre1">Sonra:</p>
<p class="calibre1">- Bittim artık! diye bağırmış. Kuş:</p>
<p class="calibre1">- Dahası var! Şimdi evini de yıkacağım! demiş, uçup gitmiş. </p>
<p class="calibre1">Arabacı arabayı olduğu yerde bırakarak, öfkeden köpürmüş bir halde evine dönmüş. </p>
<p class="calibre1">Karısına:</p>
<p class="calibre1">- Ah başıma gelenleri sorma demiş, şaraplar akıp gitti. Atlarımın üçü de öldü. </p>
<p class="calibre1">Karısı:</p>
<p class="calibre1">- Aman kocacığım demiş, evimize öyle kötü bir kuş geldi ki sorma... dünyada ne kadar kuş varsa hepsini toplayıp getirmiş. Yukarda buğdaylarımızın üstüne kondular. Hepsini yiyip bitirdiler. </p>
<p class="calibre1">Bunun üzerine adam yukarıya çıkmış. Binlerce, yüz binlerce kuş tavan arasına yerleşmiş, buğdayları yiyip bitiriyorlarmış. Bu kuşların ortasında serçe de varmış. Arabacı:</p>
<p class="calibre1">- Bittim, mahvoldum artık! diye bağırmış. </p>
<p class="calibre1">Serçe:</p>
<p class="calibre1">- Daha bitmedi. Yaptığın işi yaşamınla ödeyeceksin! demiş, uçup gitmiş. </p>
<p class="calibre1">Arabacı bütün malını mülkünü kaybettiği için aşağıya, odasına inmiş. Dişlerini gıcırdata gıcırdata sobanın arkasına oturmuş. Fakat serçe dışarda, pencerenin önüne gelerek ona seslenmiş:</p>
<p class="calibre1">- Arabacı, yaptığının cezasını yaşamınla ödeyeceksin! </p>
<p class="calibre1">Arabacı öfkeyle kazmasını almış, serçeye fırlatmış. Fakat kazma pencerenin camını param parça etmiş; kuşa rasgelmemiş. Serçe içeri dalmış, sobanın üstüne konmuş:</p>
<p class="calibre1">- Arabacı, yaptığının cezasını yaşamınla ödeyeceksin! </p>
<p class="calibre1"/>
<p class="calibre1">diye bağırmış. Arabacı büsbütün çileden çıkmış. Sobayı paramparça etmiş. Odanın içinde serçeyi kovalamaya başlamış. Serçe nereye konduysa arabacı oraya çarparak bütün eşyayı parçalamış. Aynalar, sandalyeler, masalar, en sonunda evin duvarları harap olmuş. Ama kuşa vuramamış. Sonunda kuşu eliyle yakalamış. O zaman karısı:</p>
<p class="calibre1">- Şu kuşu öldüreyim mi? demiş. Arabacı:</p>
<p class="calibre1">- Hayır, diye bağırmış, o kolayca ölmemeli. İnleye inleye can vermeli. Onu yutacağım! </p>
<p class="calibre1">Kuşu almış, bir solukta yutmuş. Fakat serçe arabacının karnında çırpınmaya, uçmaya başlamış; adamın ağzına gelmiş. Başını dışarı çıkararak bağırmış:</p>
<p class="calibre1">- Arabacı, yaptığının cezasını yaşamınla ödeyeceksin! </p>
<p class="calibre1">Arabacı kazmayı karısına uzatmış:</p>
<p class="calibre1">- Karı, demiş, şu ağzımdaki kuşa vur da öldür! </p>
<p class="calibre1">Kadın kazmayı kuşa vurmak üzere indirince kazma arabacının kafasına gelmiş; adamı ölü olarak yere yıkmış. Serçe de uçup gitmiş. </p>
<p class="calibre1"/>
<p class="calibre1"/>
<p class="calibre1">ARI BEYİ</p>
<p class="calibre1">İki prens günün birinde serüven aramaya çıkmışlar. Başlarına öyle işler gelmiş ki, bir daha evlerine dönememişler. Dummling adındaki küçük oğlan yola çıkarak ağabeylerini aramış. Sonunda onları bulunca oğlanlar alaya başlamışlar: "Biz senden daha akıllı olduğumuz halde bir iş başaramadık. Sen bu budalalıkla dünyayı dolaşmak istiyorsun öyle mi?" demişler. </p>
<p class="calibre1">Üçü birlikte yola çıkmışlar. Bir karınca yuvasının başına gelmişler. Büyük oğlanlar bu yuvayı bozarak karıncaların korkuyla nasıl kaçıştıklarını, yumurtalarını nasıl kaçırdıklarını görmek istemişler. Fakat Dummling:</p>
<p class="calibre1">- Hayvancağızlara ilişmeyin. Onların rahatını bozmanızı doğru bulmuyorum! demiş. </p>
<p class="calibre1">Bunun üzerine yola çıkmışlar. Bir gölün kıyısına varmışlar. Bu gölde çok, hem de pek çok ördek yüzüyormuş. İki büyük kardeş bunlardan birkaçını tutup kızartmak istemişler. </p>
<p class="calibre1">Fakat Dummling razı olmamış:</p>
<p class="calibre1">- Hayvancağızlara ilişmeyin. Onları öldürmenizi doğru bulmuyorum! demiş: Sonunda bir arı yuvasının yanına gelmişler. Bu yuvanın içinde o kadar çok bal varmış ki, dışarlara taşıyormuş. Büyük oğlanlar ağacın altına ateş yakarak arıları dumanla boğmak, balları almak istemişler. Fakat Dummling buna engel olmuş:</p>
<p class="calibre1">- Hayvancağızlara ilişmeyin. Onları yakmanızı doğru bulmuyorum! demiş. </p>
<p class="calibre1">Sonunda bir saraya varmışlar. Bu sarayın ahırlarında taştan yapılmış birçok at varmış. </p>
<p class="calibre1">ortalıkta hiç kimseler görünmüyormuş. </p>
<p class="calibre1">Üç kardeş sarayın bütün salonlarını dolaşmışlar. Sonunda en dipte bir kapıya rasgelmişler. </p>
<p class="calibre1">Bu kapının üzerinde üç tane kilit asılıymış. Kapının ortasında mini mini bir pencere varmış. Bu delikten içerisi görünüyormuş. Oğlanlar odanın içinde ak saçlı bir cüce görmüşler. Cüce bir masanın başında oturuyormuş. Oğlanlar iki kez seslenmişler. Cüce işitmemiş. Sonunda üçüncü kez seslendikleri zaman cüce ayağa kalkmış, kilidi açmış, dışarı çıkmış. Ağzını açıp bir laf söylemeden onları zengin bir sofraya doğru götürmüş. </p>
<p class="calibre1">Yiyip içmişler. Sonra cüce bunları ayrı ayrı birer yatak odasına götürmüş. </p>
<p class="calibre1">Ertesi sabah ak sakallı cüce büyük oğlanın yanına gelmiş. Eliyle işaret ederek çağırmış. </p>
<p class="calibre1">Onu taştan bir levhanın karşısına götürmüş. Bu levha üzerinde üç buyruk yazılıymış. Eğer bunlar yapılırsa tılsım bozulabilecekmiş. Birinci buyruk şuymuş:</p>
<p class="calibre1">"Ormanda, yosunların altında prensesin incileri bulunuyor. Sayıları bin tane. Bunların aranıp bulunması gerek. Eğer bugün güneş batmadan önce bunlar tam olarak bulunup getirilmezse, bir tanesi bile eksik olsa, onları arayan taş kesilecektir!" </p>
<p class="calibre1">Bunun üzerine, büyük oğlan çıkıp gitmiş. Bütün gün aradığı halde, gün batarken ancak yüz tane inci bulabilmiş. Levhada yazılı olduğu gibi, taş kesilmiş. </p>
<p class="calibre1">Ertesi sabah ortanca oğlan bu serüvene atılmış. Fakat talih ona da ağabeysinden fazla yardım etmemiş. Ancak iki yüz tane inci bulabilmiş. Bunun için o da taş kesilmiş. </p>
<p class="calibre1">Sonunda sıra Dummling'e gelmiş. O da yosunların altında incileri aramış. Fakat bunları bulmak çok zormuş. İş çok yavaş ilerliyormuş. Bunun üzerine bir taşın üzerine oturmuş, ağlamaya başlamış. Bu sırada, vaktiyle yaşamlarını kurtardığı karıncaların kralı, beş bin tane karıncayla birlikte gelmiş. Çok geçmeden küçük hayvanlar bütün incileri toplayıp getirmişler, oraya yığmışlar. </p>
<p class="calibre1">İkinci buyruk şuymuş:</p>
<p class="calibre1">"Prensesin yattığı odanın anahtarını gölün dibinden bulup çıkarmak." </p>
<p class="calibre1">Dummling gölün kıyısına gelince, vaktiyle yaşamlarını kurtardığı ördekler yüzerek gelmişler, suyun dibine dalmışlar; anahtarı bulup getirmişler. </p>
<p class="calibre1">Üçüncü buyruksa bunların en zoruymuş:</p>
<p class="calibre1">"Uyumakta olan üç prensesten en gencini, en sevimlisini tanımak" gerekiyormuş. Fakat bunlar birbirlerine o kadar benziyorlarmış ki, bunları ayırdedebilmek için bir çare varmış: Uykuya varmadan önce üçü de ayrı ayrı tatlılar yerlermiş. Biri bir şeker parçası yemişmiş. </p>
<p class="calibre1">Ortancası bir bardak şurup içmişmiş. En küçüğü de bir kaşık bal yemişmiş. </p>
<p class="calibre1">Vaktiyle ateşten kurtardığı arıların beyi bu sırada içeri girmiş. Üç kızın da ağızlarını koklamış. Bal yiyen kızın dudağına konmuş. Böylece prens aradığı kızı bulmuş. </p>
<p class="calibre1">Bunun üzerine tılsım bozulmuş. Uyuyanlar uyanmışlar. Taş kesilenler yeniden canlanmış. </p>
<p class="calibre1">Dummling bu kızların en küçüğü, en güzeliyle evlenmiş. Kralın ölümünden sonra tahta geçmiş. Ağabeyleri de öbür kızlarla evlenmişler. </p>
<p class="calibre1"/>
<p class="calibre1">ALTIN KAZ</p>
<p class="calibre1">Evvel zaman içinde bir adamın üç oğlu varmış. Bunlardan en küçüğünün adı Dummlingmiş. Herkes onu aşağı görür; nerde olsa itip kakar, onunla alay edermiş. </p>
<p class="calibre1">Günün birinde büyük oğlan odun kesmek için ormana gitmek istemiş. Aç, susuz kalmasın diye de, annesi ona, yola çıkmadan önce güzel, lezzetli bir çörekle bir şişe şarap vermiş. </p>
<p class="calibre1">Oğlan ormana gelince karşısına ak saçlı, yaşlı bir cüce çıkmış. Selam verdikten sonra:</p>
<p class="calibre1">- Torbandaki çörekten bir parça versene... Şarabından bir yudum alayım, n'olur? Karnım çok aç, hem de pek susadım! demiş. </p>
<p class="calibre1">Fakat akıllı oğlan:</p>
<p class="calibre1">- Çörekle şarabı sana verirsem bana bir şey kalmaz. Haydi çek arabanı şurdan!... demiş. </p>
<p class="calibre1">Cüceyi olduğu yerde bırakmış, geçip gitmiş. Bir ağacı kesmeye başlamış. Çok geçmeden yanlış bir vuruş yapmış. Balta koluna çarpmış. Oğlan ister istemez eve dönmüş. Kolunu sardırmış. Bu işte ak sakallı cücenin parmağı varmış. </p>
<p class="calibre1">Bunun üzerine ortanca oğlan ormana gitmiş. Annesi ona da, ağabeysi gibi, bir çörekle bir şişe şarap vermiş. Onun da karşısına ak sakallı, yaşlı cüce çıkmış; bir parça çörekle bir yudum şarap istemek için durmuş. Ortanca oğlan da pek önlemli görünerek:</p>
<p class="calibre1">- Sana verirsem bana kalmaz: haydi çek arabanı! demiş. </p>
<p class="calibre1">Cüceyi olduğu yerde bırakmış, geçip gitmiş ama bu sözleri cezasız kalmamış. Ağaca birkaç kez vurur vurmaz baltayı ayağına çarpmış. Onu kaldırıp evine götürmüşler. </p>
<p class="calibre1">Bunun üzerine Dummling demiş ki:</p>
<p class="calibre1">- Baba, bırak bir kez de ben gidip odun keseyim! </p>
<p class="calibre1">Babası:</p>
<p class="calibre1">- Ağabeylerin bu işte sakatlandılar. Vazgeç, sen bunu beceremezsin! demiş. Fakat Dummling o kadar yalvarmış ki, sonunda adam:</p>
<p class="calibre1">- Haydi git öyleyse demiş, başına bir iş gelsin de akıllan! </p>
<p class="calibre1">Annesi ona bir yufka ekmeğiyle bir şişe bozuk bira vermiş. Oğlan ormana varınca ak saçlı, yaşlı cüce onun da karşısına çıkmış, selam vermiş:</p>
<p class="calibre1">- Çöreğinden bir parçasını versene... Şişenden bir yudum içirsene... Karnım çok aç, hem de pek susadım... demiş. </p>
<p class="calibre1">Dummling:</p>
<p class="calibre1">- Yanımda yufka ekmeğiyle bozuk biradan başka bir şey yok. Bunlardan istersen şuracıkta oturup yiyelim. </p>
<p class="calibre1">Bunun üzerine oturmuşlar. Dummling yufka ekmeğini çıkarınca ne görsün? Ala bir çörek! </p>
<p class="calibre1">Bozuk bira da çok güzel bir şarap olmuş. </p>
<p class="calibre1">Yemişler, içmişler. Sonra cüce:</p>
<p class="calibre1">- Hem iyi bir yüreğin olduğu için, hem de kendinde olanı başkalarıyla paylaştığın için seni gönendireceğim. Şurada yaşlı bir ağaç var. Onu kesip devir, köklerinde bir şey bulacaksın! </p>
<p class="calibre1">demiş, ayrılmış. </p>
<p class="calibre1">Dummling gitmiş, ağacı kesmiş. Ağaç devrilince köklerinde oturan bir kaz görünmüş. Bu kazın tüyleri som altındanmış. Oğlan kazı oradan çıkarmış, kucağına almış, bir hana gitmiş. Geceyi burada geçirecekmiş. </p>
<p class="calibre1">Hancının üç kızı varmış. Bunlar kazı görmüşler. Bu acayip kuşun ne olduğunu merak etmişler. Altın tüylerinden birer tane edinmek için can atmışlar. Büyük kız: "Nasıl olsa bir fırsatını bulup bir tüy koparabilirim" diye düşünmüş. Dummling bir aralık dışarı çıkınca kazı kanatlarından yakalamış ama eliyle parmakları yapışıp kalmış. Az sonra ortanca kız gelmiş. Onun da aklında bir altın tüy koparmaktan başka bir şey yokmuş. Fakat ablasına dokunur dokunmaz o da takılıp kalmış. Sonunda üçüncü kız da aynı amaçla gelmiş. Bunu görünce ablaları bağrışmışlar: "Çekil Tanrı aşkına, çekil oradan!" Ama kız bundan bir şey anlayamamış; "Onlar neredeyse ben de oradayım!" demiş. Yanlarına gitmiş. Ablalarına dokunur dokunmaz o da takılıp kalmış. Böylece bütün geceyi kazın yanında geçirmişler. </p>
<p class="calibre1">Ertesi sabah Dummling kazı koltuğunun altına almış. Kaza takılı duran üç kız kardeşe aldırış bile etmeden çıkıp gitmiş. Oğlan nereye gitse kızlar da peşinden sürüklenip duruyorlarmış. Kırların ortasında karşılarına papaz çıkmış. Arka arkaya takılı giden bunları görünce:</p>
<p class="calibre1">- Kepaze kızlar demiş, ayıp değil mi? Kırların ortasında bu delikanlının peşine takılmak size yakışır mı? </p>
<p class="calibre1">Böyle diyerek küçük kızın elinden tutmuş. Geri çekmek istemiş, ama kıza dokunur dokunmaz o da berikilere takılı kalmış... O da berikiler gibi oğlanın peşine düşmüş. </p>
<p class="calibre1">Çok geçmeden karşılarına kilisenin hademesi çıkmış. Papaz efendiyi, üç kızın peşine takılıp giderken görmüş, şaşırıp kalmış:</p>
<p class="calibre1">- O o o... Papaz efendi, böyle telaşlı telaşlı nereye? Bugün bir çocuğu vaftiz edeceğimizi unutmayın sakın! demiş. </p>
<p class="calibre1">Papaza doğru koşmuş. Cübbesinin yeninden yakalamış ama o da berikilere takılı kalmış. </p>
<p class="calibre1">Bu beş kişi böyle arka arkaya giderlerken iki köylü kazmalarıyla tarladan dönüyorlarmış. </p>
<p class="calibre1">Bunları görünce papaz seslenmiş. Kendisiyle kilise hademesini kurtarmalarını rica etmiş. </p>
<p class="calibre1">Fakat köylüler hademeye dokunur dokunmaz onlar da takılıp kalmışlar. Böylece yedi kişi Dummling ile kazın peşinden gitmeye başlamışlar. </p>
<p class="calibre1">Oğlan bir kente varmış. Burada bir kral oturuyormuş. Kralın bir kızı varmış. Bu kız o kadar somurtkanmış ki, kimse onu güldüremezmiş. Bunun için kral bir ferman çıkarmış. </p>
<p class="calibre1">Kızı kim güldürürse onunla evlendirecekmiş. Dummling bunu duyunca kazını kucaklamış; peşindekilerle birlikte prensesin karşısına çıkmış. Kız bu yedi kişinin her yere birbiri peşinden gidişlerini görünce kahkahayla gülmeye başlamış. Bu gülüşün arkası bir türlü gelmiyormuş. Bunun üzerine Dummling'le nişanlanmak istemiş ama kral damattan hoşlanmamış. Türlü bahaneler bulmuş. "Bana öyle birini getireceksin ki bir mahzen dolusu şarabı içebilsin" demiş. Dummling'in aklına ak saçlı cüce gelmiş. Ondan yardım görebileceğini düşünmüş. Ormana gitmiş. Ağacı kesip devirdiği yerde bir adamın asık suratla oturmakta olduğunu görmüş. Ne üzüntüsü olduğunu sormuş. </p>
<p class="calibre1">Adam:</p>
<p class="calibre1">- Çok susadım ama çaresini bulamıyorum, demiş, soğuk suyu midem kaldırmıyor. Bir fıçı şarabı içip bitirdim ama kızgın taşa bir damla su ne yapar ki? </p>
<p class="calibre1">Dummling:</p>
<p class="calibre1">- Öyleyse ben sana yardım edebilirim... Haydi benimle gel... Kana kana içecek şarap bulacaksın! demiş. Onu kralın mahzenine götürmüş. Adam büyük fıçılara atılmış. O kadar çok içmiş ki, böğürleri ağrımış. Daha bir gün sona ermeden mahzendeki bütün şarapları içip bitirmiş. </p>
<p class="calibre1">Bunun üzerine Dummling nişanlısını istemiş. Fakat kralın buna canı sıkılmış. Herkesin Dummling dediği bu pis oğlan kızını alıp götürecek diye pek kızmış. Yeni koşullar ileri sürmüş: Bir tepe yüksekliğindeki ekmeği yiyip bitirecek bir adam bulmasını istemiş. </p>
<p class="calibre1">Dummling uzun zaman düşünmeye gerek görmemiş. Hemen ormana gitmiş. Aynı yerde biriyle karşılaşmış. Adam karnına bir ip sarıp duruyormuş. Yüzünde üzüntü çizgileri varmış:</p>
<p class="calibre1"/>
<p class="calibre1">- Bir fırın dolusu ekmek yedim ama insan benim kadar aç olursa bundan ne çıkar? Midem hâlâ bomboş. Açlıktan ölmemek için karnımı iple sarıp sıkıştırıyorum! demiş. Dummling buna pek sevinmiş:</p>
<p class="calibre1">- Kalk benimle gel!.. Tıka basa karnını doyuracaksın! demiş. Onu saraya götürmüş. Kral ülkedeki bütün unları toplatmış, bunlarla ekmek yaptırıp koskoca bir tepe olarak yığdırmışmış. Ormandan gelen adam bu tepenin yanında durmuş, yemeye başlamış. Bir gün içinde o koca tepe ortadan kaybolmuş. Dummling üçüncü kez nişanlısını istemiş. </p>
<p class="calibre1">Fakat kral bir kaçamak daha aramış. Oğlandan hem karada, hem denizde giden bir gemi istemiş:</p>
<p class="calibre1">- Bu gemiyle pupa yelken gelir gelmez kızım eşin olacaktır! demiş. </p>
<p class="calibre1">Dummling doğruca ormana gitmiş. Evvelce çöreğini verdiği ak saçlı cüce orada oturup duruyormuş:</p>
<p class="calibre1">- Senin iyiliğin için o kadar şarabı içtim; yığınla ekmeği yedim. Şimdi sana gemiyi de vereceğim. Bunların hepsini bana iyi davrandığın için yapıyorum! demiş. Oğlana hem karada, hem de denizde giden bir gemi vermiş. Kral bunu görünce artık kızını daha fazla alıkoyamamış. Düğün yapılmış. Kral öldükten sonra ülke Dummling'e kalmış. O da eşiyle birlikte dirlik düzenlik içinde uzun zaman yaşamış. </p>
<p class="calibre1"/>
<p class="calibre1"/>
<p class="calibre1">DURUMUNDAN HOŞNUT HANS</p>
<p class="calibre1">Hans, efendisinin yanında yedi yıl hizmet gördükten sonra demiş ki:</p>
<p class="calibre1">- Efendim, günüm doldu. Artık eve, annemin yanına dönmek istiyorum. Hesabımı görün! </p>
<p class="calibre1">Adam:</p>
<p class="calibre1">- Bana doğrulukla, yüz aklığıyla, hizmet ettin. Nasıl çalıştınsa öyle de para alacaksın! </p>
<p class="calibre1">demiş. </p>
<p class="calibre1">Oğlana, kafası büyüklüğünde bir altın vermiş. Hans mendilini çıkarmış; bu külçeyi içine sarmış, çıkını omuzuna vurmuş, evin yolunu tutmuş. </p>
<p class="calibre1">Giderken, giderken gözüne bir atlı ilişmiş. Bu adam oynak, çevik bir atın üzerinde dipdiri, keyifli önünden geçip gidiyormuş. Hans bağırmış:</p>
<p class="calibre1">- Ah ata binmek ne hoş şey! demiş. İnsan sandalyeye oturur gibi yerleşir. Ayakları hiç taşa takılmaz. Hem pabuç parasından kurtulur, hem de nasıl yol aldığını anlamaz. </p>
<p class="calibre1">Bunları duyan atlı durmuş:</p>
<p class="calibre1">- Bana bak Hans demiş, öyleyse neden yaya yürüyorsun? </p>
<p class="calibre1">Hans:</p>
<p class="calibre1">- Ne yapayım, demiş; bak, eve götürülecek bir külçem var. Hem de altın. Bu yüzden üstelik belimi de doğrultamıyorum... Omuzlarım acıyor. </p>
<p class="calibre1">Atlı:</p>
<p class="calibre1">- Sana bir şey söyliyeyim mi demiş, gel değişelim. Ben sana atımı vereyim, sen de bana külçeni... </p>
<p class="calibre1">Hans:</p>
<p class="calibre1">- Seve seve kabul ama peşin söyleyeyim ki, bunu taşımakta zorluk çekeceksiniz! </p>
<p class="calibre1">Atlı yere inmiş, altını almış, Hans'ın ata binmesine yardım etmiş; yuları sıkıca tutturmuş:</p>
<p class="calibre1">- Hızlanmasını istedin mi dilini şapırdatıp "hop! hop!" demelisin diye tembih etmiş. </p>
<p class="calibre1">Hans atın üstüne oturup da alabildiğine atı koşturmaya başlayınca sevinçten içi içine sığmamış. Bir süre sonra aklına esmiş; daha hızlı gitmek istemiş. Dilini şapırdatıp "hop! </p>
<p class="calibre1">hop!" demiş. At tırısa kalkmış ama, Hans gözünü açıp kapayıncaya kadar, kendini yerde, bir hendeğin içinde bulmuş. Bu hendek tarlalarla şoseyi ayırıyormuş. Bu sırada ineğini sürerek yoldan geçen bir köylü koşup da tutmasaymış at Hans'ı çiğneyip geçecekmiş de. </p>
<p class="calibre1">Hans kendini toplamış, ayağa kalkmış. Fakat canı pek sıkılmamış. Köylüye demiş ki:</p>
<p class="calibre1">- Ata binmek kötü bir eğlence. Hele insan bunun gibi bir kancığa düşerse. Hem insanı sarsıyor; hem de öyle bir yere atıyor ki nerdeyse boynunu kıracak.. Bundan sonra bir daha biner miyim acaba?.. İneğinizi takdir ederim, doğrusu. İnsan onun arkasından rahat rahat yürür... Fazla olarak sütü, yağı, peyniri de her gün caba... Böyle bir inek almak istersem ne vermem gerekir? </p>
<p class="calibre1">Köylü:</p>
<p class="calibre1">- Madem ki bu kadar hoşunuza gidiyor... Atınızla bu ineği değişirim demiş. </p>
<p class="calibre1">Hans bin teşekkürle razı olmuş. Köylü atın üzerine atlamış, uzaklaşıp gitmiş. </p>
<p class="calibre1">Hans ineğini önüne katarak ağır ağır sürmeye başlamış. Bu alışverişte kârlı çıktığını düşünürmüş: </p>
<p class="calibre1">- Bir parça ekmek buldum mu tamam! İstediğim kadar sütle tereyağı da birlikte yiyebilirim artık. Susadım mı ineğimi sağarım, sütünü içerim. İnsan dünyada daha ne ister? diyormuş. </p>
<p class="calibre1">Bir hana varınca durmuş. Yanında ne varsa hepsini büyük bir iştihayla yemiş. Öğle yemeğini de, akşamınkini de silip süpürmüş. Cebindeki son birkaç hellerle de yarım bardak bira ısmarlamış. Sonra ineğini süre süre annesinin köyüne doğru yol almaya başlamış. Öğle yaklaştıkça sıcak artmış. Hans bol bol bir saat sürecek bir bozkırda bulunuyormuş. Hava o kadar sıcak gelmeye başlamış ki susuzluktan Hans'ın dili damağına yapışmış:</p>
<p class="calibre1">- Şimdi ineğimi sağarım, sütünü içerim demiş. </p>
<p class="calibre1">İneği cılız bir ağaca bağlamış. Yanında kova yokmuş. Deriden kasketini çıkarıp hayvanın altına tutmuş. Uğraşmış, bir damla süt bile gelmemiş. Hans bu sağma işinde beceriksiz olduğu için sabırsızlanan inek, kafasına öyle bir çifte savurmuş ki oğlan tepe taklak yere yuvarlanmış, uzun süre nerede olduğunu bilememiş. Bereket versin, tam o sırada yoldan çekçek arabasıyla küçük bir domuz götüren bir kasap geçiyormuş:</p>
<p class="calibre1">- Bu gürültüler ne? </p>
<p class="calibre1">diye gelmiş. Zavallı Hans'ın kalkmasına yardım etmiş. Hans olup bitenleri anlatmış. </p>
<p class="calibre1">Kasap ona şişesini uzatmış:</p>
<p class="calibre1">- Alın, için de bir parça kendinize gelin! demiş. Anlaşılan inek süt vermek istemiyor. Zaten yaşlı bir hayvan. Böylesi olsa olsa ya koşuma yarar, ya kasaba. </p>
<p class="calibre1">Hans saçlarını okşaya okşaya:</p>
<p class="calibre1">- Tamam, tamam... Ne güzel düşünce!.. demiş. Böyle bir hayvanı eve götürüp kesmek çok iyi bir şey... Kim bilir ne kadar et olur? Ama ben inek etinden pek hoşlanmam. Bana posa gibi yavan gelir. Ah insanın şöyle genç, körpe bir domuzu olsa. Onun tadı başkadır. Hele içine baharat da karışırsa... </p>
<p class="calibre1">Kasap demiş ki:</p>
<p class="calibre1">- Bana bakın Hans, hatırınız için değişmeye razıyım. İneğe karşılık domuzu size bırakacağım. </p>
<p class="calibre1">Hans:</p>
<p class="calibre1">- Hay Tanrı sizden razı olsun! demiş. İneği adama vermiş. Küçük domuzu arabadan indirtmiş, ipinden yakalamış. </p>
<p class="calibre1">Hans yine yola koyulmuş... İşinin her yerde rasgidişini düşünürmüş; nerede canını sıkacak bir şeyle karşılaşsa çok geçmeden işleri yine yoluna giriyormuş. Az sonra bir delikanlıyla karşılaşmış. Koltuğunun altında güzel, beyaz bir kaz varmış. Birbirlerini selamlamışlar. Hans talihinin kendisine nasıl yardım ettiğini, kazançlı değiştirmeler yaptığını anlatmış. Delikanlı da kazı bir lohusa şöleni için götürdüğünü söylemiş:</p>
<p class="calibre1">- Tutun da kaldırın hele diye kazı kanatlarından yakalamış. Bakın ne kadar ağır! Tam altı hafta beside yattı. Kızartmasını kim ısırsa ağzının iki yanından yağlar fışkıracak. </p>
<p class="calibre1">Hans kazı bir eliyle tartarak:</p>
<p class="calibre1">- Evet adamakıllı ağır ama demiş, benim domuzum da yabana atılır gibi değildir ha! </p>
<p class="calibre1">Bu sırada delikanlı çevresine çekine çekine bakınmış, başını sallamış. Sonra söze başlamış:</p>
<p class="calibre1">- Size bir şey söyleyeyim mi demiş, sizin domuz pek tekin bir şey değil. Demin geçtiğim köyde muhtarın domuzlarından biri ahırdan çalınmış. Korkarım, bu domuz o olmasın? </p>
<p class="calibre1">Adamlar salmışlar. Sizi domuzla birlikte ele geçirirlerse kötü bir şey olur. En hafifi sizi karanlık deliğe tıkarlar. </p>
<p class="calibre1">Zavallı Hans'ı bir korku almış:</p>
<p class="calibre1">- Aman Tanrım demiş, ne olur bana yardım edin. Buraları siz daha iyi tanırsınız... </p>
<p class="calibre1">Domuzumu alın da kazınızı bana verin! </p>
<p class="calibre1">Delikanlı:</p>
<p class="calibre1">- Bu şans işi olacak ama neyse demiş, doğrusu, başınıza bir yıkım gelmesine neden olmak istemiyorum! </p>
<p class="calibre1">Bunun üzerine ipi eline almış. Domuzu yan yolların birinden sürüp götürmüş. Zavallı Hans üzüntüden kurtulmuş olarak koltuğunun altındaki kazla ülkesinin yolunu tutmuş. </p>
<p class="calibre1">Kendi kendine:</p>
<p class="calibre1">- Derinlemesine düşünecek olursam bu değiştirmeden kârlı çıkan benim. Bir kez güzel bir kızartma, sonra bol bol sızdırma yağ... Öyle ya üç ayda bir, kaz yağlı ekmek yenir. </p>
<p class="calibre1">Sonunda güzel, beyaz tüyler. Bunlarla kendime bir baş yastığı doldurturum. Üzerinde rahat rahat uyku çekerim. Kim bilir annem ne kadar sevinecek?.. </p>
<p class="calibre1">Son köye vardığı zaman orada bir bileyci görmüş. Adam bir yandan çarkı çeviriyor, bir yandan da şarkı söylüyormuş:</p>
<p class="calibre1">Makasları bilerken ince sesler duyarım; </p>
<p class="calibre1">Zaman bana uymazsa ben zamana uyarım! </p>
<p class="calibre1">Hans olduğu yerde durmuş, adamı seyretmiş. Sonunda ona demiş ki:</p>
<p class="calibre1">- İşiniz yolunda anlaşılan... İş başında ne kadar keyiflisiniz! </p>
<p class="calibre1">Bileyci:</p>
<p class="calibre1">- Elbette demiş, sanat elde altın bileziktir. İyi bir bileyci ne vakit elini cebine atsa içinde para bulan bir adamdır. Bu güzel kazı nereden satın aldınız? </p>
<p class="calibre1">- Satın almadım... Domuzla değiştim. </p>
<p class="calibre1">- E, domuzu? </p>
<p class="calibre1">- Bir ineğe karşılık aldım. </p>
<p class="calibre1">- Peki, ineği? </p>
<p class="calibre1">- Bir at verdim de aldım. </p>
<p class="calibre1">- Atı? </p>
<p class="calibre1">- Onun için de kafam kadar kocaman bir altın verdim. </p>
<p class="calibre1">- Öyleyse altını? </p>
<p class="calibre1">- Yedi yıllık hizmetimin ücretiydi. </p>
<p class="calibre1">Bileyci; </p>
<p class="calibre1">- Öyleyse siz her zaman işinizi bilen bir adammışsınız demiş, bu durumda siz öyle olabilirsiniz ki, ayağa kalktığınızda cebinizden paraların dökülüşünü işitirsiniz. Talihinizi bu dereceye kadar çıkarmışsınız. </p>
<p class="calibre1">Hans, sormuş:</p>
<p class="calibre1">- Bunun için ne yapmalıyım? </p>
<p class="calibre1">- Benim gibi bir bileyci olmalısınız. Bunun için bir bileği taşından başka bir şey gerekli değil. Gerisi kendiliğinden gelir. İşte bende bir tane var, ama bir parça bozulmuş... Buna karşılık bana kazınızdan başka bir şey verecek değilsiniz. Olmaz mı? </p>
<p class="calibre1">Hans:</p>
<p class="calibre1">- Bu da soru mu? demiş. Dünyanın en talihli adamı ben olacağım. Elimi cebime attıkça para bulacak olduktan sonra daha fazla ne düşüneyim? </p>
<p class="calibre1">Hemen kazı adama uzatmış, bileği taşını almış. Bunun üzerine bileyci yanında duran kocaman bir adi taşı yakalamış:</p>
<p class="calibre1">- İşte, demiş, size gerekli bir taş daha... Bunun üstüne istediğiniz kadar vurur, eski çivileri döve döve düzeltebilirsiniz. Bunu alın, güzelce saklayın. </p>
<p class="calibre1">Hans, taşları yüklenmiş, sevine sevine yola çıkmış. Gözleri neşeden parlıyormuş:</p>
<p class="calibre1">- Galiba ben eşref saatte doğmuşum, diyormuş, ne istesem oluyor. Sanki büyük bayramda dünyaya gelmişim. </p>
<p class="calibre1">Hans alaca karanlıktan beri ayakta olduğu için yorgunluğunu duymaya başlamış. Açlık da bir yandan. Çünkü dağarcığında ne varsa ineğin sevinciyle yiyip bitirmişti. Sonunda güçlükle yürümeyi sürdürüyormuş. Nerdeyse olduğu yerde kalacakmış. Üstelik taşlar da gittikçe ağır gelmeye başlamış. Bir salyangoz gibi sürüne sürüne bir kır kuyusunun başına gelebilmiş. Burada dinlenmek, serin bir su içerek canlanmak istiyormuş. Otururken, bir zarar gelmesin diye taşları dikkatle yanına, kuyunun kıyısına koymuş. Sonra yere oturmuş, su içmek için kuyuya eğilmiş. Bu sırada dikatsizlik etmiş, hafifçe dokunmuş, taşların ikisi de kuyuya yuvarlanıvermiş. </p>
<p class="calibre1">Hans, bunların dibe inişini gözleriyle görünce sevinçle hoplamış. Hemen diz çökmüş: Başına bela olan bu ağır taşlardan kendisini kurtardığı için, göz yaşlarıyla Tanrı'ya dualar etmiş:</p>
<p class="calibre1">- Dünyada benim kadar talihli adam yoktur! diye bağırmış. </p>
<p class="calibre1">İçi rahat, bütün yüklerden kurtulmuş olarak fırlamış; eve, annesinin yanına varıncaya kadar koşmuş. </p>
<p class="calibre1"/>
<p class="calibre1"/>
<p class="calibre1">ALTIN ÇOCUKLAR</p>
<p class="calibre1">Evvel zaman içinde yoksul bir karı kocanın küçücük bir kulübeden başka bir şeyleri yokmuş. Bugün bulup bugün yerlermiş. Tuttukları balıklarla geçinip giderlermiş. Günün birinde adam su kıyısında oturmuş; ağlarını suya atmış. Bunları karaya çektiği zaman içinden som altın bir balık çıkmasın mı? Adam şaşkın şaşkın balığa bakarken hayvan dile gelmiş; demiş ki:</p>
<p class="calibre1">- Balıkçı, sözüme kulak ver! Beni yine suya atarsan, oturduğun kulübeyi koskocaman bir saraya çeviririm! </p>
<p class="calibre1">Balıkçı şöyle demiş:</p>
<p class="calibre1">- Yiyecek bir şeyim olmadıktan sonra sarayı ne yapayım? </p>
<p class="calibre1">Altın balık:</p>
<p class="calibre1">- Elbet bu da düşünülecek! demiş, sarayda büyük bir dolap olacak. Kapağını açtığın zaman, içinde en güzel yiyeceklerle dolu istediğin kadar tabak bulunacaktır. </p>
<p class="calibre1">Adam:</p>
<p class="calibre1">- Öyleyse istediğini yapacağım! demiş. </p>
<p class="calibre1">Balık:</p>
<p class="calibre1">- Pek güzel ama bunun için koşulum var: Bu talihe nasıl erdiğini dünyada hiç kimseye söylemeyeceksin. Ağzından bir sözcük kaçırdın mı, hepsi yok olup gider. </p>
<p class="calibre1">Bunun üzerine adam sihirli balığı suya atmış, evine dönmüş. Evvelce kulübesinin bulunduğu yerde şimdi koskoca bir saray duruyormuş. Adamcağız gözlerine inanamamış. İçeri girmiş. Karısını süslü bir odada, güzel, pırıl pırıl giysiler içinde oturur bulmuş. Kadın çok sevinçliymiş:</p>
<p class="calibre1">- Nasıl oldu da her şey birdenbire değişiverdi? diye sormuş. Bunlar o kadar hoşuma gidiyor ki... </p>
<p class="calibre1">Adam: </p>
<p class="calibre1">- Evet, demiş, benim de hoşuma gidiyor... Ama karnım çok acıktı. Haydi bana bir parça yiyecek ver! </p>
<p class="calibre1">Kadın:</p>
<p class="calibre1">- Bir şeyler yok... Hem bu yeni evde nereden ne bulacağımı bilmiyorum! demiş. </p>
<p class="calibre1">- Adam:</p>
<p class="calibre1">- Merak etme... Şurada kocaman bir dolap görüyorum. Hele onu bir aç bakalım... </p>
<p class="calibre1">Kadın dolabı açmış: İçinde börek, et, yemiş, şarap duruyormuş. Kadın sevincinden bir kahkaha atmış. Kocasına seslenmiş:</p>
<p class="calibre1">- Canın ne istiyorsa söyle, şekerim... </p>
<p class="calibre1">Sofraya oturmuşlar, yemişler, içmişler. Karınları doyunca kadın sormuş. </p>
<p class="calibre1">- Bu bolluk, bu zenginlik nereden çıktı kuzum? </p>
<p class="calibre1">Kocası demiş ki:</p>
<p class="calibre1">- Bunu hiç sorma... Söyleyemem... Eğer bir kimseye ağzımdan bir söz kaçırırsam, bütün bu mutluluğumuz yine yok olup gider... </p>
<p class="calibre1">Bunun üzerine kadın:</p>
<p class="calibre1">- Pekâlâ, demiş, mademki bilmemem gerek; ben de öğrenmek için can atacak değilim ya! </p>
<p class="calibre1">Fakat kadın bu sözleri içinden gelerek söylememiş. Gece gündüz rahatı kalmamış. </p>
<p class="calibre1">Kocasını durmadan sıkıştırıyormuş. Sonunda adam dayanamamış; bütün bunların, tutup yine bıraktığı sihirli bir altın balığın işi olduğunu anlatmış. Fakat bu sözleri biter bitmez o güzel sarayla, içindeki dolap ortadan kayboluvermiş. Karı koca kendilerini yine o eski balıkçı kulübesinin içinde bulmuşlar. </p>
<p class="calibre1">Adamcağız yine eski işine dönmüş; balık tutmaya başlamış. Fakat bu kez de talih kendisine bir daha yardım etmiş: Günün birinde altın balık yine oltasına düşmüş. Balık dile gelerek:</p>
<p class="calibre1">- Dinle, demiş, beni yine suya atarsan hem o sarayı, hem de kebaplarla, haşlamalarla dolu dolabı geri veririm. Ama dilini tutacaksın, bundan kimseye bir şey söylemeyeceksin. </p>
<p class="calibre1">Sözünde durmazsan onlar yine elinden gider! </p>
<p class="calibre1">Balıkçı:</p>
<p class="calibre1">Bu kez dilimi tutacağım, demiş, balığı suya atmış. </p>
<p class="calibre1">Evde her şey eski parlaklığına dönmüş. Kadın sevincinden ne yapacağını bilemiyormuş. </p>
<p class="calibre1">Ancak her şeyi öğrenme merakı ona yine rahat vermiyormuş. Birkaç gün sonra bu işin nasıl olduğunu kocasından sormaya başlamış; adamcağız epey bir süre susmuş. Fakat kadın canını o kadar sıkmış ki, sonunda dayanamamış, her şeyi anlatmış. Anlatmış ama o anda saray ortadan kayboluvermiş. İkisi de kendilerini yine eski kulübelerinde bulmuşlar. </p>
<p class="calibre1">Adam:</p>
<p class="calibre1">- İşte, demiş, ettiğini beğendin mi? Şimdi yine yarı aç, yarı tok ömrümüz günümüz tükensin de gör! </p>
<p class="calibre1">Karısı:</p>
<p class="calibre1">- Nereden geldiğini bilmediğim bir zenginliği ne yapayım sanki! İçim rahat olmadıktan sonra!.. demiş. </p>
<p class="calibre1">Adamcağız yine balık tutmaya gitmiş. Bir süre sonra altın balığı üçüncü kez tutmuş. Balık yine dile gelerek:</p>
<p class="calibre1">- Dinle, demiş, anlıyorum ki, senin elinden kurtulamayacağım. Ne yapalım, bari beni evine götür... Altı parçaya böl.. Bu parçalardan ikisini karına ver, yesin. İkisini atına ver, iki parçamı da toprağa göm... Bunu yaparsan sana yararı dokunur. </p>
<p class="calibre1">Adam balığı almış, eve götürmüş, dediklerini yapmış. </p>
<p class="calibre1">Gel zaman, git zaman... Toprağa gömdüğü iki parçadan iki altın zambak çıkmış. At, altından iki tay doğurmuş. Karısı da som altından iki çocuk dünyaya getirmiş. </p>
<p class="calibre1">Çocuklar büyümüş, uzun boylu, yakışıklı birer delikanlı olmuşlar Zambaklarla taylar da onlarla birlikte büyümüşler. </p>
<p class="calibre1">Günün birinde çocuklar:</p>
<p class="calibre1">- Baba, demişler, biz altın atlarımıza binerek dünyayı dolaşmak istiyoruz! </p>
<p class="calibre1">Balıkçı, buna biraz canı sıkılarak:</p>
<p class="calibre1">- Siz gittikten sonra ben sizlerden haber alamazsam buna nasıl dayanırım? demiş. </p>
<p class="calibre1">Bunun üzerine çocuklar:</p>
<p class="calibre1">- Şu iki altın zambak burada kalıyor. Onlara bakın; bizim ne durumda bulunduğumuzu öğrenirsiniz. Eğer onlar taptaze duruyorlarsa sağlıklıyız demektir. Solarlarsa anlayın ki hastayız... Eğer çiçekler kuruyup dökülürlerse anlarsınız ki öldük! demişler. Atlarına atlayıp gitmişler. </p>
<p class="calibre1">Bir hana varmışlar. Han kalabalıkmış. Bunlar iki altın çocuğu görünce gülüşmeye, alay etmeye başlamışlar. Bu alayı işiten delikanlılardan biri çok sıkılmış, yoldan vazgeçmiş; geri dönerek eve, babasının yanına gelmiş. Fakat öbür oğlan atına atlayarak yoluna devam etmiş. Gide gide sonunda büyük bir ormana varmış. Atını ormanın içlerine sürmek istediği sırada adamlar kendisine seslenmişler:</p>
<p class="calibre1">- Bu ormandan geçemezsiniz, demişler. Burası haydutlarla dolu... Size kötülükleri dokunur. Hele hem sizin, hem de atınızın altından olduğunuzu görürlerse kesin sağ </p>
<p class="calibre1"/>
<p class="calibre1">bırakmazlar. </p>
<p class="calibre1">Oğlan bu sözlere kulak asmamış:</p>
<p class="calibre1">- Bu ormandan kesinlikle geçip gitmeliyim demiş. </p>
<p class="calibre1">Birkaç ayı postu alarak sarınmış. Atını da bunlara sarmış. Böylelikle ikisinin de altından oldukları gözlerden saklanmış. Sonra oğlan iç rahatlığıyla ormana dalmış. </p>
<p class="calibre1">Ormanda bir süre yol aldıktan sonra çalıların arasında bir hışırtı olmuş. Delikanlı birbiriyle konuşan insan sesleri duymuş. Bir yandaki:</p>
<p class="calibre1">- İşte biri geliyor! diye sesleniyormuş. </p>
<p class="calibre1">Öbür yandaki de:</p>
<p class="calibre1">- Bırak yoluna gitsin... Baksana, sırtında ayı postu var.... Yoksulun, çulsuzun biri... Nesini alacağız sanki?.. </p>
<p class="calibre1">Bunun üzerine altın çocuk atını sürmüş. Kimseden zarar görmeden sağ ve esen ormandan çıkmış. Günün birinde bir köye gelmiş. Burada bir kız görmüş. Bu kız o kadar güzelmiş ki, oğlan dünyada bundan daha güzel kız olamaz, sanmış. Kıza tutulmuş. Yanına gitmiş:</p>
<p class="calibre1">- Seni candan sevdim, demiş, benim karım olur musun? </p>
<p class="calibre1">Oğlan da kızın hoşuna gitmişmiş:</p>
<p class="calibre1">- Olurum! demiş. Ömrüm oldukça da sana bağlı kalırım! </p>
<p class="calibre1">Hemen düğün hazırlıklarına başlamışlar. Bunlar sevine dursunlar, kızın babası eve gelmiş. </p>
<p class="calibre1">Kızının düğün hazırlıkları yaptığını görünce şaşırıp kalmış:</p>
<p class="calibre1">- Damat nerde? diye sormuş. </p>
<p class="calibre1">Kendisine altın çocuğu göstermişler. Fakat oğlanın üzerinde hâlâ ayı postu duruyormuş. </p>
<p class="calibre1">Baba bunu görünce çok kızmış:</p>
<p class="calibre1">- Ayı postlu bir adam benim kızımı alamaz! diye bağırmış. Oğlanı öldürmeye kalkmış. </p>
<p class="calibre1">Kız dili döndüğü kadar babasına yalvarmaya başlamış:</p>
<p class="calibre1">- Aman babacığım demiş, o benim artık kocam oldu. Hem onu öyle seviyorum ki... </p>
<p class="calibre1">Sonunda adam biraz yatışmış. Fakat bu işe bir türlü aklı yatmamış. Ertesi gün erkenden kalkmış. Kızının kocasını bir daha görmek, onun serseri bir dilenci olup olmadığını anlamak istemiş. </p>
<p class="calibre1">Yatakta yakışıklı, altından bir oğlanın yattığını, ayı postunun da odanın bir köşesine atılmış olduğunu görünce geri dönmüş:</p>
<p class="calibre1">- İyi ki dün kendimi tutmuşum... Yoksa elimden çok büyük bir kötülük çıkacakmış! diye söylenmiş. </p>
<p class="calibre1">Altın çocuk o gece düşünde ava gittiğini, güzel bir geyik kovaladığını görmüş. Ertesi sabah uyanınca nişanlısına:</p>
<p class="calibre1">- Ben ava gidiyorum! demiş. </p>
<p class="calibre1">Kızın içine bir korku düşmüş. Evde kalması için oğlana yalvarmış:</p>
<p class="calibre1">- Başına büyük bir yıkım gelebilir!.. demiş. </p>
<p class="calibre1">Fakat oğlan:</p>
<p class="calibre1">- Kesinlikle gitmem gerek! demiş. Kalkmış, evden çıkarak ormanın yolunu tutmuş. </p>
<p class="calibre1">Aradan çok geçmeden karşısına düşünde gördüğüne pek benzer, gösterişli bir geyik çıkmış. </p>
<p class="calibre1">Oğlan silahına davranmış; geyiği vurmak istemiş; fakat geyik bir sıçrayışta oradan uzaklaşmış. Oğlan hendekler, çalılar aşarak bütün gün geyiği kovalamış ama yorulmamış. </p>
<p class="calibre1">Akşam üzeri geyik kaybolmuş. Altın çocuk çevresine bakınarak giderken küçük bir evin önünde durmuş. Bu evde bir cadı otururmuş. Oğlan kapıyı çalmış. Yaşlı bir kadın kapıyı açıp sormuş:</p>
<p class="calibre1">- Bu koca ormanın ortasında böyle geç vakit ne arıyorsun? </p>
<p class="calibre1">Oğlan:</p>
<p class="calibre1"/>
<p class="calibre1">- Bir geyik gördünüz mü? demiş. Kadın: </p>
<p class="calibre1">- Evet, demiş, o geyiği tanırım... </p>
<p class="calibre1">Kocakarıyla birlikte kulübeden çıkan bir köpek, oğlanın yüzüne karşı sert sert havlıyormuş. Oğlan köpeğe:</p>
<p class="calibre1">- Sesini kısacak mısın, yoksa seni geberteyim mi? diye bağırmış. Cadı bunu duyunca kızmış:</p>
<p class="calibre1">- Ne?.. Köpeğimi mi öldüreceksin? diye haykırmış; o anda oğlancığı taş yapıvermiş. </p>
<p class="calibre1">Oğlanın zavallı genç nişanlısı boş yere günlerce yolunu beklemiş: </p>
<p class="calibre1">- Aklıma gelen başıma geldi işte! demiş. </p>
<p class="calibre1">Eve dönmüş olan öbür oğlan kardeşi, altın zambakların yanında dururken, bunlardan birinin birdenbire kopup düştüğünü görmüş:</p>
<p class="calibre1">- Aman Tanrım, diye bağırmış, kardeşimin başına büyük bir yıkım geldi galiba... Hemen yola çıkmalıyım... Belki onu kurtarabilirim!.. </p>
<p class="calibre1">Babası: </p>
<p class="calibre1">- Gitme, demiş, seni de kaybedersem benim durumum nice olur sonra? </p>
<p class="calibre1">Fakat oğlan: </p>
<p class="calibre1">- Kesinlikle gitmeliyim, demiş, herhalde gitmeliyim! </p>
<p class="calibre1">Altın atına atlayarak yola çıkmış; kardeşinin taş kesilerek yattığı büyük ormana varmış. </p>
<p class="calibre1">Cadı evinden çıkmış; oğlana seslenmiş. Onu da kardeşi gibi yapmak istemiş ama delikanlı cadıya yaklaşmamış:</p>
<p class="calibre1">- Kardeşimi diriltmezsen seni vurup gebertirim! demiş. </p>
<p class="calibre1">Cadı istemeye istemeye taştan delikanlının yanına gitmiş. Parmağıyla dokununca oğlan canlanmış. </p>
<p class="calibre1">İki altın çocuk birbirlerine kavuştukları için çok sevinmişler; kucaklaşmışlar, öpüşmüşler. </p>
<p class="calibre1">Sonra atlarına binerek ormandan çıkmışlar. Oğlanlardan biri nişanlısının yanına, öbürü babasının evine dönmüş. </p>
<p class="calibre1">O zaman baba: </p>
<p class="calibre1">- Kardeşini kurtardığını anlamıştım, demiş, çünkü altın zambak birdenbire doğruldu, yeniden çiçekler açtı. </p>
<p class="calibre1">Bundan sonra ömürlerinin sonuna kadar neşe, mutluluk içinde yaşamışlar. </p>
<p class="calibre1"/>
<p class="calibre1"/>
<p class="calibre1">YOKSUL DEĞİRMENCİ ÇIRAĞIYLA KÜÇÜK KEDİ</p>
<p class="calibre1">Değirmenin birinde yaşlı bir değirmenci oturuyormuş. Bu adamın ne karısı, ne de çocukları varmış. Kendisine üç çırak hizmet edermiş. Bu çıraklar yıllarca onun yanında bulunduktan sonra, günün birinde değirmenci bunlara demiş ki:</p>
<p class="calibre1">- Artık yaşlandım, şu sobanın arkasına çekilip oturacağım. Sizler de çıkıp gidin. Bana en iyi atı getirene bu değirmeni bağışlayacağım, ama ölünceye kadar bana bakması koşuluyla!.. </p>
<p class="calibre1">Çıraklardan üçüncüsü yaşça küçükmüş. Öbürküler onu adam yerine koymazlarmış. Onun değirmeni ele geçirmesine gönülleri razı değilmiş. </p>
<p class="calibre1">Üç çırak birlikte yola koyulmuşlar. Köyün önüne vardıkları zaman iki çırak, sersem Hans'a:</p>
<p class="calibre1">- Sen burada kalabilirsin, boşuna uğraşma... Ömründe bir at sahibi olamazsın!.. demişler ama Hans onlarla birlikte gitmiş. </p>
<p class="calibre1">Gece olunca bir mağaraya varmışlar, içine girmişler. Uyumak üzere yere uzanmışlar. </p>
<p class="calibre1">İki uyanık, Hans'ın uykuya dalmasını beklemişler. Sonra kalkmışlar; Hanscağızı orada bırakarak yola koyulmuşlar. İyi bir iş yaptıklarını sanıyorlarmış. </p>
<p class="calibre1">Güneş doğup Hans uyanınca kendisini derin mağaranın içinde bulmuş. Çevresine bakınmış:</p>
<p class="calibre1">- Aman Tanrım, nerdeyim? diye bağırmış, ayağa kalkmış, tırmana tırmana mağaradan çıkmış, ormana gitmiş. Kendi kendine şöyle düşünüyormuş: "Burada yapayalnız bırakıldım. Acaba bir at nasıl bulabilirim?" O, böyle düşünüp dururken küçük bir tekir kedi belirmiş. Güler yüzle ona:</p>
<p class="calibre1">- Nereye gideceksin, Hans? demiş. </p>
<p class="calibre1">- Hadi canım, senin bana bir yararın dokunamaz ki... </p>
<p class="calibre1">Kedi:</p>
<p class="calibre1">- Senin ne istediğini pekâlâ biliyorum. Sen güzel bir at istiyorsun. Gel benimle? Yedi yıl bana sadık uşaklık et. Bugüne kadar gördüklerinden çok daha güzel bir at veririm sana! </p>
<p class="calibre1">demiş. </p>
<p class="calibre1">Hans kendi kendine:</p>
<p class="calibre1">- Bu, sihirli bir kedi olsa gerek. Söyledikleri doğru mu, değil mi bir görelim! diye düşünmüş. </p>
<p class="calibre1">Bunun üzerine kedi onu sihirli şatocuğuna götürmüş. Burada ona hizmet eden bir sürü kedi varmış. Bunlar merdivenlerden hızlı hızlı inip çıkıyorlarmış. Neşeli, iyi yürekli şeylermiş. </p>
<p class="calibre1">Akşamleyin sofraya oturdukları zaman bunlardan üçü çalgı çalıyormuş. Biri baso, öteki keman, üçüncüsü de var gücüyle yanaklarını şişirerek boru çalıyormuş. Yemekleri yedikten sonra sofra ortadan kaldırılmış. Kedi:</p>
<p class="calibre1">- Gel bakalım Hans, demiş, benimle dans et! </p>
<p class="calibre1">Hans:</p>
<p class="calibre1">- Hayır demiş, ben bir kediyle dans etmem... Şimdiye kadar böyle bir şey yapmadım. </p>
<p class="calibre1">Bunun üzerine kedi, öbür kedilere dönerek:</p>
<p class="calibre1">- Şunu yatağa götürün! demiş. </p>
<p class="calibre1"/>
<p class="calibre1">O zaman kedilerden biri yatak odasının lambasını yakmış. Biri ayakkabılarını çıkarmış; biri çoraplarını çıkarmış. En sonra biri de lambayı üfleyip söndürmüş. </p>
<p class="calibre1">Ertesi sabah yine gelmişler. Yataktan çıkarken ona yardım etmişler. Biri çoraplarını giydirmiş. Biri çorap bağlarını bağlamış, biri pabuçlarını giydirmiş. Biri yüzünü yıkamış. </p>
<p class="calibre1">Biri de kuyruğuyla kurulamış. Hans:</p>
<p class="calibre1">- Oh ne âlâ! demiş. </p>
<p class="calibre1">Fakat o da kediye hizmet edecek, her gün odun kıracakmış. Bunun için kendisine gümüşten bir baltayla bir testere vermişler. Tokmak bakırdanmış. Hans alçak gönüllülük göstermiş; bu evde kalmış. Güzel yiyecekler, içecekler buluyor; fakat tekir kediyle hizmetçi kedilerden başka kimseyi göremiyormuş. </p>
<p class="calibre1">Günün birinde kedi ona:</p>
<p class="calibre1">- Git, çayırımı biç, otları kurut! diyerek eline gümüşten bir orakla altından bir bileği taşı vermiş. Bunları sağlam olarak geri getirmesini tembih etmiş. </p>
<p class="calibre1">Hans gitmiş; kendisine verilen işi yapmış. İşini bitirdikten sonra orağı, bileği taşını, atları eve getirmiş. Emeğinin karşılığını hâlâ verip vermeyeceğini kediden sormuş. Tekir kedi:</p>
<p class="calibre1">- Hayır, demiş, bunu hak edebilmek için bana bir şey daha yapman gerek! İşte şurada kereste, keser, gönye gibi gerekli her şey var. Hepsi gümüştendir. Bunlarla bana mini mini bir ev yapacaksın! </p>
<p class="calibre1">Hans hemen bir evcik yapmış. Her şeyi başardığını, fakat hâlâ bir atı olmadığını söylemiş. </p>
<p class="calibre1">Aradan yedi yıl da geçmiş bulunuyormuş. Günün birinde kedi, atlarını görmek isteyip istemediğini sormuş. Hans:</p>
<p class="calibre1">- Elbette! demiş. </p>
<p class="calibre1">Kedi küçük evin kapısını açmış. İçeride on iki at varmış. Aman Tanrım, bunlar o kadar güzel, o kadar besiliymişler ki, Hans sevincinden bayılacakmış. Kedi Hans'a yiyecek, içecek vermiş:</p>
<p class="calibre1">- Haydi ülkene dön... Atını seninle birlikte göndermiyorum. Üç gün sonra ben gelir, atı da getiririm! demiş. </p>
<p class="calibre1">Hans oradan ayrılmış. Kedi ona değirmenin yolunu göstermiş. Tekir kedi, ona yeni bir giysi vermediği için Hans'ın eski, paramparça giysileri yedi yıldan beri üzerindeymiş. Bu arada boyu uzamış, giysiler iyice kısalmışmış. </p>
<p class="calibre1">Hans ülkesine vardığı zaman değirmencinin öbür çırakları da oraya dönmüş </p>
<p class="calibre1">bulunuyorlarmış. İkisi de atlarını birlikte getirmişlermiş. Fakat bunlardan birininkinin gözleri körmüş. Öbürününküyse topalmış. İkisi de sormuşlar:</p>
<p class="calibre1">- Hani senin atın Hans?.. </p>
<p class="calibre1">- Üç gün sonra arkadan gelecek! </p>
<p class="calibre1">Onun bu sözlerine gülüşmüşler:</p>
<p class="calibre1">- Öyle mi?.. Sen atı nereden bulacaktın zaten! Kim bilir ne biçim şeydir? demişler. </p>
<p class="calibre1">Hans odaya girmiş; fakat üstü başı paramparça olduğu için değirmenci sofraya almamış. </p>
<p class="calibre1">Biri odaya girse ondan utanacaklarını düşünmüşler. Ona dışarda bir parça yiyecek vermişler. Akşam olup yatacakları zaman öbür çıraklar ona yatak vermek istememişler. </p>
<p class="calibre1">Sonunda Hans kazların kümesine girerek katı samanların üzerinde uyumuş. </p>
<p class="calibre1">Sabah uyandığı zaman üçüncü gün de tamam olmuşmuş. Uzaktan altı at koşulu bir araba görünmüş. Hayvanlar pırıl pırılmış. Bir uşak yedinci bir at getiriyormuş. Arabadan çok süslü bir prenses inmiş, değirmene girmiş. Bu güzel kız, bizim Hanscağızın yedi yıl hizmet ettiği kedisiymiş. Kız değirmenciye küçük çırağını sormuş. Değirmenci:</p>
<p class="calibre1">- Onu değirmenin içine sokmuyoruz. Üstü başı o kadar perişan ki... Kaz kümesinde yatıyor! demiş. </p>
<p class="calibre1"/>
<p class="calibre1">Prenses, onu hemen bulup getirmelerini istemiş. Hans'ı kümesten çıkarıp getirmişler. </p>
<p class="calibre1">Hans derlenip toparlanmış. Kızın uşağı bir bohça açmış. İçinden yepyeni, süslü bir giysi çıkarmış. Hans'ı yıkayıp temizlemiş, giysileri giydirmiş. Bu işler bitince Hans o kadar güzelleşmiş ki, bir kraldan daha yakışıklı olmuş. Kız öbür çırakların getirdikleri atları görmek istemiş. Bunlardan biri kör, öbürü topalmış. O zaman uşağına, yedinci atı getirmesini buyurmuş. Değirmenci bunu görünce, böyle bir ata şimdiye kadar rasgelmediğini söylemiş. Kız:</p>
<p class="calibre1">- İşte bu at üçüncü çırağınındır! demiş. Değirmenci:</p>
<p class="calibre1">- Öyleyse değirmen onundur! demiş. </p>
<p class="calibre1">Fakat prenses değirmenin de, atın da kendisinde kalmasını söylemiş. Sadık Hans'ını almış, arabasına bindirmiş. Birlikte çıkıp gitmişler. </p>
<p class="calibre1">Vaktiyle Hans'ın gümüşten araçlarla yaptığı küçük eve gitmişler. Burası büyük bir şato olmuşmuş. İçerisinde her şey altından, gümüştenmiş. Burada kızla Hans evlenmişler. </p>
<p class="calibre1">Böylelikle Hans çok, hem de pek çok zengin olmuş. </p>
<p class="calibre1">Saf kimsenin adam olamayacağını söylememeli! </p>
<p class="calibre1"/>
<p class="calibre1"/>
<p class="calibre1">KAZ ÇOBANI KIZ</p>
<p class="calibre1">Evvel zaman içinde bir kraliçe varmış. Kocası yıllarca önce ölmüşmüş. Bu kadının güzel bir kızı varmış. Kız büyüyüp yetişince uzak ülkelerden birinde bir prense sözlenmiş. Gelin olma vakti gelip de kızın bu yabancı ülkeye gitmesi kararlaşınca yaşlı kadın birçok değerli eşyayı, mücevherleri, altınları, gümüşleri, özetle krallara yakışır eşyaların hepsini denklere sarmış. Çünkü çocuğunu candan severmiş. Yanına bir de, eşya halayığı vermiş. Bu kız onunla birlikte gidecek, kızı damada teslim edecekmiş. İkisine birer at verilmiş, prensesinkinin adı Falada'ymış. Bu at insan gibi konuşurmuş da. Ayrılık saati çalınca, yaşlı anne yatak odasına gitmiş, küçük bir bıçak almış, parmağını kesip kanatmış. Altına beyaz bir bez tutmuş. Üzerine üç damla kan akıtmış. Bu bezi kızına vererek:</p>
<p class="calibre1">- Yavrum, demiş, bunu iyi sakla. Yolda bir sıkıntıya uğrayacaksın! </p>
<p class="calibre1">Gözyaşları arasında birbirlerinden ayrılmışlar. Prenses bu bez parçasını koynuna sokmuş, atına binmiş, nişanlısına gitmek üzere yola çıkmış. Bir saat yol aldıktan sonra kız pek susamış; halayığa demiş ki:</p>
<p class="calibre1">- Haydi in de yanındaki bardakla bana dereden su getir. Kana kana içeyim. </p>
<p class="calibre1">Halayık:</p>
<p class="calibre1">- Susadınızsa kendiniz inin, suyun kıyısına uzanın, için. Ben sizin hizmetçiniz değilim! </p>
<p class="calibre1">demiş. </p>
<p class="calibre1">Prenses pek susadığı için attan inmiş. dereye uzanmış, içmiş ama altın bardaktan içmemiş. </p>
<p class="calibre1">Bunun üzerine kız:</p>
<p class="calibre1">- Tanrım, sen bilirsin! deyince üç kan damlası dile gelmiş:</p>
<p class="calibre1">- Annen bunu bilse yüreği parça parça olurdu! demişler ama kral nişanlısı alçak gönüllüymüş. Bir şeycik dememiş. Atına binmiş. Uzun uzun yol almışlar. Hava çok sıcakmış. Güneş pek yakıcıymış. Bunun için kız yine susamış. Bir ırmağın kıyısına gelince halayığa yine seslenmiş:</p>
<p class="calibre1">- Haydi in de altın bardağımla bana su getir! demiş. Çünkü deminki kötü lafların hepsini unutmuşmuş. Fakat halayık bu kez daha yüksekten atarak konuşmuş:</p>
<p class="calibre1">- Su istiyorsanız gidin, kendiniz için. Ben sizin hizmetçiniz değilim. </p>
<p class="calibre1">Prenses pek susadığı için inmiş, akan suya uzanmış; hem ağlamış, hem de:</p>
<p class="calibre1">- Tanrım, sen bilirsin! demiş. </p>
<p class="calibre1">Kan damlaları dile gelmişler:</p>
<p class="calibre1">- Annen bunu bilse yüreği parça parça olurdu! demişler. </p>
<p class="calibre1">Kız böyle uzanıp su içerken, üç damla kanın bulunduğu mendil koynundan kayıp düşmüş. Suyla birlikte akıp gitmiş. Kız bunun farkında bile olmamış. Halayık kızı seyretmiş. Mendili görünce, damat üzerinde geçer sözlü olacağını düşünerek sevinmiş. </p>
<p class="calibre1">Çünkü prenses bu kan damlalarını yitirdiği için hem zayıf, hem de etkisiz kalmışmış. </p>
<p class="calibre1">Kız Falada'ya yine binmek isteyince halayık:</p>
<p class="calibre1">- Falada'ya binmek benim hakkım... Sen benim beygire yakışırsın! demiş. Kız ona da boyun eğmiş. Sonra halayık sert sözlerle prensese buyruk vermiş:</p>
<p class="calibre1">- Saray giysilerini çıkaracaksın. Benim kötü giysilerimi giyeceksin. Hem de bunları sarayda kimseye söylemeyeceğine ant içeceksin! demiş. Kız andını tutmazsa orada öldürüleceğini söylemiş. Fakat Falada bütün bunları seyrediyormuş. Olup bitenler gözünden kaçmıyormuş. </p>
<p class="calibre1">Halayık Falada'ya, asıl nişanlı da kötü beygire binmiş. Böylece yola çıkmışlar. Sonunda kralın sarayına varmışlar. Bunların gelişi büyük bir sevinçle karşılanmış. Prens onları karşılamaya koşmuş. Halayığı tutup attan indirmiş. Bu kızın kendi eşi olduğunu sanıyormuş. Halayığı merdivenlerden yukarı çıkarmışlar. Asıl prensesse alt katta kalakalmış. Bu sırada yaşlı kral pencereden bakıyormuş. Kızın avluda kaldığını, çok güzel, zarif bir kız olduğunu görmüş. Hemen taht odasına geçmiş. Kendisiyle birlikte gelip aşağıda avluda duran kızın kim olduğunu söylemesi için gelini çağırmış; Halayık:</p>
<p class="calibre1">- Onu yolda bulup yanıma aldım! Şu hizmetçiye bir iş verin... Boş durmasın! demiş. Fakat yaşlı kralın kıza gördürecek bir işi yokmuş. Şöyle demekten başka çare bulamamış:</p>
<p class="calibre1">- Küçük bir çocuğum var. Kazları güder. Kız ona yardım etsin! </p>
<p class="calibre1">Bu oğlanın adı Kürdchen (Konradchen)miş. İşte asıl gelin kaz gütmede ona yardım edecekmiş. </p>
<p class="calibre1">Uydurma gelin genç krala demiş ki:</p>
<p class="calibre1">- Sevgili kocacığım, benim hatırım için bir şey yapmanızı rica edeceğim! </p>
<p class="calibre1">Oğlan:</p>
<p class="calibre1">- Seve seve yaparım! demiş. </p>
<p class="calibre1">- Öyleyse celladı çağırın... Buraya gelirken bindiğim atın boynunu vurdurun. Çünkü yolda beni pek kızdırdı. </p>
<p class="calibre1">Bunun asıl nedeni, prensesle olup bitenleri atın anlatmasından korkmasıymış. </p>
<p class="calibre1">Artık olan olmuş. Sadık Falada ölecekmiş. Bu haber sahici prensesin kulağına da varmış. </p>
<p class="calibre1">Kız cellada gidip, kendisine küçük bir hizmette bulunursa bir altın vereceğine gizlice söz vermiş. </p>
<p class="calibre1">Kentte büyük, karanlık bir kapı varmış. Kız akşam sabah kazlarla bu kapıdan geçermiş. </p>
<p class="calibre1">İşte kız Falada'nın kafasını bu karanlık kapının altına çivilemesini cellattan istemiş. </p>
<p class="calibre1">Böylelikle onu sık sık görebilecekmiş. Cellat söz vermiş. Atın başını kesmiş, karanlık kapının altına çivilemiş. </p>
<p class="calibre1">Sabahleyin erkenden kızla Kürdchen kapının altından geçerlerken kız:</p>
<p class="calibre1">- Ey duvarda çakılı Falada! diye seslenmiş:</p>
<p class="calibre1">Kafa dile gelmiş:</p>
<p class="calibre1">- Ey buradan geçen kraliçe! Annen bunu bilse yüreği parça parça olurdu! demiş. </p>
<p class="calibre1">Bunun üzerine kız bir şey demeden kentten çıkmış. Kazları kırlara doğru gütmüşler. Kız çayırlığa gelince yere oturmuş. Altın gibi saçlarını çözmüş. Kürdchen onu seyreder, bunların parıldadıklarını görerek sevinirmiş. O zaman kız:</p>
<p class="calibre1">- Es rüzgâr, es de Kürdchen'in şapkacığını başından al. Saçlarımı örüp başıma sarıncaya kadar onu peşinden kovalat! demiş. </p>
<p class="calibre1">Bunun üzerine güçlü bir rüzgâr çıkmış. Kürdchen'in şapkasını başından kapmış. Oğlan peşinden koşmaya başlamış. Geri dönünceye kadar kız saçlarını tarayıp bitirmiş. Başına sarmış. Kürdchen bir tel saç bile göremeyince darılmış., kızla konuşmamış. Akşama kadar böylece kazları gütmüşler, sonra eve dönmüşler. </p>
<p class="calibre1">Ertesi sabah, karanlık kapının altından geçip giderlerken kız:</p>
<p class="calibre1">- Ey duvarda çakılı Falada! diye seslenmiş. </p>
<p class="calibre1">Falada dile gelmiş:</p>
<p class="calibre1">- Ey buradan geçen kraliçe! Annen bunu bilse yüreği parça parça olurdu! demiş. Kırda kız yine çimenlere oturmuş, saçlarını çözüp taramaya başlamış. Kürdchen koşmuş, bunları tutmak istemiş. Kız, bunun üzerine, çabuk çabuk:</p>
<p class="calibre1">- Es rüzgâr, es de Kürdchen'in şapkacığını başından al. Saçlarımı örüp başıma sarıncaya kadar onu peşinden kovalat! deyince rüzgâr esmiş. Başından şapkasını uçurmuş. </p>
<p class="calibre1">Kürdchen peşinden koşmuş. Geri döndüğü zaman kız saçlarını toplamışmış bile. Oğlan yine bir şey ele geçirememiş. Böylece akşama kadar kazları gütmüşler. </p>
<p class="calibre1"/>
<p class="calibre1">Akşamleyin eve döndükleri zaman Kürdchen yaşlı kralın huzuruna çıkmış:</p>
<p class="calibre1">- Bu kızla bir daha kaz gütmek istemiyorum! demiş. Yaşlı kral sormuş:</p>
<p class="calibre1">- Neden? </p>
<p class="calibre1">- Bütün gün beni kızdırıyor. </p>
<p class="calibre1">Yaşlı kral, kızın neler yaptığını sormuş. Kürdchen anlatmış:</p>
<p class="calibre1">- Sabahleyin sürüyle karanlık kapının altından geçerken kız duvardaki at kafasına: "Ey duvarda çakılı Falada"! diyor; kafa da dile geliyor: "Ey buradan geçen kraliçe! Annen bunu bilse yüreği parça parça olurdu!" diyor. Kürdchen kırda olup bitenleri, rüzgârın uçurduğu şapkasının peşinden koşuşunu da anlatmış. </p>
<p class="calibre1">Yaşlı kral, ertesi gün yine gidip kaz gütmelerini buyurmuş. Kendisi de sabahleyin karanlık kapının arkasına saklanmış, kız Falada'ınn başıyla konuşurken dinlemiş. Sonra kızın arkasından kral da gitmiş. Bir çalılığın arkasına saklanmış. Az sonra kaz çobanı kızın sürüyü güderek gelişini, yere oturuşunu, pırıldayan saçlarını çözüşünü gözleriyle görmüş. </p>
<p class="calibre1">Kız yine seslenmiş:</p>
<p class="calibre1">- Es rüzgâr, es de Kürdchen'in şapkacığını başından al. Saçlarımı örüp başıma sarıncaya kadar onu peşinden kovalat! der demez bir rüzgâr çıkmış. Kürdchen'in şapkasını uçurmuş. Oğlan peşinden koşmuş. Hizmetçi kız saçlarını taramış. Perçemlerini örmüş... </p>
<p class="calibre1">Yaşlı kral bütün bunları seyretmiş. Sonra sezdirmeden dönüp gitmiş. Akşam olup da kaz çobanı kız eve dönünce yanına çağırtmış. Bunları niçin yaptığını sormuş:</p>
<p class="calibre1">- Bunu size söyleyemem... Hatta en yakınımdan bir kimseye bile derdimi açamam. Çünkü ant içtim. Yoksa bu benim yaşamıma mal olur! </p>
<p class="calibre1">Kral, kızı zorlamış. Rahat vermemiş. Fakat ağzından bir söz bile alamamış. Bunun üzerine:</p>
<p class="calibre1">- Mademki bana bir şey söylemek istemiyorsun... Bari şuradaki demir sobaya derdini anlat! demiş, çıkıp gitmiş. </p>
<p class="calibre1">Kız sürüne sürüne demir sobanın içine girmiş. Durumunu anlatarak ağlamaya başlamış. </p>
<p class="calibre1">İçindeki dertleri boşaltmış:</p>
<p class="calibre1">- Şurada herkes tarafından unutulmuş bir durumdayım. Oysa ben bir prensesim. Düzenci halayık saray giysilerimi zorla çıkarttırdı. Nişanlımın yanındaki yerimi aldı. Ben de kaz çobanı olarak kötü bir işe atıldım. Bunları annem duysa yüreği parça parça olurdu... </p>
<p class="calibre1">Yaşlı kral, dışarda soba borularının yanında durup kızın sözlerini dinlermiş. Bunun üzerine yine içeri girmiş. Kıza sobadan çıkmasını söylemiş. Ona saray giysilerini giydirmişler. Kız o kadar güzelleşmiş ki herkes şaşırıp kalmış. Yaşlı kral oğlunu çağırmış. </p>
<p class="calibre1">Nişanlısının uydurma olduğunu haber vermiş. Onun bir halayıktan başka bir şey olmadığını, asıl gelinin şurada duran eski kaz çobanı kız olduğunu söylemiş. Genç kral kızın güzelliğini, iyiliğini görünce candan sevinmiş... Büyük bir şölen hazırlanmış. Herkes, bütün iyi dostlar çağırılmış. </p>
<p class="calibre1">Başta damat, bir yanında prensesle, öbür yanında halayıkla oturmuş. Fakat halayığın gözleri kamaştığı için, pırıl pırıl süsler içindeki prensesi tanıyamamış. Yenilip içildikten, keyifler tamamlandıktan sonra yaşlı kral halayığa bir bilmece sormuş. Büyükleri şu ya da bu biçimde aldatan kadına layık olan nedir? diye... Sonra olup bitenleri bir bir anlatmış. </p>
<p class="calibre1">"Böylesini ne yapmalı?" diye sormuş. Uydurma gelin:</p>
<p class="calibre1">- Böylesine en layık olan şey; onu çırılçıplak soymak, sonra içi sivri çivilerle dolu bir fıçıya tıkmak... Bu fıçıya, iki kır at koşup kadın ölünceye kadar sokak sokak sürükletmektir! </p>
<p class="calibre1">Bunun üzerine kral:</p>
<p class="calibre1">- İşte bu sensin... Kendi cezanı kendin söyledin. Bu yargı yerine getirilecektir! demiş; Ceza yerini bulduktan sonra genç kral asıl gelinle evlenmiş. O günden sonra ikisi dirlik düzenlik içinde ülkeyi yönetmişler. </p>
<p class="calibre1"/>
<p class="calibre1">ÇİVİ</p>
<p class="calibre1">Bir tüccar panayırda iyi alışveriş yapmış. Elindeki malların hepsini satmış. Para kemerini altınla, gümüşle sucuk gibi şişirmiş. Gece bastırmadan evine dönmek istiyormuş. Para dolu heybesini atın sırtına koymuş, yola çıkmış. Öğle üzeri bir kentte mola vermiş. Yine yola koyulacağı sırada uşağı hayvanı getirmiş:</p>
<p class="calibre1">- Bey, demiş, sol arka ayağın nalından bir çivi noksan! </p>
<p class="calibre1">Tüccar:</p>
<p class="calibre1">- Varsın olsun! demiş. Zaten altı saatlik yolum kaldı... Nasıl olsa o vakte kadar nal yerinde durur. Acele etmem gerek. </p>
<p class="calibre1">İkindi üzeri yine attan inip hayvana yem verdirdiği sırada uşak odaya girmiş:</p>
<p class="calibre1">- Bey, demiş, hayvanımızın sol arka ayağının nalı yok. Nalbanta götüreyim mi? </p>
<p class="calibre1">Adam:</p>
<p class="calibre1">- Varsın olsun, demiş, şurada birkaç saat kaldı... O vakte kadar at nasıl olsa dayanır. Acele etmem gerek. </p>
<p class="calibre1">Adam yola çıkmış. Fakat çok geçmeden at aksamaya başlamış. Bu aksama çok sürmemiş; hayvan topallamaya başlamış. Bu topallama da uzun sürmemiş. Hayvan yere yıkılmış, bir ayağı kırılmış. Tüccar atı olduğu yerde bırakmaktan, heybeyi sırtına vurup yaya olarak yola çıkmaktan başka çare bulamamış. Gece yarısı eve varmış. Kendi kendine de:</p>
<p class="calibre1">- Bütün bu başıma gelenlere neden o uğursuz çividir! diye söylenmiş. </p>
<p class="calibre1">İnsan acele etmeli, ama önce önlemini almalı! </p>
<p class="calibre1"/>
<p class="calibre1"/>
<p class="calibre1">ÜÇ TEMBEL</p>
<p class="calibre1">Bir kralın üç oğlu varmış. Bunların üçünü de aynı derecede severmiş. Ölümünden sonra hangisini kral yapacağını bilmezmiş. Kral ölümünün yaklaştığını anlayınca, onları yatağının yanına çağırmış:</p>
<p class="calibre1">- Sevgili çocuklarım, demiş, ben bir şey düşündüm. Onu sizlere söyleyeceğim. İçinizden hanginiz daha tembelse benden sonra o kral olacak! </p>
<p class="calibre1">Bunun üzerine büyük oğlan demiş ki:</p>
<p class="calibre1">- Babacığım, öyleyse ülke bana kalacak. Çünkü ben o kadar tembelim ki, uykuya yattığım sırada gözüme bir şey damlasa hiç aldırmadan uykuya dalarım. </p>
<p class="calibre1">İkincisi:</p>
<p class="calibre1">- Babacığım, demiş, ülke benim olacak. Çünkü ben o kadar tembelim ki, ısınmak için ateşin kıyısında otururken bacağımı çekmektense tabanımın yanmasına razı olurum. </p>
<p class="calibre1">Ücüncüsü de şöyle demiş:</p>
<p class="calibre1">- Babacığım, ülke benimdir. Çünkü ben o kadar tembelim ki, beni asmaya götürseler, hatta ipi de boynuma geçirmiş olsalar, biri gelip de ipi kesmek için elime keskin bir bıçak verse, elimi ipe kaldırmaktansa asılmaya razı olurum. </p>
<p class="calibre1">Baba bunu duyunca:</p>
<p class="calibre1">- Sen hepsinden ileri gitmişsin... Öyleyse kral sen olacaksın! demiş. </p>
<p class="calibre1"/>
<p class="calibre1"/>
<p class="calibre1">KÜÇÜK ÇOBAN</p>
<p class="calibre1">Evvel zaman içinde bir küçük çoban varmış. Kendisine ne sorulsa tam karşılığını verirmiş. </p>
<p class="calibre1">Böyle diye her yanda adı çıkmış. O ülkenin kralı da bunu duymuş, inanmamış, oğlanı çağırmış. </p>
<p class="calibre1">Demiş ki:</p>
<p class="calibre1">- Sana üç şey soracağım... Bunlara karşılık verebilirsen seni kendime oğul alacağım... </p>
<p class="calibre1">Bundan sonra da sarayımda kalabileceksin! </p>
<p class="calibre1">Oğlan:</p>
<p class="calibre1">- Bu üç soru nedir? demiş. </p>
<p class="calibre1">Kral:</p>
<p class="calibre1">- Birinci soru şu: Dünyadaki denizlerde kaç damla su vardır? </p>
<p class="calibre1">Küçük çoban:</p>
<p class="calibre1">- Kralım, demiş, önce dünyadaki bütün akar suları tıkat da ben saymaya başlamadan önce denizlere yeniden bir damla su akmasın. O zaman denizde kaç damla su bulunduğunu size söylerim! demiş. </p>
<p class="calibre1">Kral:</p>
<p class="calibre1">- İkinci soru şu: Gökte kaç yıldız var? demiş. </p>
<p class="calibre1">Küçük çoban:</p>
<p class="calibre1">- Bana büyük bir tabaka beyaz kâğıt verin! demiş. </p>
<p class="calibre1">Üzerine kalemle o kadar çok küçük nokta yapmış ki, bunlar ne görülebiliyormuş, ne de sayılabiliyormuş. Bunlara bakanların kafaları karışıyormuş. </p>
<p class="calibre1">Oğlan kâğıdı krala göstermiş:</p>
<p class="calibre1">- İşte şu kâğıtta ne kadar nokta varsa gökyüzünde de o kadar yıldız vardır; alın sayın! </p>
<p class="calibre1">demiş ama kimse bunu yapacak durumda değilmiş. </p>
<p class="calibre1">Kral:</p>
<p class="calibre1">- Üçüncü soru da şu: sonsuzluk dediğimiz zamanda kaç saniye vardır? </p>
<p class="calibre1">Küçük çoban:</p>
<p class="calibre1">- Kafdağı'nın ardında bir dağ vardır. Bu dağın yüksekliği bir saat, genişliği bir saat, derinliği de bir saat sürer. Buraya her yüzyılda bir, bir kuş gelir, gagasını sürterek biler. Bu gagalar sürtüle sürtüle dağ aşınıp ortadan kalkarsa işte o zaman sonsuzluğun ilk saniyesi geçmiş olacaktır. </p>
<p class="calibre1">Bunun üzerine kral:</p>
<p class="calibre1">- Üç soruya da karşılık buldun, demiş; bundan sonra yanımda kalacaksın, sarayımda oturacaksın. Artık sana kendi çocuğum gözüyle bakacağım. </p>
<p class="calibre1"/>
<p class="calibre1"/>
<p class="calibre1">ALTIN YAĞMURU</p>
<p class="calibre1">Evvel zaman içinde küçük bir kız varmış. Bu kızcağızın annesi de, babası da ölmüşlermiş. </p>
<p class="calibre1">Çocuk o kadar yoksulmuş ki, başını sokacak bir kulübeciği, içine girip yatacağı bir yatağı bile yokmuş. Daha kötüsü, üstündeki entariden başka giyecek bir şeyi, kendisine acıyan birinin verdiği bir dilim ekmekten başka yiyeceği de yokmuş. Ama bu kız çok iyi yürekliymiş. Yeryüzünde kimseciği olmadığı için kızcağız Tanrı'ya güvenerek, başını alıp kırlara gitmiş. </p>
<p class="calibre1">Yolda karşısına yoksul bir adam çıkmış:</p>
<p class="calibre1">- Karnım çok aç, bana yiyecek bir şey versene!.. demiş. </p>
<p class="calibre1">Kızcağız elindeki ekmeğin hepsini adama uzatmış, yola koyulmuş. </p>
<p class="calibre1">Az sonra karşısına bir çocuk çıkmış; ağlaya ağlaya demiş ki:</p>
<p class="calibre1">- Soğuktan kafam donuyor... Bana bir şey ver de başımı örteyim! </p>
<p class="calibre1">Bunun üzerine kız başlığını çıkarıp çocuğa vermiş. </p>
<p class="calibre1">Biraz daha yol aldıktan sonra yine bir çocukla karşılaşmış. Bu çocuğun üzerinde entarisi yokmuş. Soğuktan tir tir titriyormuş. Kız ona kendininkini vermiş. </p>
<p class="calibre1">Az sonra biri de ceketini istemiş. Onu da bu çocuğa vermiş. </p>
<p class="calibre1">Sonunda bir ormana varmış. O sırada ortalık kararmışmış. Burada biri daha yanına gelerek gömleğini istemiş. İyi yürekli kız şöyle düşünmüş. </p>
<p class="calibre1">- Vakit gece... Ortalık karanlık. Nasıl olsa seni kimse görmez. Gömleğini de çıkarıp verebilirsin, demiş. Gömleğini çıkarmış, vermiş. </p>
<p class="calibre1">Böyle çırılçıplak dururken birdenbire gökyüzünden yıldızlar dökülmeye başlamış. Bunlar, pırıl pırıl altından paralarmış. Kız bir de bakmış ki, üstünde en iyi kumaştan yepyeni bir entari var. Bunun üzerine paraları eteğine toplamış. O günden sonra zengin bir kız olarak ömrünün sonuna kadar rahatça yaşamış. </p>
<p class="calibre1"/>
<p class="calibre1"/>
<p class="calibre1">KÖYLÜYLE ŞEYTAN</p>
<p class="calibre1">Vaktiyle akıllı, kurnaz bir köylücük varmış. Çevirdiği dolaplar, başardığı işler üzerine çok şey anlatılır, ama onun şeytanı nasıl faka bastırdığını, eliyle çevirdiğini anlatan öykü hepsinden güzeldir:</p>
<p class="calibre1">Günün birinde köylücük tarlasını sürmüş. Ortalık kararmaya başladığı sırada evine dönmeye hazırlanırken, tarlasının ortasında yanan bir kömür yığını görmüş. Şaşırarak oraya gitmiş. Ateşin üstünde küçük, kara bir şeytan oturuyormuş. Köylü:</p>
<p class="calibre1">- Yoksa bir hazine üzerinde mi oturuyorsun? diye sormuş, Şeytan:</p>
<p class="calibre1">- Evet, demiş, ömründe gördüğün altınlardan, gümüşlerden daha çoğuyla dolu bir hazinenin üstündeyim. </p>
<p class="calibre1">Küçük köylü:</p>
<p class="calibre1">- Bu hazine benim tarlamın üzerindedir. Öyleyse benimdir! demiş. </p>
<p class="calibre1">Şeytan:</p>
<p class="calibre1">- İki yıl tarlandan çıkan ürünün yarısını bana verirsen bunlar senindir! demiş. Bende yeteri kadar para var ama ben yeryüzünün yemişlerinden edinmek istiyorum. </p>
<p class="calibre1">Köylücük pazarlığı kabul etmiş:</p>
<p class="calibre1">- Bölüşmede kavga çıkmasın diye sözleşelim: Toprağın üstündekiler senin olsun. </p>
<p class="calibre1">Altındakiler de benim... Tamam mı? </p>
<p class="calibre1">Bu öneri şeytanın hoşuna gitmiş. Fakat kurnaz köylücük şalgam ekmişmiş. Hasat zamanı gelince şeytan çıkagelmiş; payını alıp götürmek istemiş. Fakat sarı, soluk yapraklardan başka bir şey bulamamış. Köylücük ise keyifli keyifli şalgamlarını topraktan çıkarmış. </p>
<p class="calibre1">Şeytan:</p>
<p class="calibre1">- Bu kez kârlı çıktın. Ama gelecek sefer böyle olmayacak. Toprağın üstündekiler senin, altındakiler benim!.. demiş. </p>
<p class="calibre1">Köylücük:</p>
<p class="calibre1">- Ona da peki, demiş. </p>
<p class="calibre1">Fakat tohum atma zamanı gelince köylücük şalgam ekmemiş, buğday ekmiş. Ürün ermiş. </p>
<p class="calibre1">Minik köylü tarlaya gitmiş. Olgun sapları orakla bir bir biçmiş. Şeytan gelince yerde kısacık sap uçlarından başka bir şey bulamamış. Öfkeyle kendini kayalık bir uçuruma fırlatmış. Küçük köylü:</p>
<p class="calibre1">- İşte, demiş, tilkileri böyle aldatmalı! </p>
<p class="calibre1">Sonra gitmiş, hazineyi alıp götürmüş. </p>
<p class="calibre1"/>
<p class="calibre1"/></body>
</html>
