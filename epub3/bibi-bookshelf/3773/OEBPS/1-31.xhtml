<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-31</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-31" xml:lang="tr-TR">
		<div>
			<p>  </p>
			<p id="_idParaDest-29" xml:lang="en-GB"><st c="0">29  </st></p>
			<p><st c="3">İskeledeki kalabalığa karışınca kendimi iyi hissettim.   </st></p>
			<p><st c="58">İyi çok iyi. </st><st c="71">Fazla iyi.   </st></p>
			<p><st c="82">Gülüşen, itişen gençler, çarşının bu en işlek caddesinde bebek arabası iten anneler, elektrikli bisiklet süren bakkal çıraklarıyla beraber yürürken içimin sıkıntısı dağıldı. </st><st c="256">İşte bayramcılara karıştım ben. </st><st c="288">Sizin satır aralarında ya da apaçık cümlelerinizde aşağıladığınız günübirlikçilerle omuz omuza çarşıda yürüyorum Nur. </st><st c="406">Onlar gibi bira fıçılarından bozma masalarda oturup midye dolma yemeyi hayal ediyorum. </st><st c="493">Ve şunu da bilin ki burada, bu adi kalabalığın içinde rahatlıyorum. </st><st c="561">Sizin eşi benzeri bulunmaz antika eşyalarınızla dolu tuhaf, hep aynı müziği çalan evinizde olduğumdan daha mutluyum burada. </st><st c="685">Yaşam burada. </st><st c="699">Sokakta. </st><st c="708">Kalabalıkta. </st><st c="721">Dış dünyada. </st><st c="734">Bilin bunu.   </st></p>
			<p><st c="746">Fıçı masalardan birine yaklaştım. </st><st c="780">Anında tombul bir genç oğlan elinde plastik mönüyle yanı başımda bitti.   </st></p>
			<p><st c="852">“Abi, şöyle geç, rahat edersin. </st><st c="884">Ne vereyim? </st><st c="896">Patates tava? </st><st c="910">Midye dolma?”  </st></p>
			<p><st c="924">Birden açlığımı fark ettim. </st><st c="952">Horoz’un çay bahçesindeki tosttan beri bir şey yemedim ki, normal. </st><st c="1019">Ondan önce de yine tost yemiştim. </st><st c="1053">Selin ile sabahın köründe, iskelede bir başka çay bahçesinde. </st><st c="1115">Bu sabah şimdi bana haftalar öncesinde kalmış gibi geliyor.   </st></p>
			<p><st c="1175">“Hepsinden getir. </st><st c="1193">Yanında da bira.”  </st></p>
			<p><st c="1211">“Emrin olur abi. </st><st c="1228">Çoban salata yaptırayım mı? </st><st c="1256">Bol limon, zeytinyağı?”  </st></p>
			<p><st c="1280">“Yok istemez. </st><st c="1294">Sen birayı getir hadi. </st><st c="1317">Soğuk olsun ama.”  </st></p>
			<p><st c="1335">Fıçının etrafına dizilmiş alçak, rahatsız tabureye çökerken garson çocuğun sallanarak karanlık bir kapıdan girişini seyrettim. </st><st c="1462">Önümden insanlar akın akın geçiyordu. </st><st c="1500">Mutlu, umarsız insanlar. </st><st c="1525">Şimdi ne yapalım, nerede yiyelim, şurada bir bira içelim mi, yoksa bayramdır içmesek mi derdinden başka bir şey yok akıllarında. </st><st c="1654">Öyle mi? </st><st c="1663">Hayır, elbet onların da dertleri vardır ama bayram günü akıllarına getirmiyorlardır. </st><st c="1748">Tatil günlerini dertle, tasa ile kirletemeyecek kadar çok çalışan insanlar bunlar. </st><st c="1831">Dert, tasa hafta içinde kalsın. </st><st c="1863">Hafta sonlarında hayatı verin bana.   </st></p>
			<p><st c="1899">Tombul garson biramı, midye dolmalarımı getirdi. </st><st c="1948">Biranın gazı kaçmıştı ama buz gibi boğazımdan aşağı akışı hoşuma gitti. </st><st c="2020">Midyeyi limonladım, boş kabuğu ile pilavı, etleri kaşıkladım, ağzıma attım. </st><st c="2096">Çok lezzetliydi. </st><st c="2113">İç pilav tuzun, denizin, limonun, yosunun kokusunu, tadını emmiş, kendine katmış. </st><st c="2195">Marmara Denizi’nden çıkan midyeyi yemek akmış bir pili yemekle birdir diyenleri aklımdan kovdum.   </st></p>
			<p><st c="2292">Boş kabuğu tabağımın kenarına bırakırken Şirin Hanım’ın yemek odasındaki, masanın üzerinde duran şamfıstığı kabuğu dolu çanak gözümün önüne geldi. </st><st c="2439">Nur’un bana inat küçük dişleriyle açtığı kabuklar. </st><st c="2490">İçimi yokladım. </st><st c="2506">Evden, onların evinden çıkarken, iskeleye hızlı hızlı yürürken hissettiğim o yakıcı duygulardan geriye bir şey kalmamıştı. </st><st c="2629">Nur’un bahçenin kapısına kadar peşimden gelişini hatırladım. </st><st c="2690">Özür dilemesini. </st><st c="2707">Ağlamasını. </st><st c="2719">Ben de geleyim diye yalvarmasını. </st><st c="2753">Beni bırakma! </st><st c="2767">Kapıyı açtığımda çalan çanın kulak tırmalayan sesi. </st><st c="2819">Arkamdan kapanan demir kapı. </st><st c="2848">Aralığından gördüğüm Nur’un minik beyaz ayakları.   </st></p>
			<p><st c="2898">Buraya yürürken kızgındım. </st><st c="2925">Faytonların, bisikletlerin arasından hızlı adımlar atarken kafamda aynı plak kudurmuş gibi dönüp duruyordu. </st><st c="3033">Nur benim çocuğumu öldürdü. </st><st c="3061">Bana söz hakkı bile vermedi. </st><st c="3090">Bir böcek kadar bile kıymetim yok. </st><st c="3125">Baba olma ihtimalimi elimden aldı. </st><st c="3160">İkimizden parçalar taşıyan bir insanın varlığını ortadan kaldırdı. </st><st c="3227">Bu nasıl bir bencilliktir? </st><st c="3254">Bu nasıl bir kibirdir? </st><st c="3277">Bana sormadan nasıl böyle bir karar verebilir? </st><st c="3324">Çocuğunun hayatı hakkında babanın söz hakkı yok mudur? </st><st c="3379">Ne biçim adalet bu böyle? </st><st c="3405">O insanın yarısı benimdi. </st><st c="3431">Benim genlerimden meydana gelmişti. </st><st c="3467">Annemden, babamdan, tanımadığım nenemden, dedemden parçalar taşıyacaktı. </st><st c="3540">O insan bizimdi. </st><st c="3557">Nasıl yapabildi bunu bana?   </st></p>
			<p><st c="3584">Şimdi neden hiçbir şey hissetmiyorum? </st><st c="3622">Musluktan döne döne akıp giden çamurlu bir su gibi düşüncelerim de düşüne düşüne kafamdan çıkıp gitmiş miydi? </st><st c="3732">Nur’un ayakları... </st><st c="3751">Yalvaran sesi. </st><st c="3766">Yılgın bakışları. </st><st c="3784">Bezgin, iki kadeh konyağı devirmiş baygın bakışları. </st><st c="3837">Kapı aralığından görünen bordo ojeli tırnakları.   </st></p>
			<p><st c="3886">“Abi, bir tane daha getireyim mi?”  </st></p>
			<p><st c="3921">Garson çocuk patates tavayı önüme koydu. </st><st c="3962">Birayı ne çabuk bitirmişim!   </st></p>
			<p><st c="3990">“Getir. </st><st c="3998">Serin serin iyi geldi.”  </st></p>
			<p><st c="4022">“Hemen abi. </st><st c="4034">Ketçap, mayonezi de buraya bırakıyorum.”  </st></p>
			<p><st c="4075">Canım sıkıldı. </st><st c="4090">Şu kırmızı beyaz sarı plastik şişelerin sofranın üzerine bırakılmasından hoşlanmıyorum. </st><st c="4178">Gerçi bu bir sofra değil. </st><st c="4204">Bira fıçısı ve ben cüce bir taburede oturuyorum. </st><st c="4253">Yine de yakışmıyor, tabağın, camın, çatal bıçağın, yemeğin arasına bu koca tombul plastikler. </st><st c="4347">Tabağımın kenarına biraz ketçap döküp geri göndereyim.   </st></p>
			<p><st c="4402">Birden nereden esti bilmiyorum. </st><st c="4434">Belki patates kızartmasının damağımda bıraktığı izdendir. </st><st c="4492">Aklıma çocukluğumdan bir sahne geldi. </st><st c="4530">Köydeki evdeyiz. </st><st c="4547">Memur babam henüz hayatta. </st><st c="4574">Ben ilkokuldayım. </st><st c="4592">Dörde ya da beşe gidiyorum. </st><st c="4620">Bir pazar öğleden sonrası. </st><st c="4647">İlkbahar başı, belki de kış. </st><st c="4676">Televizyon açık. </st><st c="4693">Televizyon sadece pazarları gündüz yayın yapıyor. </st><st c="4743">Ben televizyonun, yemek masasının ve oturma takımlarımızın bulunduğu odada ödevlerimi bitirmeye çalışıyorum. </st><st c="4852">Ödevler, çiğnedikçe ağzımda büyüyen bamya yemeği gibi, sayfaları çevirdikçe artıyor.   </st></p>
			<p><st c="4937">Annem sobanın önüne ütü masasını kurmuş. </st><st c="4978">Köydeki evimizde kalorifer yok. </st><st c="5010">Annem Erdek’teki kaloriferli lojmana taşınmadık diye babama arada bir sitem ediyor. </st><st c="5094">Babam televizyondaki futbol maçına bakıyor. </st><st c="5138">Seyretmiyor, bakıyor. </st><st c="5160">Çünkü babamın futbolla arası yoktur. </st><st c="5197">Yarın fabrikaya gittiğinde diğer memur arkadaşlarının top muhabbetine katılabilsin diye göz atıyor. </st><st c="5297">Biliyorum. </st><st c="5308">Televizyon siyah beyaz. </st><st c="5332">Tek kanal. </st><st c="5343">Futbolun çim sahada oynandığını bilmiyorum. </st><st c="5387">Çünkü televizyondaki saha gri. </st><st c="5418">Arkadaşlarla futbol oynadığımız boş arsadaki gibi toz toprakta oynuyorlar diye düşünüyorum. </st><st c="5510">Kendim oynamayı seviyorum ama televizyonda seyretmeyi sevmiyorum. </st><st c="5576">Spikerin sesi tatsız bir uğultu gibi odayı doldururken ödev yapmak zor. </st><st c="5648">Babam pijamalarını çıkartmamış. </st><st c="5680">Portakal kabuklarıyla dolu bir tabak önünde. </st><st c="5725">Tabağa sigara söndürmüş. </st><st c="5750">Hafta sonu bitti. </st><st c="5768">Ağlayacak gibi oluyorum. </st><st c="5793">Bütün hafta hayalini kurduğum o iki gün sigara dumanı, ütü buharı ve futbol uğultusuyla dolu bir pazar öğleden sonrasıyla sona erdi.   </st></p>
			<p><st c="5926">Nur’la yaşanacak bir hayatın hayali benim için cuma öğleninden görünen bir pazardı. </st><st c="6010">Pırıl pırıl bir zaman dilimi. </st><st c="6040">Oysa o hayatın içine girseydim... </st><st c="6074">Aklıma özür dileyişi geldi yine. </st><st c="6107">Beni bırakma Burak! </st><st c="6127">Bırakmasaydım onu, yanıma alıp da buraya iskeleye gelseydim... </st><st c="6190">(Gerçi Nur, iskeleye inmezdi ki, adalı seçkinlerden başka kimsenin bilmediği bir salaş meyhaneye götürürdü beni ve kendisiyle gururlanırdı.) Her şey affedildi Nur, gel kollarıma deseydim o zaman bu iç sıkıntısını bir ömür taşımayacak mıydım?   </st></p>
			<p><st c="6432">Aklımdan bunları geçirerek ağır ağır ikinci biramı yudumluyordum. </st><st c="6498">Birden önümden akıp giden kalabalığın içinde Fikret’i gördüm. </st><st c="6560">Birayı fıçının üzerine bırakıp ayağa kalktım. </st><st c="6606">Cüce taburem arkaya devrildi. </st><st c="6636">Evet o! </st><st c="6644">Yanılmıyorum. </st><st c="6658">Dalgın, düşünceli yüzü, sırtında çantası, hafif kambur yürüyüşüyle bu gamsız güruh içinde hemen göze batıyor. </st><st c="6768">Fıçıların arasından telaşla geçerken kalabalığın uğultusunda duyar mı duymaz mı diye düşünmeden seslendim:   </st></p>
			<p><st c="6875"> “Fikret!”  </st></p>
			<p><st c="6885">Duymadı. </st><st c="6894">Önüme çıkan tabureleri devirerek caddeye çıktım. </st><st c="6943">Kalabalıkta Fikret’i kaybetmemek için insanların arasından slalom yaparak geçtim. </st><st c="7025">Neyse ki uzun boyluydu. </st><st c="7049">Boynunu öne çıkartarak yürüyüşü uzaktan seçiliyordu. </st><st c="7102">Ama ona yetişip tam omzuna dokunacağım anda nedense bir hayal, hayır hayal değil hayalet gördüğümü sandım. </st><st c="7209">Sanki şimdi onu durdurmazsam Fikret dünya yüzünden silinecekti. </st><st c="7273">Soluk soluğa omzuna dokunduğumda hâlâ başka birinin yüzünü göreceğimden korkuyordum. </st><st c="7358">Fakat bana dönen yüz Fikret’indi. </st><st c="7392">İşte geniş alnı, bıyıkları, Nur’unkine benzeyen güzel, hüzünlü ela gözleri ile Fikret Bulut karşımda. </st><st c="7494">Sabahtan beri aradığımız esrarengiz yabancı. </st><st c="7539">Öyle sevindim ki boynuna sarılıp öpecektim neredeyse.   </st></p>
			<p><st c="7593"> “Fikret! </st><st c="7602">Fikret neredesin ya, sabahtan beri? </st><st c="7638">Merak ettik seni.”  </st></p>
			<p><st c="7657">“Selam Burak. </st><st c="7671">Sen ne yapıyorsun burada?”  </st></p>
			<p><st c="7698">Bir an tam olarak neyi sorduğunu anlamadım. </st><st c="7742">Sesi öyle tuhaf, bakışları öyle dalgındı ki dün sabah beraber kahvaltı ettiğimizi, benim de Büyükada’da Şirin Hanım’ın yüzüncü doğum günü kutlamalarına katıldığımı, hatta beni buraya bizzat kendisinin davet ettiğini unuttuğunu sandım. </st><st c="7977">Muhtemelen çarşının, iskelenin en curcunalı olduğu bu akşam vaktinde neden Şirin Hanım’ın kalabalıklardan arınmış sessiz evinde değil de burada olduğumu soruyordu. </st><st c="8141">Veya hiçbir şey yoktu aklında. </st><st c="8172">Bana dair bir şey yoktu yani. </st><st c="8202">Yoksa aklının bir meseleyle meşgul olduğu her halinden belliydi.   </st></p>
			<p><st c="8267">“Sen iyi misin Fikret? </st><st c="8290">Her şey yolunda mı? </st><st c="8310">Eve beraber yürüyelim mi? </st><st c="8336">Bir dakika bekle. </st><st c="8354">Hesabımı ödeyeyim.”  </st></p>
			<p><st c="8374"> Elimi arka cebimdeki cüzdanıma atıp demin oturduğum fıçıma baktım. </st><st c="8441">Tombul garson kalabalığın içinden beni gördü. </st><st c="8487">Nasıl becerdiyse eliyle, gözüyle tamam abiciğim, kaçmadığını anladım, ayıp ettin dedi uzaktan. </st><st c="8582">Gözüm üzerindeydi zaten. </st><st c="8607">Fikret kolumu tuttu.   </st></p>
			<p><st c="8628">“Burak seninle bir yerde bir şeyler yiyelim mi? </st><st c="8676">Biraz konuşuruz. </st><st c="8693">Ne dersin?”  </st></p>
			<p><st c="8705">Ne diyebilirdim? </st><st c="8722">Bakışlarındaki hüzün bana yine Nur’u hatırlattı. </st><st c="8771">Anneleri Süheyla’dan kesin bu süzgün bakışlar.   </st></p>
			<p><st c="8818">On dakika sonra iskeledeki turistik balıkçıların birine ama içeri oturmuştuk. </st><st c="8896">Sakin olur, rahat konuşuruz demişti Fikret. </st><st c="8940">Benim canıma minnetti. </st><st c="8963">İç mekânlardaki sigara yasağından beri plastiklerle örtülü sözde açık havada duman altı olmaktan bıkmıştım. </st><st c="9071">Pencere kenarında bir masaya oturduk. </st><st c="9109">Dozu iyi ayarlanmış bir klima dışarının nemini, sıcağını anında unutturuyordu.   </st></p>
			<p><st c="9188">“Ne içeriz? </st><st c="9200">Şarap? </st><st c="9207">Rakı?”  </st></p>
			<p><st c="9214">Biraz önce iki birayı arka arkaya devirmiş olduğum için canım ne şarap ne de rakı istiyordu ama âdet yerini bulsun diye rakı dedim. </st><st c="9346">Az bir şey içerdim. </st><st c="9366">Benden çok Fikret’in ihtiyacı vardı, belli ki. </st><st c="9413">Gerçi o yoga moga işlerine merak saldıktan sonra alkolü bıraktı diye duymuştum. </st><st c="9493">Nur abartıyor da olabilirdi. </st><st c="9522">Ya da sadece kahveydi bıraktığı. </st><st c="9555">Çünkü şimdi siparişleri alan ağırbaşlı, beyaz saçlı şef garsona saydıkça sayıyordu. </st><st c="9639">Şef garsonun arkasındaki genç çocuğun tuttuğu tepsideki soğuk mezelerin hepsinden sipariş ettikten sonra ekledi:   </st></p>
			<p><st c="9752">“Bize bir büyük yeşil Efe. </st><st c="9779">Beyaz peynir, kavun, roka salatası, domateslerin kabuklarını soydurun, deniz börülcesi yok mu? </st><st c="9874">Tamam bir porsiyon da deniz börülcesi. </st><st c="9913">Biz bunlarla yavaştan başlayalım. </st><st c="9947">Ara sıcakları sonra konuşuruz.”  </st></p>
			<p><st c="9979">Rakılarımız servis edilene kadar konuşmadık. </st><st c="10024">Pencerenin önünden ellerinde dondurmaları ile geçen aileleri izledik sessizce. </st><st c="10103">Fikret’in gözleri yorgunluktan kızarmış, yüzü kül rengine dönmüştü. </st><st c="10171">Hikâyesini dinlemek için sabırsızlanıyordum ama çok da heyecanlı görünmek istemiyordum. </st><st c="10259">Mesleki alışkanlık. </st><st c="10279">Veya deformasyon. </st><st c="10297">Ne kadar ilgisiz görünürsem o kadar çok bilgi koparabilirim. </st><st c="10358">Gerçi benim Fikret’ten kopartacağım ne bilgi olabilir ki? </st><st c="10416">Ben anlatabilirim oysa ona. </st><st c="10444">Kız kardeşin benden olan çocuğunu aldırmış. </st><st c="10488">Fikret haberin var mı? </st><st c="10511">Kız kardeşin geçen ay sarhoş olup kapıma dayandı. </st><st c="10561">Sabaha kadar kollarımda, yatağımda... </st><st c="10599">Alçalma Burak, alçalma.   </st></p>
			<p><st c="10623">Rakımdan bir yudum aldım. </st><st c="10649">İyi geldi. </st><st c="10660">Su içmedim. </st><st c="10672">Beyaz peynirden bir parça yedim. </st><st c="10705">Fikret tabağındaki mezelere çatalının ucuyla dokunuyor ama yemiyordu. </st><st c="10775">Âdemelmasına gözüm takıldı. </st><st c="10803">Her yudumda bir aşağı, bir yukarı oynuyordu. </st><st c="10848">Eskiden Nur’la yalnız kaldığımızda Fikret’in âdemelmasıyla ne dalga geçerdik! </st><st c="10926">Gençlikte insan ne hain oluyor.   </st></p>
			<p><st c="10958">Fikret arkasına yaslandı. </st><st c="10984">Yanaklarını sıvazladı. </st><st c="11007">Sabah tıraş olmamış. </st><st c="11028">Yüzü biraz da o yüzden kül rengine çalıyordu.   </st></p>
			<p><st c="11074">“Burak, öyle bir hikâye öğrendim ki... </st><st c="11113">İnanılmaz. </st><st c="11124">İnanılmaz.”  </st></p>
			<p><st c="11136">Rakısını bir dikişte bitirdi. </st><st c="11166">Başını salladı. </st><st c="11182">Garsonların genç olanı hemen dibimizde bitip Fikret’in kadehini doldurdu.   </st></p>
			<p><st c="11256">“Aslında biliyor musun, her şey senin sayende oldu. </st><st c="11308">Yani dün... </st><st c="11320">Dün kahvaltı sırasında, sofrada otururken büyükannemle konuşuyordun ya...”  </st></p>
			<p><st c="11395">Başımı salladım.   </st></p>
			<p><st c="11412">“Hayır, dur şimdi. </st><st c="11431">Daha baştan almalıyım. </st><st c="11454">Ben biliyorsun büyükdedemizin hikâyesini ne zamandır merak ediyordum. </st><st c="11524">İçimde bir his vardı. </st><st c="11546">Bir ağırlık. </st><st c="11559">Birkaç çalışma yaptım. </st><st c="11582">Freya da yanımdaydı. </st><st c="11603">Psikanaliz gibi ama sadece kendi bilinçaltına değil, senden önceki kuşakların bilinçaltına ve genetik kayıtlarına, irsi hafızaya da dayanan çalışmalar. </st><st c="11755">Nur bunları hep hokus pokus olarak nitelendiriyor. </st><st c="11806">Bilmiyorum, sen nasıl yaklaşıyorsun. </st><st c="11843">Ben şifalı etkisi olduğuna inanıyorum. </st><st c="11882">Freud psikanaliz ile ortaya ilk çıktığında onun da hokus pokus yaptığını düşünenler olmuş, biliyorsun. </st><st c="11985">Yüz yıl sonra transpersonel psikoloji de insan ruhunu iyileştirmek üzere sıklıkla başvurulan bir dal olacak. </st><st c="12094">Ben eminim.”  </st></p>
			<p><st c="12107">Garson deniz börülcesini getirdi. </st><st c="12141">Fikret üzerine bol bol limon sıktı, zeytinyağı döktü. </st><st c="12195">Ben kavundan bir parça yedim. </st><st c="12225">Barbunya pilaki ve acılı ezmeden tabağıma aldım. </st><st c="12274">Birazdan midem yanacaktı. </st><st c="12300">Kesin. </st><st c="12307">Meyhane yanması. </st><st c="12324">Hazmı zor yiyeceklerin bir arada yenmesi, yanında rakı. </st><st c="12380">Sindirim felaketi. </st><st c="12399">Dikkatimi Fikret’in anlattıklarına vermeye çalıştım. </st><st c="12452">Bahsettiği psikoloji akımını duymamıştım. </st><st c="12494">Ama kuantum terapisi gibi </st><span><st c="12520">new age </st></span><st c="12528">işlerine değil de adı sanı belli bir psikoloji ekolüne itibar ediyor olduğunu duymak nedense içimi rahatlattı. </st><st c="12639">Yine de bir an önce konuya girsin istiyordum. </st><st c="12685">Çatalımla deniz börülcesinden bir parça aldım. </st><st c="12732">Ağzıma attım. </st><st c="12746">Çok lezzetliydi. </st><st c="12763">Yosun kokulu, deniz tuzlu bir yeşillik. </st><st c="12803">Fikret sabırsızlığımı anlamıştı.   </st></p>
			<p><st c="12836">“Uzatmayayım. </st><st c="12850">Büyükanneme defalarca babası ile ilgili şeyler sordum. </st><st c="12905">Yok. </st><st c="12910">Cevap yok. </st><st c="12921">Kör kuyu. </st><st c="12931">Çıkmaz sokak. </st><st c="12945">Ama sonra dün... </st><st c="12962">İlk defa dün sofrada, bilmem sen de fark ettin mi, büyükannem geçmişine dair çok mühim bir ayrıntıyı ifşa etti.”  </st></p>
			<p><st c="13075">“Babasının intiharını mı?”  </st></p>
			<p><st c="13102">Şirin Hanım’ın ağzından duymamıştım ama öğleden sonra kütüphanede, Selin’in ninesinin ağzındaki baklayı çıkartması için verdiği mücadele sırasında büyük sırrın bir intihar olduğunu anlamam zor olmamıştı.   </st></p>
			<p><st c="13306">Fikret’in ağzına götürmek üzere hazırladığı çatalı havada asılı kaldı, ucundan deniz börülceleri salkım saçak sarktı.   </st></p>
			<p><st c="13424">“Sen nereden biliyorsun bunu? </st><st c="13454">Büyükannem dün sabah böyle bir şeyden bahsetmedi. </st><st c="13504">Eminim. </st><st c="13512">Sen... </st><st c="13519">senin nereden, nasıl haberin oldu?”  </st></p>
			<p><st c="13555">Sesi yükselmişti ama kızdığından değildi. </st><st c="13597">Şaşırmış, hayal kırıklığına uğramıştı. </st><st c="13636">Sabahın köründe her nereye gittiyse oradan büyük, muazzam bir hikâye diye getirdiği de buydu herhalde. </st><st c="13739">Oysa bizimle kalsaydı, bunu Şirin Hanım’ın ağzından da duyabilirdi. </st><st c="13807">Şansı varsa. </st><st c="13820">Şirin Hanım söylemezse Selin muhakkak bombayı patlatırdı. </st><st c="13878">Selin! </st><st c="13885">Kızı arayıp babasının bulunduğunu haber vermeliyim. </st><st c="13937">Aslında en doğrusu Fikret’in araması ama hiç o taraklarda bezi yok gibi. </st><st c="14010">Sonra aklıma geldi, şimdi Selin’e mesaj atarsak bir saniye durmaz, yanımızda bitiverir. </st><st c="14098">Bütün gün bekledi. </st><st c="14117">Az biraz daha beklesin. </st><st c="14141">Zaten Fikret’in hikâyesi çok sürmeyecek gibi. </st><st c="14187">Kalkar, eve gideriz.   </st></p>
			<p><st c="14208">“Bugün Şirin Hanım Selin’e söylemiş. </st><st c="14245">Doğruluğundan emin olamamıştık ama sen de aynı bilgiye ulaştıysan... </st><st c="14314">Sahi, neredeydin sen bütün gün Fikret? </st><st c="14353">Merak ettik. </st><st c="14366">Özellikle de Selin. </st><st c="14386">Sabahtan beri seni arıyor.”  </st></p>
			<p><st c="14414">Fikret, üzgün başını salladı.   </st></p>
			<p><st c="14444">“Biliyorum. </st><st c="14456">Dünya kadar mesaj atmış. </st><st c="14481">Hassas kızım benim.”  </st></p>
			<p><st c="14502">“Nereye gittin? </st><st c="14518">Bu intihar olayını sen nereden öğrendin?”  </st></p>
			<p><st c="14560">“Dur şimdi geliyorum oraya.”  </st></p>
			<p><st c="14589">Rakılar tazelendi. </st><st c="14608">Kalamar tava ve sigara böreklerimiz geldi. </st><st c="14651">Gökyüzünde kızıl bulutlar geziyordu. </st><st c="14688">Güzel bir gün batımı olacaktı. </st><st c="14719">Birden dışarıda oturmadığımıza üzüldüm. </st><st c="14759">Şöyle Heybeli manzaralı bir köşede otursaydık. </st><st c="14806">İnsan, hayatın ikinci yarısında kaçırdığı her gün batımına dertlenmeye başlıyor galiba.   </st></p>
			<p><st c="14894">“Dün kahvaltı sofrasında bir şey duydum dedim ya... </st><st c="14946">Ben işte onun peşine düştüm.”   </st></p>
			<p><st c="14976">Güldü. </st><st c="14983">Gülünce ciddi, üzgün yüzü aydınlandı. </st><st c="15021">Nur’a benzedi. </st><st c="15036">İçim sızladı. </st><st c="15050">Farklı sızladı ama. </st><st c="15070">Kendim için değil, Nur için üzüldüm. </st><st c="15107">Fikret’e baktım. </st><st c="15124">Yanaklarına renk gelmişti. </st><st c="15151">Demin çarşıda rastladığımda üzerinde olan dalgın, bitkin halinden sıyrılıyordu. </st><st c="15231">İnsanın anlatacak bir hikâyesi olmayagörsün, hemen canlanıyordu. </st><st c="15296">Hikâyeler hayatı ateşliyordu. </st><st c="15326">Hikâyesiz sönüp gidiyorduk.   </st></p>
			<p><st c="15354">“Burak, insan bir yaşa gelince, esas önemli meseleler böyle durduk yerde ona işaret çakan alametler oluyor galiba. </st><st c="15469">Hayatın anlamını küçük tesadüflerde buluyoruz. </st><st c="15516">Sen büyükanneme bir soru sordun. </st><st c="15549">Sorunun ne olduğunu unuttum. </st><st c="15578">O da bir yanıt verdi. </st><st c="15600">Sonra Sadık Usta müdahale etti. </st><st c="15632">Öyle değildi de böyleydi, diye. </st><st c="15664">Orada iddialaştılar. </st><st c="15685">Senin dikkatinden kaçmış olabilir. </st><st c="15720">Önemsiz bir ayrıntı üzerine tartışan iki ihtiyar. </st><st c="15770">Hatırlıyor musun?”  </st></p>
			<p><st c="15789">Düşündüm. </st><st c="15799">Sonra, Horoz’un çay bahçesinde dinlediğim kaydı hatırlamaya çalıştım. </st><st c="15869">Evet bir konuda münakaşa ediyorlardı. </st><st c="15907">Tam anlayacaktım, Selin çın çın bisikleti ile ortama dalınca dikkatim dağılmıştı.   </st></p>
			<p><st c="15989">“Ben söyleyeyim” dedi Fikret. </st><st c="16019">Heyecanlanmıştı. </st><st c="16036">“Bir papaz hakkında konuşuyorlardı. </st><st c="16072">Büyükannem papazı gördüğümüz sonbahar günü diyordu, Sadık ise onu susturmaya çalışıyordu.”  </st></p>
			<p><st c="16163">Evet! </st><st c="16169">Tabii şimdi ben de hatırladım. </st><st c="16200">Kilise, papaz bir şeyler demişlerdi ama esas hikâyenin akışını bölen detaylardı. </st><st c="16281">Nur da Fikret’e bu yüzden kızmıştı.   </st></p>
			<p><st c="16317">Fikret devam etti:   </st></p>
			<p><st c="16336"> “Bunlar papazdı, ikonaydı derken benim aklıma birden, nasıl geldi bilmiyorum senin yıllar önce Sadık ile yaptığın mülakat geldi.”  </st></p>
			<p><st c="16466">“İlginç! </st><st c="16475">Nasıl bir bağlantı kurdun?”  </st></p>
			<p><st c="16503">Sesini alçalttı. </st><st c="16520">Öne eğilip esrarengiz bir havada fısıldadı.   </st></p>
			<p><st c="16564">“Ben kurdum desem yalan olur. </st><st c="16594">Bilincimin derinlerinde bir yerde saklı bir kayıt vardı sanki. </st><st c="16657">Birden oraya eriştim. </st><st c="16679">Sadık’ın o gazete kupürünü sakladığını biliyordum. </st><st c="16730">Odasında, başucundaki komodinin çekmecesinde.”   </st></p>
			<p><st c="16777">“Yapma yahu!”  </st></p>
			<p><st c="16791">Elimde olmadan gülümsedim. </st><st c="16818">Sadık Usta ile yaptığım mülakat Portreler’in ilk yazısıydı. </st><st c="16878">O zamanlar Portreler henüz bir köşeden ibaretti. </st><st c="16927">Şimdiki gibi cumartesi ekinin ikinci sayfasına yayılmamıştı. </st><st c="16988">Yine de sanki o zamanlar, dar alana daha içten, daha anlamlı yazılar yazardım. </st><st c="17067">Sadık Usta’nın on yedi yıl boyunca o gazete kupürünü çekmecesinde tutması beni tuhaf bir şekilde duygulandırmıştı. </st><st c="17182">Belki de fazla hızlı içiyordum. </st><st c="17214">Fikret de hızlı gidiyordu ve benim girip çıktığım hallerin farkında değildi. </st><st c="17291">Bir an önce hikâyesini tamamlamanın derdine düşmüştü.   </st></p>
			<p><st c="17345">“Kahvaltıdan sonra, Sadık mutfaktayken sessizce onun odasına girip çekmeceden o gazete parçasını aldım. </st><st c="17449">Yukarı, odama çıkarttım. </st><st c="17474">İşime yarayacak bir bilgi içerdiğine emindim. </st><st c="17520">Dikkatle baştan sona okudum. </st><st c="17549">O sırada gözüme bir şey çarpmadı ama sonra ancak gece, odamda bir aşağı bir yukarı yürürken... </st><st c="17644">Birden... </st><span><st c="17654">Voila</st></span><st c="17659">! Aradığım bilgi gözümün önündeydi. </st><st c="17695">İşin tuhafı o bilgi, daima, tüm hayatım boyunca benim gözümün önündeydi ama ben körlüğü seçmiştim.”  </st></p>
			<p><st c="17795">Sustu. </st><st c="17802">Arkasına yaslanıp çatalına taktığı bir kalamar halkasını ağzına attı. </st><st c="17872">Yüzüne kendinden memnun bir gülümseme yayılmıştı. </st><st c="17922">Benden beklendiği üzere merakla öne eğildim ve sordum.  </st></p>
			<p><st c="17977">“Neymiş o bilgi?”  </st></p>
			<p><st c="17995">“Maçka!”  </st></p>
			<p><st c="18004">Yine güldü. </st><st c="18016">Hiçbir şey anlamamıştım. </st><st c="18041">Yüzümün aldığı şekle mi gülüyordu? </st><st c="18076">Haydi, acar gazeteci sen de kur artık bağlantıyı, der gibiydi bakışları. </st><st c="18149">Kadehimdeki rakıyı bitirdim. </st><st c="18178">İnsanın ağzı anasonun, alkolün tadına ne çabuk alışıyor. </st><st c="18235">Başta minicik yudumlar alarak içebildiğim bu sıvının ikinci kadehte su kadar rahat boğazımdan akabiliyor olması şaşırtıcı.   </st></p>
			<p><st c="18358">“Maçka Burak, Maçka! </st><st c="18379">Anlamadın değil mi? </st><st c="18399">O halde sıkı dur, dinle bak! </st><st c="18428">Bu bağlantıyı bulup çıkaran da sendin. </st><st c="18467">Üstelik, Allah kahretsin tam on yedi yıl önce Sadık kendi ağzı ile sana söylemiş. </st><st c="18549">Bak, al burada.”  </st></p>
			<p><st c="18566">Kısa kollu ekose gömleğinin cebinden katlanmış gazete kupürünü çıkarttı. </st><st c="18639">İlaç ve kolonya kokan ahşap çekmecelerde saklanmış kâğıt parçası sararmış, kat yerlerindeki yazılar silinmiş. </st><st c="18749">Şirin Hanım’ın Moda’daki salonunda, yağlıboya tablonun önünde çektirdiğimiz fotoğrafın renkleri birbirine geçip solmuş.   </st></p>
			<p><st c="18869">Fikret parmağını yazının sonlarında bir satıra bastırdı.   </st></p>
			<p><st c="18926">“Bak, işte burada. </st><st c="18945">Sen soruyorsun: Üsküdar’daki konağa geçmeden önce nerede yaşıyordunuz? </st><st c="19016">O da, Maçka diyor. </st><st c="19035">Tam olarak şöyle: Bayan Şirin’in validesi ile beybabasının evi Maçka’daydı.”  </st></p>
			<p><st c="19112">Başımı hayır anlamında salladım. </st><st c="19145">Yanlışı vardı.   </st></p>
			<p><st c="19160">“Ama sonradan Nur ile konuştuk. </st><st c="19192">Sizin Maçka’daki ev, yani şimdi Nur’un Ufuk’la yaşadığı daire ile Şirin Hanım’ın bir bağlantısı yokmuş. </st><st c="19296">O daireyi babanız satın almış.”  </st></p>
			<p><st c="19328">Fikret’in ela gözleri parlıyordu.   </st></p>
			<p><st c="19362">“Tastamam öyle. </st><st c="19378">Bizim Maçka’daki daire ile Sadık ve büyükannemin çocukluklarını geçirdikleri Maçka’nın alakası yok.”  </st></p>
			<p><st c="19479">“Evet, tabii oralar çok değişti. </st><st c="19512">Onların çocukluğunda her yer köşk, konakmış.”  </st></p>
			<p><st c="19558">Fikret bir kahkaha attı. </st><st c="19583">Kadehlerimize rakı doldurdu. </st><st c="19612">Ben de gülümsedim. </st><st c="19631">Onu böyle neşeli görmeye alışık değildim. </st><st c="19673">Tanıdığım günden beri ciddiyetin sembolüydü Fikret. </st><st c="19725">Nur havai ve delimsirek. </st><st c="19750">Fikret ayakları yere basan büyük abi. </st><st c="19788">Kadehini kadehime vururken sesi coşkuyla yükseldi.  </st></p>
			<p><st c="19839">“Burak! </st><st c="19847">Ne diyorsun sen? </st><st c="19864">O Maçka o Maçka değil, diyorum sana. </st><st c="19901">Aynı yer değil. </st><st c="19917">Bu Maçka İstanbul’da bile değil Burak! </st><st c="19956">Trabzon’da. </st><st c="19968">Bunlar Trabzon’un bir ilçesi olan Maçka’dan bahsediyorlar! </st><st c="20027">Kilise, papaz, ikona filan Maçka’da, Sümela Manastırı’nda. </st><st c="20086">Anladın mı? </st><st c="20098">Ya! </st><st c="20102">Evet! </st><st c="20108">Ben de öyle ağzım açık kaldım bağlantıyı keşfedince. </st><st c="20161">Ama dur dur daha, bitmedi! </st><st c="20188">Dinle şimdi: Bunlar Türk de değiller. </st><st c="20226">Sus, sus, bekle. </st><st c="20243">Bunlar Burak, hem Sadık hem de Şirin bildiğin, düpedüz Karadenizli Rumlar!”  </st></p>
		</div>
	<div id="charCountTotal" value="20319"></div></body>
</html>
