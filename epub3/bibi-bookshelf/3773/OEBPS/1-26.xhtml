<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-26</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-26" xml:lang="tr-TR">
		<div>
			<p>  </p>
			<p id="_idParaDest-24" xml:lang="en-GB"><st c="0">24  </st></p>
			<p><st c="3">Burak’ın evinden çıkınca taksiye binmedim. </st><st c="46">Yürüyeceğim. </st><st c="59">Kurtuluş’tan Maçka’ya. </st><st c="82">Serin havayı ciğerlerime çektim. </st><st c="115">İyi geldi. </st><st c="126">Konyağın ısıttığı kulaklarım, şakaklarım ferahladı. </st><st c="178">Beynim kısa devre yapmış olmalıydı. </st><st c="214">Yoksa ne işim vardı Burak’ın yatağında, eli iki bacağımın arasında? </st><st c="282">Arzu damarlarımda dolaşmıştı evet. </st><st c="317">Burak bana nasıl dokunacağını bilirdi. </st><st c="356">Ben, beni peşinen seven bir erkeğin kollarında gevşer, sadece kendi zevkime odaklanabilirdim. </st><st c="450">Eskiden beri aramızda güçlü bir cinsel kimya vardı ama bu yedi yıllık kocamı aldatacağım anlamına gelmiyordu. </st><st c="560">Burak da bunu biliyordu. </st><st c="585">Biliyor ama daima şansını zorluyordu.   </st></p>
			<p><st c="623">“Bunun için geldin değil mi?”   </st></p>
			<p><st c="653">Tıraşsız sert teni, sıcak nefesi boynumda kesik kesik. </st><st c="708">Öyle olduğunu, onunla sevişmek niyetiyle oraya geldiğimi duymaya nasıl da muhtaçtı. </st><st c="792">Hayır, Burak bunun için gelmedim. </st><st c="826">Sana gelirken öpüşmek, sevişmek, bir anda kendimi senin altında bulmak aklımda bile yoktu. </st><st c="917">Hayal kırıklığına uğratmak pahasına da olsa sana bunu söylemeliydim. </st><st c="986">Söyleyemedim. </st><st c="1000">Seni öyle çok seviyorum ki, hayallerine zarar gelmesin diye yalan söylüyorum. </st><st c="1078">Zaten biliyorsun diye hakikati hiç dile getirmiyorum. </st><st c="1132">Seni bir türlü senin istediğin gibi aşkla, tutkuyla sevemedim. </st><st c="1195">Çok denedim, beceremedim. </st><st c="1221">Beni benden de çok seven bir insana âşık olamadım.   </st></p>
			<p><st c="1272">Hayır, evine sevişmek için gelmedim. </st><st c="1309">Sana eskiden kalma bir yaz tatilini anlatacaktım. </st><st c="1359">Kimseye anlatmadığım, unutmak için yıllarca uğraştığım ve Fikret’in bir cümlesiyle su yüzüne fırlayıp suratıma çarpan bir gerçekten bahsedecektim. </st><st c="1506">Annemin nasıl intihar ettiğinden. </st><st c="1540">Ufuk’a bile anlatmamıştım. </st><st c="1567">Dilim açılsın diye konyak istedim. </st><st c="1602">Sarhoş olmak da hesapta yoktu.   </st></p>
			<p><st c="1633">Okullar yeni kapanmıştı. </st><st c="1658">Biz henüz Maçka’daki kışlık evimizdeydik. </st><st c="1700">Uyandığımda mutfakta Sadık Usta ile Fikret’i buldum. </st><st c="1753">Fikret mutfak masasında kahvaltı ediyordu. </st><st c="1796">Açık pencereden içeri İstanbul’un insanı sarhoş eden ilk yaz rüzgârı doluyordu. </st><st c="1876">Hemen sokağa fırlayıp Bebek’e, Hisar’a, o da yetmezse bir vapura atlayıp Anadolukavağı’na kadar gitmek istedim. </st><st c="1988">Şehrin ilk yazına doyulmazdı ya, tıkanana kadar gözlerime, tenime, burnuma çekmeliydim suyun mavisini, ağlardaki balığın kokusunu, martıların çığlığını, güneşin tedirgin okşayışlarını. </st><st c="2173">İstanbul çağırıyordu beni.   </st></p>
			<p><st c="2200">Sadık Usta buzdolabındaki bonfileleri, biftekleri derin dondurucuya yerleştiriyor, sebzeleri, meyveleri, salamları, peynirleri torbalara koyuyordu. </st><st c="2348">Başta bu manzarayı yadırgamadım. </st><st c="2381">Uyku mahmuruydum. </st><st c="2399">Gece geç saatlere kadar sınıf arkadaşlarımdan birinin Bebek’teki evinin balkonunda oturup şarap içmiş, lise sona geçişimizi kutlamıştık. </st><st c="2536">Üniversite sınavı önümüzde dev bir dağ gibi dikiliyordu. </st><st c="2593">Yaz tatiline girmemize rağmen tüm konuşmalar dönüp dolanıp tercihlere, puanlara, dershanelere, özel hocalara geliyordu. </st><st c="2713">Bu yaz kurtlarımızı iyi dökelim demiş, şarabın dibini görmüştük. </st><st c="2778">Eve döndüğümde Fikret uyuyordu. </st><st c="2810">Salona uğramadan, kulaklarıma pamuk tıkayıp ben de uyumuştum.   </st></p>
			<p><st c="2872">Annemle babamın olmadık saatlerde patlayan kavgaları beni uyandırmasın diye o yıllarda kulaklarımda pamuk parçalarıyla uyurdum. </st><st c="3000">Nitekim o gece eve geldiğimde de kavga ediyorlardı. </st><st c="3052">Ben bebek gibi uyumuştum. </st><st c="3078">Yine duvarda kadehler patlamıştı. </st><st c="3112">Salonun şampanya rengi duvarında kırmızı şarap gül gibi açmıştı. </st><st c="3177">Cam kırıkları yemek masasının altına saçılmış. </st><st c="3224">Orta sehpasının üzerinde ağzına kadar dolu küllük, kanepelerin minderleri yerlerde... </st><st c="3310">Artık aldırmıyordum. </st><st c="3331">Salonun kapısından içeri şöyle bir göz atıp mutfağa yollanıyordum. </st><st c="3398">Uyuşmuştum. </st><st c="3410">Belki de bu yüzden Sadık Usta’nın bizim mutfakta iş yapmasını olağan karşıladım. </st><st c="3491">Oysa Sadık Usta bizim eve gelmezdi. </st><st c="3527">Büyükannemin emektar hizmetkârıydı o. </st><st c="3565">Bizim değil. </st><st c="3578">Kışın Moda’da, yazın ise adada yaşarlardı büyükannemle beraber. </st><st c="3642">Geçen ay Moda’dan adaya göçmüşlerdi. </st><st c="3679">Bizim Maçka’daki evde bulunması sıra dışı bir durumun alametiydi.   </st></p>
			<p><st c="3745">“Günaydın. </st><st c="3756">Sadık Usta nasılsın? </st><st c="3777">Hayırdır? </st><st c="3787">Ne zaman geldin sen? </st><st c="3808">Ne yapıyorsun burada?”  </st></p>
			<p><st c="3831">Sadık Usta buzdolabını kapatıp telaşlı hareketlerle tezgâhın üzerindeki dolaptan bir tabak çıkartıp mutfak masasına, Fikret’in karşısındaki yere bıraktı. </st><st c="3985">Çay doldurmak üzere elinde ince belli bardakla ocağa yürüdü.   </st></p>
			<p><st c="4046">“Oturun Bayan Nur. </st><st c="4065">Kahvaltınızı edin.”  </st></p>
			<p><st c="4085">Uysalca bana gösterilen yere oturdum. </st><st c="4123">Orası aslında mutfakta annemin yeriydi.   </st></p>
			<p><st c="4163">“Fikret ne oluyor? </st><st c="4182">Annem nerede? </st><st c="4196">Uyuyor mu?”  </st></p>
			<p><st c="4208">Fikret ağzından bir zeytin çekirdeği çıkartıp tabağının kenarına bıraktı. </st><st c="4282">İnce kuru boğazından lokmanın zorlukla geçişini seyrettim. </st><st c="4341">Çayından bir yudum aldı. </st><st c="4366">Ekmeğin kıtır kabuğunu yemiş, yumuşak beyaz içini tabağının kenarına bırakmıştı. </st><st c="4447">Uzanıp ekmek içini önünden aldım. </st><st c="4481">Sadık Usta’nın masaya getirdiği kekikli zeytinyağlı söğüş domatese batırdım. </st><st c="4558">Çayım geldi. </st><st c="4571">Tahin pekmez hazırlandı. </st><st c="4596">Masayı sevdiğim şeylerle donatan Sadık Usta’ya, bizim evde bulunması dünyanın en doğal şeyiymiş gibi teşekkür ettim. </st><st c="4713">Belki de büyükannem onu bize yollamıştır, diye içimden geçirdim. </st><st c="4778">Şöyle demiştir mesela: Bana bu kadar baktığın yeter Sadık, biraz da kızıma yardım et. </st><st c="4864">Torunlarıma kahvaltı servisi yap, onların yataklarını topla sabahları, çarşıya çık alışverişlerini yap, balık al, tekir, Nur sever, öğlende tavada kızart, yanına kıvırcık salata hazırla.”  </st></p>
			<p><st c="5052">Olamaz mı?   </st></p>
			<p><st c="5063">Olamaz.   </st></p>
			<p><st c="5071">Biliyordum.   </st></p>
			<p><st c="5083">“Fikret annemler nerede?”  </st></p>
			<p><st c="5109">Fikret bana cevap vermedi. </st><st c="5136">Veremezdi. </st><st c="5147">Annemin sarhoşluğunu konuşmamaya ant içmiş iki çocuktuk biz nihayetinde. </st><st c="5220">Yaşımız çocukluğu aşmıştı belki ama bu konudaki çocuksu suskunluğumuz bizimle mezara gelecekti. </st><st c="5316">Fikret ağzına bir parça peynir attı. </st><st c="5353">O da gırtlağından zorlukla geçti. </st><st c="5387">Yüzünü buruşturdu. </st><st c="5406">Gırt gırt. </st><st c="5417">Âdemelması boğazına takılmış can erik gibi indi çıktı. </st><st c="5472">Binamızın palmiyeli, süs havuzlu, bakımlı avlusuna bakan geniş, ferah mutfağımıza çöken karanlık, derin sessizliği duyunca ben de zaten sorumun cevabını hiç de almak istemediğimi fark ettim.  </st></p>
			<p><st c="5663">Sadık Usta yumurtamı getirdi. </st><st c="5693">Kabuklarını soymuş, tam istediğim gibi tuzlayıp, kırmızıbiber serpmişti. </st><st c="5766">Titreyen ellerle tabağı masaya bırakırken mavi çipil gözlerini kırpıştırdı:   </st></p>
			<p><st c="5842">“Anneniz dün gece bir parça fenalaştı Bayan Nur. </st><st c="5891">Babanız onu hastaneye götürdüler. </st><st c="5925">Mühim bir şey değil. </st><st c="5946">Bugün, yarın tez elden çıkacak inşallah.”  </st></p>
			<p><st c="5988">Bir şey söylemeden yumurtamı kaşıklamaya başladım. </st><st c="6039">Annemin fenalaşmasının ne anlama geldiğini biliyordum. </st><st c="6094">Alkol koması. </st><st c="6108">Daha önce de babam onu hastaneye götürmüştü. </st><st c="6153">Acil serviste bir serum bağlayıp, birkaç saate eve gönderiyorlardı. </st><st c="6221">Ama hiçbir seferinde Sadık Usta’nın bizim eve gelmesini gerektirecek bir durum olmamıştı. </st><st c="6311">Çocuk değildik ki artık. </st><st c="6336">Annemle babamın yokluğunda evde sık sık yalnız kalıyorduk. </st><st c="6395">Ben on altı yaşındaydım. </st><st c="6420">Fikret üniversiteye gidiyordu.  </st></p>
			<p><st c="6451">Sadık Usta salonu toparlamaya gidince soran gözlerle Fikret’e baktım. </st><st c="6521">Boğazını temizledi.   </st></p>
			<p><st c="6541">“Kahvaltını bitirince sen de ufak tefek eşyanı topla. </st><st c="6595">Adaya gidiyoruz. </st><st c="6612">Öğleden sonra iki vapuruyla Sirkeci’den.”  </st></p>
			<p><st c="6654">Bir an içim sevinçle doldu. </st><st c="6682">Adaya gidiyorduk! </st><st c="6700">Ah! </st><st c="6704">Hastanede yatan anneciğimi unutmaya nasıl da hazırdım! </st><st c="6759">Daha o zamandan. </st><st c="6776">Adaya gidiyorduk. </st><st c="6794">Demek ki Bodrum Aktur’a gitmiyorduk. </st><st c="6831">Oh! </st><st c="6835">Tanımadığım, etmediğim Aktur gençliğiyle kaynaşmak zorunda değildim. </st><st c="6904">Geçen yaz iki haftalığına gitmiştik. </st><st c="6941">Balkonuna begonviller sarılı beyaz bir evde kalmıştık. </st><st c="6996">Annem oraya bayılmıştı. </st><st c="7020">Ev tepeden Bitez Koyu’na bakıyordu. </st><st c="7056">Bitez Koyu’nun koyu mavi sularında her gün rengârenk sörfler kayıp gidiyordu. </st><st c="7134">Sörfler bizim tepedeki evimizden renkli su kuşları gibi görünüyorlardı. </st><st c="7206">Ben sıkılıyordum. </st><st c="7224">Balkonda gitar tıngırdatıyordum. </st><st c="7257">Sitenin gençleri birbirlerini tanıyorlardı. </st><st c="7301">Beraber büyümüş yazlık arkadaşlarıydı. </st><st c="7340">Biri bile benimle tanışmak istememişti. </st><st c="7380">Belki dümdüz göğsüm, sıska bacaklarımla yaşımdan çok küçük gösterdiğim için beni çocuk zannetmişlerdi. </st><st c="7483">Büyükannemin dört ciltlik </st><span><st c="7509">Anna Karenina</st></span><st c="7522">’sını yanımda getirmiştim. </st><st c="7550">Onu okuyordum. </st><st c="7565">Anna ve Levin içimdeki boşluğu dolduramaz olunca denize atlıyordum. </st><st c="7633">Atlarken pancar gibi kızarmış omuzlarımda, gösterişsiz kalçalarımda annemin üzgün bakışlarını duyuyordum. </st><st c="7739">Bir defasında kiralık evimizin önünden kırıtarak geçen yaşıtım bir kıza bakarak, babama “Benim kızım ne zaman böyle yürüyecek” diye sorduğunu duymuştum. </st><st c="7892">Kırıtmadığım için üzülüyordu. </st><st c="7922">Belki biraz da kendini suçluyordu. </st><st c="7957">Bana kırıtmayı öğretmemişti.   </st></p>
			<p><st c="7986">İçim sıkıntıdan ve sıcaktan kavruldukça sitenin bir plajından diğerine yüzerek gidiyor, kayalıklarda dinlenip geri dönüyordum. </st><st c="8113">Annem ise benim yalnızlığıma ve çocuksu, hoyrat hallerime üzülmediği zamanlarda hoş vakit geçiriyordu. </st><st c="8216">Denize girmediği için bütün gün plajın barında cin tonik içip poker oynuyordu. </st><st c="8295">Poker annemin gençlik tutkusuydu. </st><st c="8329">Pokeri Büyükada köşklerinin bahçelerine kurulan yeşil çuha örtülü masalarda öğrenmişti. </st><st c="8417">Buzlu, naneli çayların sürahilerde servis edildiği arkadaş toplantılarında... </st><st c="8495">Fikret dersen ipini kopartmıştı. </st><st c="8528">Gecelerini Halikarnas ve Hadigari’de geçiriyordu. </st><st c="8578">Gündüzlerini de uyuyarak. </st><st c="8604">Babamsa salonda pervane başında, küçük televizyondan futbol seyrediyordu.  </st></p>
			<p><st c="8678">Bu sene sadece iki hafta değil, tüm yazı orada geçirecektik. </st><st c="8739">Annemin yıllardır hayali Büyükada’nın ve büyükannemin uzağında bir yazlık evdi. </st><st c="8819">Yazlığımız Şirin Saka’nın etki alanının dışına çıkarsa babamın tüm yazı bizimle geçireceğine inanıyordu. </st><st c="8924">Bu yüzden de her yaz başında babama sezonluk bir ev kiralaması için yalvarır ama bir türlü sözünü dinletemezdi. </st><st c="9036">Nihayet bu sene babam yelkenleri suya indirmiş ve tüm yazı bizimle Bodrum Aktur’da geçireceğine söz vermişti.   </st></p>
			<p><st c="9146">Oysa şimdi tüm planlar değişmişti. </st><st c="9181">Adaya gidiyorsak Bodrum’a gitmiyorduk. </st><st c="9220">Sadık Usta buzdolabını böyle ince ince temizlediğine göre Maçka’daki evi kapatıyorduk. </st><st c="9307">Sevincim söndü birden. </st><st c="9330">Annemin durumu acil serviste koluna bağlanan bir serumla çözülmeyecek kadar ciddiydi. </st><st c="9416">En kötüsünü düşünme Nur! </st><st c="9441">Adada her şey düzelir. </st><st c="9464">Annemin kendi annesiyle aynı çatı altında geçirdiği yaz aylarında ne kadar bunaldığını anlamayacak kadar kendiyle meşgul bir ergendim. </st><st c="9599">Seferoğlu Kulübü’nde arkadaşlarım vardı. </st><st c="9640">Öğle sıcağında tenis oynuyorduk. </st><st c="9673">Havuzda deve güreşi yapıyorduk. </st><st c="9705">Akşamları diskoda belki de slow dansa kaldırırlardı bu sene beni. </st><st c="9771">Kışın serpilmiştim. </st><st c="9791">Çirkin ördek yavrusu değildim artık. </st><st c="9828">Kuğu da sayılmazdım ama hoyratlığım geçmiş, bir incelik gelmişti elime, koluma. </st><st c="9908">Belki bir sevgilim olurdu. </st><st c="9935">En kötüsünü düşünme Nur, diyordum kendi kendime. </st><st c="9984">Annem iyileşirdi, hep iyileşmişti. </st><st c="10019">İçkiyi bırakır yine. </st><st c="10040">İki ay, üç ay. </st><st c="10055">Kibar ve munis, insanın boğazından yumuşacık akan kayısı suyu gibi tatlı Süheyla Bulut olur yine.   </st></p>
			<p><st c="10153">Yüreğime kızgın bir dalga gibi çarpan bu hikâyeyi düşünürken Kurtuluş Caddesi’nin başına kadar yürümüşüm. </st><st c="10259">Sokaklar tenhalaşmıştı. </st><st c="10283">Dükkânlar çoktan kapanmış, Dolapdere tarafındaki pavyonlardan dar, karanlık sokaklara soluk ışıklar düşüyordu. </st><st c="10394">Kapıları tutan izbandutlar sandaletlerimin tıkırtısını duyacak kadar keskin kulaklara sahiptiler. </st><st c="10492">Sokağın başından geçerken kuşkuyla dönüp beni baştan aşağı süzdüler. </st><st c="10561">Pangaltı ışıklardan taksiye binmeliydim. </st><st c="10602">İstanbul geceleri bir kadın için tekin değildi. </st><st c="10650">Hayatımın hiçbir döneminde olmamıştı ya şimdi artık canımı yakmayı, beni yola getirmeyi görev bilen kabadayıların düzeninde yaşıyorduk. </st><st c="10786">Gece vakti tek başıma sokakta yürümem bir erkeğin gücünü, düzenini tehdit ediyordu. </st><st c="10870">Belaydım. </st><st c="10880">Bana haddimi bildirerek topluma düzen ve refah getireceğine inanan, buna samimiyetle inanan erkekler vardı hemen şurada, ara sokaklarda ve anacaddelerde.   </st></p>
			<p><st c="11034">İnadına ellerim ceplerimde Harbiye yönüne döndüm. </st><st c="11084">Kenter Tiyatrosu’nun az ilerisinde, kaldırımın kenarında arabalar yavaşlıyor, pencereler yarıya indiriliyor, ancak o zaman apartmanların kuytusundan güzelim bacaklarını sergileyen minicik etekleri içinde trans kadınlar çıkıyordu. </st><st c="11314">Tekinsiz, tedirgin, hızlı bir pazarlıkla arabaya biniyorlardı. </st><st c="11377">Hemen hepsi yolun ucunda ölümün de bulunduğunu hesaba katıyordu. </st><st c="11442">Katıyor olmalıydı. </st><st c="11461">O kadar çok trans kadın öldürülüyordu ki. </st><st c="11503">Düzenin bekçisi erkekler için onlar benden de büyük belaydı. </st><st c="11564">Hiçbir şey yapmasalar da varlıkları ve seçimleri iktidarı tehdit ediyordu.   </st></p>
			<p><st c="11639">Annemi adaya babamın şoförü Şükrü Abi getirdi. </st><st c="11686">Babam gelmedi. </st><st c="11701">Belediyeden bir ambulans ayarlamıştı. </st><st c="11739">At arabaları ile bisikletlerin arasında ambulans bizim evin önüne geldi. </st><st c="11812">Bahçe kapısı açıldı. </st><st c="11833">Minik çan çaldı. </st><st c="11850">Şükrü Abi ve ambulansın şoförü annemi kucaklayıp tekerlekli sandalyeye oturttular. </st><st c="11933">Hemen başımı çevirdim. </st><st c="11956">Ama o kısacık bakışta göreceğimi görmüştüm. </st><st c="12000">Annem kuş kadar kalmıştı. </st><st c="12026">Avurtları öyle fena çökmüş ki başka birisi olduğuna inanabilirdim. </st><st c="12093">Gözlerinin içi sarıydı. </st><st c="12117">Teni yeşile çalıyordu. </st><st c="12140">Yıllar sonra ölüm orucuna yatan kadınların haberini yazarken bahçe kapısının önündeki o sahne hafızamda canlandı tekrar. </st><st c="12261">Direniş evlerinde ölen kadınlar için öldü denmezdi. </st><st c="12313">Söndü denirdi. </st><st c="12328">Annem de sönmüştü. </st><st c="12347">Canı etinden kemiğinden uçup gitmek üzereydi. </st><st c="12393">Gözleri ve teni çoktan ışığını yitirmişti. </st><st c="12436">Karşımdaki vücut ışık ve ısı yaymayan, içi boşalmış bir kemik torbasıydı.   </st></p>
			<p><st c="12510">Ama tüm bunlara dayanabilirdim. </st><st c="12542">Annemin hastaneden çıkıp adadaki eve getirileceği günü hevesle bekliyordum. </st><st c="12618">Onu kucaklayacaktım. </st><st c="12639">İçkiyi bırakması için ona destek olacaktım. </st><st c="12683">Faytonla gezdirecektim onu. </st><st c="12711">Büyük Tur Yolu’nda faytonu durduracaktık. </st><st c="12753">Çocukluğumda yaptığımız gibi kayaların arasından kocayemiş toplayacaktık. </st><st c="12827">Dil Burnu’nda oturup temiz hava alacaktı. </st><st c="12869">Büyümüştüm ben artık. </st><st c="12891">Ona arkadaşlık edecektim. </st><st c="12917">Babamın yokluğunda kendini yalnız hissetmeyecekti. </st><st c="12968">Tüm boşlukları ben varlığımla doldurmaya hazırdım.   </st></p>
			<p><st c="13019">Şükrü Abi’nin ittiği tekerlekli sandalyedeki kadın annem olsaydı, tüm bunları yapacaktım. </st><st c="13109">Ama göz göze geldiğimiz o kısacık anda gördüğüm insan annem değildi. </st><st c="13178">Anneciğimin kemik torbasına dönmüş vücudunu başka bir ruh ele geçirmişti. </st><st c="13252">Çocukluğumun cumartesi sabahlarında beni AKM’deki çocuk oyunlarına götüren, Yörük Ali Plajı’na giderken bindiğimiz faytonda beni bağrına çekip öpen şeftali tenli annem değildi o. </st><st c="13431">Bu hasta kadın başka biriydi ve beni tanımıyordu.  </st></p>
			<p><st c="13481">Bunları düşündüm ve kapıdan çıkıp gittim. </st><st c="13523">Tek başıma Aya Yorgi Tepesi’ne tırmandım. </st><st c="13565">Manastırın kilisesinde, kubbenin altında akşam ayini bitene kadar oturdum. </st><st c="13640">Gece indikten sonra beni orada Sadık Usta buldu.   </st></p>
			<p><st c="13689">Annem siroza yakalanmıştı. </st><st c="13716">Ölüyordu. </st><st c="13726">Sadık Usta ile Fikret onu üst kattaki, genç kızlık odasına yatırdılar. </st><st c="13797">Bizi görmek istemiyordu. </st><st c="13822">Ben yine de uyku tutmayan gecelerde odasına süzülüyordum. </st><st c="13880">Annem pirinç başlıklı tek kişilik karyolasında yüzü duvara dönük bir şekilde yatıyordu. </st><st c="13968">Perdenin kenarından odaya sızan ay ışığında çıplak omuzlarına dökülmüş uzun saçlarını, pikenin altındaki omurgadan ibaret vücudunu seyrediyordum. </st><st c="14114">Bir insanı bildiğimiz, sevdiğimiz varlık yapan özelliği nedir? </st><st c="14177">Görüntüsü mü? </st><st c="14191">Sesi mi? </st><st c="14200">Ortak anılar mı? </st><st c="14217">Karşılıklı tanınan ve bağıra basılan bir bağ mı? </st><st c="14266">Bir taraf kesip atarsa o bağı, sevgiye ne olur? </st><st c="14314">Bir mucize olur belki diye, pikeyi kaldırıp yanına kıvrılıp yatıyordum. </st><st c="14386">Kokusu bile başkalaşmıştı. </st><st c="14413">Sırtındaki bene dokunuyordum. </st><st c="14443">Çocukken, böyle koyun koyuna yattığımızda bana sırtını kaşıtırdı. </st><st c="14509">Sırtının tam ortasında et beni vardı. </st><st c="14547">Onu kaşımamalıydım. </st><st c="14567">Parmağımın ucundaki et beni annem olduğunun tek kanıtıydı. </st><st c="14626">Parmağım et beninin üzerinde uyuyakalıyordum.   </st></p>
			<p><st c="14672">Sabaha karşı uyanıp bağırıyordu. </st><st c="14705">Yerimden fırlıyordum. </st><st c="14727">İçki istiyordu. </st><st c="14743">Küfrediyordu. </st><st c="14757">Ağlıyor, yalvarıyordu. </st><st c="14780">Geri geri adımlar atarak odasından çıktığımda lanet okumaya başlıyordu. </st><st c="14852">Onu oraya atıp bırakıp giden babama, Sadık Usta’ya, hayata ama en çok annesine. </st><st c="14932">Orospu Şirin diye bağırıyordu. </st><st c="14963">Hepimizi sattın. </st><st c="14980">Ruhsuz kadın! </st><st c="14994">Kaltak sahtekâr! </st><st c="15011">Sadık bana cin getir! </st><st c="15033">Nur, Fikret bir bakın çocuklar, bir yudum getirin. </st><st c="15084">Öleceğim yoksa.   </st></p>
			<p><st c="15100">O yaz öyle geçti. </st><st c="15118">Büyükannem stüdyosundan çıkmıyordu. </st><st c="15154">Deliler gibi resim yapıyordu. </st><st c="15184">Akşamları misafir ağırlıyordu. </st><st c="15215">Misafirlerini annemin bağırtıları duyulmasın diye sıcak, nem demeden bahçenin denize en yakın ucundaki kameriyede ağırlıyordu. </st><st c="15342">Anneme Sadık bakıyordu. </st><st c="15366">Fikret İstanbul’a kaçıyordu. </st><st c="15395">Maçka’daki evde babamla kalıyordu. </st><st c="15430">Ben yasak olduğunu bile bile çamlara çıkıyordum. </st><st c="15479">Çamlarda genç kızların başına fena şeyler gelirdi. </st><st c="15530">Benim başıma ne geliyorsa evde geliyordu. </st><st c="15572">Seferoğlu’ndaki arkadaşlarımla yüzleşmek istemiyordum. </st><st c="15627">Hepsi büyükannemin arkadaşlarının torunlarıydı. </st><st c="15675">Annem anneleriyle büyümüştü. </st><st c="15704">Poker oynanan yeşil çuha masalarda, buzlu çaylar eşliğinde annemin dedikodusu yapılıyordu. </st><st c="15795">Süheyla Bulut gibi inceliği ve güzelliğiyle adada nam salmış bir kadının evimizin üst katındaki kapıları pencereleri kapalı bir odada kriz geçirdiğini, cin getirin bana Allah’ın belaları, diye haykırdığını arkadaşlarım muhakkak ki biliyordu. </st><st c="16037">Duymuşlardı.   </st></p>
			<p><st c="16050">Yapayalnızdım.   </st></p>
			<p><st c="16065">Ağustos ortasında bir sabah annem fenalaştı. </st><st c="16110">Lodosun azdığı gündü. </st><st c="16132">Ada lağım ve at çişi kokuyordu. </st><st c="16164">Evin önü yosun, denizanası ve çöp dolmuştu. </st><st c="16208">Yemek odasında kahvaltı ediyorduk. </st><st c="16243">Fikret, ben, büyükannem. </st><st c="16268">Büyükannem başı tuttu diye Albinoni’yi susturmuştu. </st><st c="16320">Fikret de bir şeyler hissetmiş olmalı ki önceki gece, geç saatte Bostancı’dan kalkan bir vapurla adaya gelmişti.   </st></p>
			<p><st c="16433">Sadık Usta telaşla yemek odasına daldı. </st><st c="16473">Kekeliyordu.   </st></p>
			<p><st c="16486">“Bayan Şirin, Süheyla havale geçiriyor. </st><st c="16526">Derhal Doktor Kemal’i çağırınız.”  </st></p>
			<p><st c="16560">Fikret ayağa fırlayıp antrede duran telefona koştu. </st><st c="16612">Biz büyükannemle kahvaltı sofrasında, boğazımızdan geçmeyen ekmeklerin, peynirlerin, fıstıklı salamların arasında oturduk kaldık. </st><st c="16742">Büyükannem ağzının içinde Fikret’e söyleniyordu. </st><st c="16791">Sanki annemin hastalığı Fikret’in suçuydu. </st><st c="16834">Abimin nezdinde babamı suçluyordu aslında. </st><st c="16877">Bunu bugün akıl edebiliyorum. </st><st c="16907">Kızını gencecik yaşında baştan çıkartıp evinden, parlak geleceğinden etmişti babam. </st><st c="16991">Şirin Saka kızı için nasıl bir parlak gelecek görüyordu bilmiyorum. </st><st c="17059">Süheyla’nın annesinden kaçmak için ilk aşkına evet dediğini kabul edemiyordu. </st><st c="17137">Bunları çocuk yaşımda anlamış değilim. </st><st c="17176">Ama bir şeyler hissediyordum. </st><st c="17206">Bir nefret. </st><st c="17218">Babama ve onun oğlu olarak Fikret’e. </st><st c="17255">Ben kız çocuğu olarak dünyaya geldiğim için bana dokunmayan ama kahvaltı sofralarında havasını solumak zorunda kaldığım bir öfke. </st><st c="17385">Belki de tüm erkeklere. </st><st c="17409">Belki işte Şirin Saka’nın babası ne yaptıysa artık büyükannem o öfkeyi içinde taşıyor ve bize yayıyordu.   </st></p>
			<p><st c="17514">Birden Fikret’in kafayı neden büyükdedeye takmış olduğunu anladım. </st><st c="17581">Şirin Hanım’dan yayılan öfkenin sebebini bulmak istiyordu. </st><st c="17640">Büyükannem çocukluğundan beri abime istenmediğini hissettirmişti. </st><st c="17706">Bu ailede, bu dünyada, tüm âlemde istenmeyen bir varlıktı o. </st><st c="17767">Annemin başına gelenler de Fikret’in değilse bile erkeklerin suçuydu. </st><st c="17837">Fikret şimdi büyükdedenin sırrını ortaya çıkartarak sırtındaki yükten kurtulmaya çalışıyordu. </st><st c="17931">Affedilmeyi bekliyordu. </st><st c="17955">Masumiyetinin kanıtlanmasını. </st><st c="17985">Bu yüzden bir suça, bir sırra böylesine muhtaçtı.   </st></p>
			<p><span><st c="18035">Çünkü bu dinmeyen suçluluk hissinden bıktım ben. </st><st c="18084">Anlıyor musun?  </st></span></p>
			<p><st c="18099">Ah, abi anlıyordum da, nasıl çocukça bir uğraş seninki!   </st></p>
			<p><st c="18155">Adayı lodosun vurduğu o gün hayatımızda bir dönüm noktasıymış. </st><st c="18218">Doktor Kemal annemin yanından yemek odasına indi. </st><st c="18268">Üçümüzü karşısına aldı. </st><st c="18292">Sesi soğuk, yüzü gergindi.   </st></p>
			<p><st c="18319">“Eşini çağırın. </st><st c="18335">Akşama çıkmayabilir.”   </st></p>
			<p><st c="18357">Sadık Usta usulca geldi, kapının yanındaki iskemlesinde oturdu. </st><st c="18421">Dudakları oynayıp duruyordu. </st><st c="18450">Babama ulaşamadık. </st><st c="18469">Fikret, Sadık, ben nöbetleşe annemin başında bekledik. </st><st c="18524">Sadık annemin alnına, odun gibi kalınlaşmış ayak bileklerine sirkeli bezlerle kompres yaptı. </st><st c="18617">Doktor Kemal de o günü bizimle geçirdi. </st><st c="18657">Büyükannem kütüphanesine kapanmıştı. </st><st c="18694">Bütün gün oradan çıkmadı. </st><st c="18720">Annemin karnı davul gibi şişmişti. </st><st c="18755">Gözlerinin altı mosmordu. </st><st c="18781">Avuç içleri kızarmış elleri titriyor, ne dediği anlaşılmıyordu.   </st></p>
			<p><st c="18845">Sonra aniden hava döndü. </st><st c="18870">Şiddetli bir rüzgâr evin önündeki gülibrişimin dallarını pencereye savurdu. </st><st c="18946">Bahçeden toz kalktı. </st><st c="18967">Deniz köpürdü. </st><st c="18982">Hava karardı. </st><st c="18996">Ben yerdeki kilimin üzerinde uyukluyordum. </st><st c="19039">Birden uyandım. </st><st c="19055">Annem gözlerini açmış bana bakıyordu. </st><st c="19093">Bir eli yataktan sarkmış. </st><st c="19119">Göz göze geldik. </st><st c="19136">Bakışları cam gibiydi. </st><st c="19159">Yüreğim hopladı. </st><st c="19176">Öldü mü? </st><st c="19185">Sadık Usta’ya döndüm. </st><st c="19207">Yatağın ayakucunda gözlerini yummuş, oturuyordu. </st><st c="19256">Kulağıma o eski ninni çalındı. </st><st c="19287">Tekrar anneme baktım. </st><st c="19309">Öldüğüne emin olarak baktım. </st><st c="19338">Gözlerini kırpıştırdı. </st><st c="19361">Sonra bir daha. </st><st c="19377">Bir daha. </st><st c="19387">Yataktan sarkan eli hareket etti. </st><st c="19421">Bir vücuttan çekilmek üzere hazırlanan canın ani bir manevrayla damarlarına dönüşünü gözlerimle gördüm. </st><st c="19525">Sonra fısıltılı sesi geldi:   </st></p>
			<p><st c="19553">“Sabah mı oldu Nur? </st><st c="19573">Güneş mi doğuyor?”   </st></p>
			<p><st c="19592">Sadık Usta gözlerini açtı. </st><st c="19619">Hiç kımıldamadan annemin başıma uzanan eline baktı. </st><st c="19671">Baktı. </st><st c="19678">Baktı. </st><st c="19685">Baktı. </st><st c="19692">Sonra sert, kuru, mor damarlı elleri yüzüne kapattı. </st><st c="19745">Sarsıla sarsıla ağlamaya başladı. </st><st c="19779">Buruşuk yanaklarından yaşlar sicim gibi akıyordu. </st><st c="19829">Onu ilk defa ağlarken görüyordum. </st><st c="19863">Yerde, üzerinde oturduğum kilimden ayağa fırladım. </st><st c="19914">Pencereye koşup, camı açtım. </st><st c="19943">Odaya rüzgâr daldı. </st><st c="19963">Gülibrişim kulağımda hışırdadı. </st><st c="19995">Avazım çıktığı kadar bağırdım:  </st></p>
			<p><st c="20026">“Fikret! </st><st c="20035">Koş gel! </st><st c="20044">Koş koş koş! </st><st c="20057">Annem uyandı! </st><st c="20071">Koş!”   </st></p>
			<p><st c="20077">Kapılar çarpıldı. </st><st c="20095">Merdivende ayak sesleri. </st><st c="20120">Patırtılar. </st><st c="20132">Doktor Kemal’le beraber büyükannem de ilk defa annemin odasına girdi. </st><st c="20202">Arkalarından Fikret soluk soluğa yetişti. </st><st c="20244">Doktor Kemal annemin ateşini ölçtü, diline, gözlerinin içine baktı. </st><st c="20312">Biz yatağın etrafında dizildiğimiz yerde Doktor Kemal’in hükmünü dinlemeye hazırlandık. </st><st c="20400">Doktor Kemal annemin kanını alıp tüplere doldurdu. </st><st c="20451">Nabzını tuttu. </st><st c="20466">Avuç içlerine baktı. </st><st c="20487">Davul gibi şiş karnına bastırdı. </st><st c="20520">Göğsünü dinledi. </st><st c="20537">Sonra doğrulup yatağın kenarına oturdu. </st><st c="20577">Biz yerimizden bir milim kımıldamadık. </st><st c="20616">Büyükannem Sadık’a yaslanmıştı. </st><st c="20648">Doktor Kemal nihayet alnına düşen saçlarını geriye itince soluğumuzu tuttuk. </st><st c="20725">O dümdüz anneme bakarak konuştu.   </st></p>
			<p><st c="20758">“Süheyla, benim çocuğum sayılırsın. </st><st c="20794">Elime doğdun. </st><st c="20808">Lafımı esirgemeyeceğim. </st><st c="20832">Ölümden döndün. </st><st c="20848">Ateşinin düşmesi, bu eşiği geçmen mucize kabilinden bir şey.”  </st></p>
			<p><st c="20910">Sanki oda nefesini tutuyordu. </st><st c="20940">Pirinç başlıklı yatak, annemin başının altındaki puf puf yastıklar, pembe mavi rokoko avize, yazı masası ve biz, yatağın etrafına dizilmiş aile fertleri hep birden soluğumuzu boşalttık. </st><st c="21126">Doktor Kemal yüzlerimizdeki rahatlamayı, sevinci görmüş olmalıydı ki sesini yükseltti.   </st></p>
			<p><st c="21213">“Şimdi söyleyeceklerimi can kulağıyla dinle Süheyla. </st><st c="21266">Gelecekte şayet tekrar içmeye başlarsan bir daha kurtulamazsın. </st><st c="21330">Duyuyor musun beni kızım? </st><st c="21356">Bak, çocukların şahittir bu ikazıma. </st><st c="21393">Bir damla dahi alkol alırsan karaciğerin iflas eder ve akabinde ölümden kurtuluş yoktur, bilesin. </st><st c="21491">Anladın mı?”  </st></p>
			<p><st c="21504">Doktor Kemal’in ciddi, kaygılı yüzü.   </st></p>
			<p><st c="21541">Annemin ışığa kavuşan gözleri.   </st></p>
			<p><st c="21572">Annemin tekrar annemle dolan vücudu.   </st></p>
			<p><st c="21609">“Açım ben Doktor Kemal. </st><st c="21633">Çok açım. </st><st c="21643">Sadık Usta kahvaltıyı hazırladın mı?”  </st></p>
			<p><st c="21681">Sadık Usta’nın gözyaşlarını silen telaşlı, damarlı elleri.   </st></p>
			<p><st c="21740">“Derhal Bayan Süheyla. </st><st c="21763">Derhal.”  </st></p>
			<p><st c="21772">Valikonağı Caddesi’ne girecekken birden döndüm. </st><st c="21820">Tekrar karşıya geçtim. </st><st c="21843">Trans kadınların saklandıkları karanlık apartman girişlerini, izbandutların beklediği soluk ışıklı levhalarıyla pavyon kapılarını, bilardo salonlarını, berbat otelleri geçerek demin boydan boya yürüdüğüm Kurtuluş Caddesi’ne çıktım. </st><st c="22075">Kulağımda, bu akşamüstü, ben apar topar evden fırlarken ardımdan seslenen Fikret’in sesi:   </st></p>
			<p><st c="22165">“Nur anlamıyor musun? </st><st c="22187">Annem bir damlanın bile kendini öldürebileceğini biliyordu. </st><st c="22247">Yine de içti. </st><st c="22261">Allah’ına kadar içti. </st><st c="22283">Annem o gece kendini öldürmek için içti. </st><st c="22324">Nur, annemiz intihar etti!”  </st></p>
			<p><st c="22352">Elim Burak’ın dairesinin ziline basarken yanaklarımın ağlamaktan sırılsıklam olduğunu fark ettim.   </st></p>
			<p><st c="22450">Kapı açıldı. </st><st c="22463">Düğmeye bastım, ışık yanmadı. </st><st c="22493">Karanlığa adımımı attım.   </st></p>
		</div>
	<div id="charCountTotal" value="22518"></div></body>
</html>
