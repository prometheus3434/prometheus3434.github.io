<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-30</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-30" xml:lang="tr-TR">
		<div>
			<p>  </p>
			<p id="_idParaDest-28" xml:lang="en-GB"><st c="0">28  </st></p>
			<p><st c="3">Gözlerimi araladım. </st><st c="23">Saat kaç? </st><st c="33">Akşam mı oldu? </st><st c="48">Hayır, küçük penceremden içeri hâlâ ışık sızıyor. </st><st c="98">Yine de akşam inmiş gibi aşina eşyaların yeri değişmiş, boy atmışlar. </st><st c="168">Elimi tutan kimse yokmuş. </st><st c="194">Halbuki az evvel elime bir el dokundu zannetmiştim. </st><st c="246">Yumuşacık incecik bir el. </st><st c="272">Hayır, odamda bir başımayım.   </st></p>
			<p><st c="301">Yatakta doğruldum. </st><st c="320">Ben ne müddetle uyumuşum? </st><st c="346">Başucumda tik tak eden saate baktım. </st><st c="383">Gözüm bir şey seçemedi. </st><st c="407">Öldüm mü yoksa? </st><st c="423">Azrail gelmişti. </st><st c="440">Rüya mıydı? </st><st c="452">Papaz efendi ve elimi tutan o küçük el? </st><st c="492">Kapımın dışından bir tıkırtı geldi. </st><st c="528">Bayan Şirin’in bastonu bu. </st><st c="555">Ayaklanmaya yeltendim fakat başım döndü. </st><st c="596">Sallanıyorum. </st><st c="610">Biraz daha oturayım. </st><st c="631">Üstüm başım perişan. </st><st c="652">Gözüm ışığa bir parça alışınca taşlıkta hanımımın siluetini seçti. </st><st c="719">Demek kapım aralık kalmış. </st><st c="746">İçeri sızan ışıkta beyaz saçları ve yanıp sönen mavi gözleri ile bir melaike misali bana bakıyordu. </st><st c="846">Veyahut ben halen bir hayalin içindeydim. </st><st c="888">Zira bir kez daha başımı kaldırdığımda Bayan Şirin orada değildi. </st><st c="954">Bahçe kapısının zili çalınıyordu. </st><st c="988">O vakit hatırladım. </st><st c="1008">Daha evvel de işitmiştim. </st><st c="1034">Bir ihtimal beni o yeraltı âleminin karanlık kuyusundan çekip çıkartan bir el değil, bu zilin zırzırı idi. </st><st c="1141">Gömleğimi silkeleyip, buruşukluğuna elimle bir nizam vermeye gayret ettim. </st><st c="1216">Parmaklarımı iki tel kalmış saçımın içinden geçirdim. </st><st c="1270">Beyhude.   </st></p>
			<p><st c="1279">Zil bir daha çaldı. </st><st c="1299">Sallanarak odamdan çıktım. </st><st c="1326">Eşyaya tutunarak odaların hep birden açıldığı taşlığı geçtim. </st><st c="1388">Mutfak penceresinden içeri şıkır şıkır akşam ışığı doluyordu. </st><st c="1450">Antreye, hole, yemek odasının kapısına vurmuş. </st><st c="1497">Hanımım nerede? </st><st c="1513">Görmesem dahi hislerim vasıtası ile yerini daima bilirim. </st><st c="1571">Fakat şimdi bulamıyorum. </st><st c="1596">Yönümü, yurdumu şaşırmış vaziyetteyim. </st><st c="1635">Ev neden böyle sessiz? </st><st c="1658">Herkes nereye gitti?   </st></p>
			<p><st c="1679">Bahçeye indim. </st><st c="1694">Asmanın orada hafif bir esinti çıkmış. </st><st c="1733">Bir parça ayılır gibi oldum. </st><st c="1762">Komşunun bahçesinden kulağıma gülüşmeler ve musiki çalındı. </st><st c="1822">Akşam iniyor. </st><st c="1836">Dünya güneş etrafındaki seyahatini sürdürüyor. </st><st c="1883">O anda tüm katiyeti ile idrak ettim ki ölmemişim. </st><st c="1933">Hayattayım. </st><st c="1945">Azrail canımı bağışlamış. </st><st c="1971">Sevindim. </st><st c="1981">Demek hâlâ yaşamak arzusundayım. </st><st c="2014">Hayır, bundan değil. </st><st c="2035">Sebep hanımımdır. </st><st c="2053">Ben ahirete intikal edersem, Bayan Şirin’in hali ne olur? </st><st c="2111">Benim vazifem bu dünyada Bayan Şirin’i beklemektir. </st><st c="2163">Ondan evvel gidersem, Allah muhafaza, ruhum ahirette huzur bulamaz. </st><st c="2231">Bu sebeple de Azrail canımı almadığı için yüreğim ferahladı. </st><st c="2292">Gri yavru kedi sokağa açılan kapının dibindeki sarmaşığın içinden çıktı, bana koştu, iki arka patisi üzerine kalkıp başını paçalarıma sürdü. </st><st c="2433">Açtır. </st><st c="2440">O vakit aklım başıma geldi. </st><st c="2468">Bu akşamın yemeğini pişirmedim! </st><st c="2500">Eyvahlar olsun! </st><st c="2516">Ne rezalet yarabbi!   </st></p>
			<p><st c="2536">“Dur, dur çatladın mı geliyorum.”  </st></p>
			<p><st c="2570">Bahçe kapısına ağır ağır yürüdüm. </st><st c="2604">Gri küçük kedi etrafımda sıçrayıp paçalarıma dolandığı için yürümek büsbütün zahmetliydi. </st><st c="2694">Nihayet kapıyı açtığımda gördüm ki zili zırzır çalan nalburun çırağıymış. </st><st c="2768">Alnı, yüzü hep ter. </st><st c="2788">Elektrikli motor bisikletinin arkasındaki sepet boyalar ile dolu. </st><st c="2854">Kutu kutu boya, bir boş bidon, fırçalar... </st><st c="2897">Bu nedir? </st><st c="2907">Büyükhanım telefonla sipariş verdi. </st><st c="2943">Bir yanlışlık olmasın? </st><st c="2966">Hayır, Şirin Hanım dükkânı aramış. </st><st c="3001">Ustamla konuşmuş. </st><st c="3019">Bu boyaların her birini sipariş etmiş. </st><st c="3058">Üç yüz elli lira tutmuş. </st><st c="3083">Bayram günü hangi nalburdur bu dükkânı açık? </st><st c="3128">Bayan Şirin telefon numarasını nereden edinmiştir? </st><st c="3179">Ben bilmem dede. </st><st c="3196">Büyükhanım babamla görüşmüştür. </st><st c="3228">Sen gel bakayım, taşı şunları hele bir içeri.   </st></p>
			<p><st c="3274">Nalburun çırağının önü sıra eve yürüdüm. </st><st c="3315">O, boyaları, torbaları, bidonu eve taşıdı. </st><st c="3358">Bayan Şirin yemek odasının ağzında bekliyordu. </st><st c="3405">Yüzünde bir tebessüm. </st><st c="3427">Sonra yanlış görmedi isem bana göz kırptı. </st><st c="3470">Tıpkı o eski toplantılarda yaptığı gibi. </st><st c="3511">Pek kısacık bir andı. </st><st c="3533">Ancak yüreğimi yerinden oynatmaya yetti.   </st></p>
			<p><st c="3574">Hanımım konuştuğunda sesi pek tiz, pek temiz idi.   </st></p>
			<p><st c="3624">“Buraya koyun oğlum. </st><st c="3645">Hepsini getir. </st><st c="3660">Ha, şöyle masanın altına, yanına bırak. </st><st c="3700">Muşamba da getirdin mi? </st><st c="3724">İlk evvela muşambayı ser o vakit. </st><st c="3758">Parkenin üzerini iyice ört. </st><st c="3786">Masayı da beriye çek, sen delikanlısın. </st><st c="3826">Parkeyi çizmeyesin. </st><st c="3846">Aferin. </st><st c="3854">Al bu da paran. </st><st c="3870">Üstünü muhafaza et. </st><st c="3890">Bayramlıktır sana.”  </st></p>
			<p><st c="3910">Bayan Şirin yemek odasının iki kanatlı kapısını ardına kadar açınca tam karşısındaki mutfak penceresinden yansıyan parlak ışık yere, masaya, büfenin aynasına vurdu. </st><st c="4075">O vakit masanın üzerinde duran çanakları gördüm. </st><st c="4124">Tepeleme fıstık kabuğu ile dolmuş. </st><st c="4159">Kristal vazo da bomboş duruyor. </st><st c="4191">Yanındaki lacivert küllüğe Bayan Nur sarma sigarasını bastırmış. </st><st c="4256">Hemen çanakları topladım. </st><st c="4282">Masaya dökülmüş fıstık parçalarını elimle toparladım. </st><st c="4336">Küllüğü de aldım. </st><st c="4354">Mutfağa götürdüm. </st><st c="4372">Çöpe boşalttım. </st><st c="4388">Ocağın üzerinde dizili boş tencereleri görünce aklıma yine yemek yapmadığım geldi. </st><st c="4471">Hanımıma en son tepsisi ile öğle yemeğini servis etmiştim. </st><st c="4530">Arpa şehriyeli pilav ile tavuk. </st><st c="4562">Yanında havuç rendesi. </st><st c="4585">Fakat üzerinden saatler geçti. </st><st c="4616">Vakıa Bayan Şirin yaz akşamları meyveden başka bir şey yemez ama benim vazifem daima hafif bir şeyler hazır tutmaktır. </st><st c="4735">Enginar pişirebilirdim. </st><st c="4759">Veyahut barbunya. </st><st c="4777">Bayan Nur nerede? </st><st c="4795">Esas mühim olanı Bay Fikret nerede? </st><st c="4831">Yarınki çay partisi için gerekli yiyeceği bir arkadaşlarının mağazasından sipariş ettiğini söylemişlerdi ancak bir üzerinden geçmek lazımdır. </st><st c="4973">Muhakkak eksik çıkar. </st><st c="4995">Hem vaktinde teslim edecekleri ne malum? </st><st c="5036">Her ikisinin burada bulunması icap ederdi.   </st></p>
			<p><st c="5079">“Sadık, Sadık! </st><st c="5094">Neredesin Allah aşkına? </st><st c="5118">Gelsene. </st><st c="5127">Çok işimiz var!”  </st></p>
			<p><st c="5144">Bayan Şirin’in çıngırağını işitince düşüncelerimden silkindim. </st><st c="5207">Bir çanağa buzdolabından çıkardığım vişneyi, kayısıyı koydum. </st><st c="5269">Telaşla mutfaktan çıktım. </st><st c="5295">Nalburun çırağı elektrikli motosikletine biniyordu. </st><st c="5347">Bahçe kapısını arkasından kapatsın diye seslendim. </st><st c="5398">Sonra inek giriyor. </st><st c="5418">Kapattı. </st><st c="5427">Kapıya astığım çan uzun uzun ötünce içim bir fena oldu. </st><st c="5483">Nerede herkes? </st><st c="5498">Evin kapısını da ben örttüm. </st><st c="5527">Birden ışık değişti. </st><st c="5548">Antre loşlaştı. </st><st c="5564">İçimi bir huzursuzluk sardı. </st><st c="5593">Yürüdüm, mutfağın tam karşısına düşen yemek odasına girdim. </st><st c="5653">Meyve çanağını büfenin üzerine bıraktım. </st><st c="5694">Bayan Şirin nalburun çırağına yemek masasını pencerenin önüne çektirdi ya, şimdi açılan alanda, masanın arkasına düşen duvara dönmüş bakıyor. </st><st c="5836">Duvarda akşamın gölgeleri yer değiştiriyor. </st><st c="5880">Yerler hep muşamba kaplı. </st><st c="5906">Ayağında lacivert kadife topuklu terlikleri. </st><st c="5951">Üzerleri minik incilerle işli.   </st></p>
			<p><st c="5982">Aklıma rahmetli Halit Beyefendi geldi. </st><st c="6021">Allah rahmet eylesin. </st><st c="6043">Şu masanın başında, her zamanki yerinde oturuyordu. </st><st c="6095">Küt diye başı düşüvermiş, dağ gibi adam yere devrilivermişti. </st><st c="6157">Sonra Süheylacık. </st><st c="6175">Ne çok ağlamıştı yavrum. </st><st c="6200">Masayı yerinden edince sanki o ikisinin ruhuna rahatsızlık verdik. </st><st c="6267">Huzursuzlandım. </st><st c="6283">Bir de pek tabii Bayan Şirin’in halinde, tavrındaki tuhaflık vardı. </st><st c="6351">Ve fakat ben hanımımın bu haline aşinayım. </st><st c="6394">Büyük bir tabloya başlamadan önce girdiği haleti ruhiyedir bu. </st><st c="6457">Tanırım. </st><st c="6466">Vakıa seneler var, aynaya çizdiği kendi çehresinden başka bir şey çizmemiştir. </st><st c="6545">Eski boyalar çoktan kurudu gitti. </st><st c="6579">Attık. </st><st c="6586">Nalburdan getirttiği boya ile tuval üzerine resim mi çizecek? </st><st c="6648">Tuval nerede o vakit? </st><st c="6670">Yan tarafta kütüphanede, çalışma masasıyla duvar arasına sıkıştırdığım kanvaslar hâlâ durur mu?   </st></p>
			<p><st c="6766">“Sadık!”  </st></p>
			<p><st c="6775">“Buyurun Bayan Şirin.”  </st></p>
			<p><st c="6798">Yüzü hâlâ duvara dönüktü. </st><st c="6824">İnce derili beyaz elleri duvarda, gölgeler arasında geziniyordu. </st><st c="6889">Körün yolunu araması gibi. </st><st c="6916">Veyahut benim görmediğim bir şeyler görüyordu.   </st></p>
			<p><st c="6963">“Kapıyı ört.”  </st></p>
			<p><st c="6977">Yüzünü boş duvardan çevirip bana baktı. </st><st c="7017">Ürperdim. </st><st c="7027">Adeta zaman geri gitmiş. </st><st c="7052">Hanımım genç kız olmuş yine. </st><st c="7081">Yanaklarında güller açmış. </st><st c="7108">Gözlerinde elektrikli bir nazar.   </st></p>
			<p><st c="7141">“Kavanozları getir. </st><st c="7161">Havluları, bezleri. </st><st c="7181">Eski fırçalarımı. </st><st c="7199">Bidona su doldur. </st><st c="7217">Sonra gel. </st><st c="7228">Ha, taburemi de istiyorum.”  </st></p>
			<p><st c="7256">“Tuval de getireyim mi Bayan Şirin? </st><st c="7292">Paletleriniz?”  </st></p>
			<p><st c="7307">“İstemez. </st><st c="7317">Kapıyı örttün mü? </st><st c="7335">İyi. </st><st c="7340">Masayı hazırla. </st><st c="7356">Plastik örtüyü çıkart.”  </st></p>
			<p><st c="7380"> Kaç yaşına gelirsem geleyim Bayan Şirin bir tabloya başlarken ne lazımdır hiç unutmam. </st><st c="7467">Yemek masasının üzerini meyveli muşamba örtü ile kapattım. </st><st c="7526">Boyaları, fırçaları dizdim. </st><st c="7554">Cam kavanozlardan kaç tane ister acaba? </st><st c="7594">On tane getirdim. </st><st c="7612">Suya batırdığı fırçaları kuruladığı el havlularını getirdim. </st><st c="7673">Tineri arandım. </st><st c="7689">Lüzum yokmuş. </st><st c="7703">Suluboya ile çalışacakmış. </st><st c="7730">Tuvalleri bir kez daha sordum. </st><st c="7761">Mor damarlı, şeffaf tenli elini boşluğa uzattı.   </st></p>
			<p><st c="7809">“Yeşil hazırla!”  </st></p>
			<p><st c="7826">Paletini bekler böyle. </st><st c="7849">Fakat palet istemedi. </st><st c="7871">O zaman gördüm. </st><st c="7887">Nalburun çırağı badanacıların kullandığı cinste plastik boya karma tekneleri de getirmiş. </st><st c="7977">Hem de kaç tane. </st><st c="7994">Bıçakla yeşil boyanın metal kapağını açtım. </st><st c="8038">Tekneye biraz döktüm. </st><st c="8060">Çabucak karıştırdım. </st><st c="8081">Elim titredi bir parça. </st><st c="8105">Hanımımın avcu sabırsız bir kuş gibi havada bekliyordu. </st><st c="8161">Bayan Şirin tuval veyahut kâğıt getirmem lazım gelmez mi? </st><st c="8219">Hanımım atlamış olabilir mi? </st><st c="8248">Bu da dün sabahkine benzer bir kaza olmasın sakın? </st><st c="8299">Akıl kazası. </st><st c="8312">Allah muhafaza.   </st></p>
			<p><st c="8328">“Zümrüt yeşili, çay yaprağı, yağmur yemiş çimen, kayanın üzerini kaplamış yosun ve ilkbahar tomurcuğu. </st><st c="8431">Kalın fırçayı ver. </st><st c="8450">En kalını.”  </st></p>
			<p><st c="8462">Sarı, beyaz, siyah ve kırmızının kapaklarını da açtım. </st><st c="8517">Ağır ağır karıştırdım. </st><st c="8540">Karıştırdığım boyayı kavanoza döktüm. </st><st c="8578">Kalın fırçayı içine daldırdım. </st><st c="8609">İkisini beraber uzattım.   </st></p>
			<p><st c="8634">“Buyurun, zümrüt yeşili Bayan Şirin.”  </st></p>
			<p><st c="8672">Fırçayı iştahla, telaşla kavanoza daldırıp çıkardı. </st><st c="8724">Sonra gözlerini kapattı. </st><st c="8749">Derin bir nefes aldı. </st><st c="8771">Gözkapaklarının karanlığında çizeceği resmi görüyordu. </st><st c="8826">Tüm teferruatı ile. </st><st c="8846">Bir nefes daha. </st><st c="8862">Boğazından bir hırıltı yükseldi ve ben o esnada hanımımın ne yapmak üzere olduğunu idrak ettim. </st><st c="8958">Ve kendime şaştım. </st><st c="8977">Sen bunu daha evvel nasıl düşünemedin Sadık? </st><st c="9022">Bir de Bayan Şirin’i dalgınlıkla, akıl kazalarıyla itham etmeye kalkıştın? </st><st c="9097">Fakat... </st><st c="9106">Bayan Şirin emin misiniz? </st><st c="9132">Hanımefendi? </st><st c="9145">Hanımımın gözleri hâlâ kapalıydı. </st><st c="9179">Fırçayı daldırdığı yeşil boya dolu kavanozu benim görmediğim birinin şerefine kadeh kaldırmış gibi boş duvara karşı tutuyordu. </st><st c="9306">Ansızın başladı. </st><st c="9323">Müdahaleye fırsat bırakmadan. </st><st c="9353">Fırçayı duvara vurdu. </st><st c="9375">Bir daha vurdu. </st><st c="9391">Batırdı, vurdu. </st><st c="9407">Tekrar, tekrar. </st><st c="9423">Vurduğu yerde, duvarın üzerinde, bir dağ belirdi. </st><st c="9473">Dağın eteklerinde bir orman. </st><st c="9502">Ormanın bittiği yerde tarlalar. </st><st c="9534">Ürperdim. </st><st c="9544">Bir adım geri attım.   </st></p>
			<p><st c="9565">“Çay yaprağı!”  </st></p>
			<p><st c="9580">Telaşla yeşile biraz siyah, biraz kırmızı katıp boyayı kavanoza boşalttım. </st><st c="9655">Fırça duvarda hızla ilerliyordu. </st><st c="9688">Dağların arkasından başka dağlar beliriyordu. </st><st c="9734">Hanımımın kolu yükseliyor, alçalıyor, bastona bile ihtiyaç duymadan bir sağa bir sola gidip geliyordu.   </st></p>
			<p><st c="9837">“Yağmur yemiş çimen. </st><st c="9858">Haydi Sadık elini çabuk tut. </st><st c="9887">Yeşilleri bitir. </st><st c="9904">Mısır sarısı istiyorum. </st><st c="9928">Sonra kahverengi. </st><st c="9946">Çabuk. </st><st c="9953">Maviyi geciktirme.”  </st></p>
			<p><st c="9973">Bir süre sonra ellerim eski süratine erişti. </st><st c="10018">Vakit tersyüz olmuştu. </st><st c="10041">Gençtik. </st><st c="10050">Gözlerimiz görüyor, bacaklarımız ağrımadan sızlamadan bizi taşıyordu. </st><st c="10120">Ellerimin titremesi geçmişti, parmaklarımın kuvveti yerli yerindeydi. </st><st c="10190">Bayan Şirin’in ihtiyaç duyduğu boyanın tonunu dakikasında hazır ediyordum. </st><st c="10265">Ayarını fevkalade iyi tutturuyordum. </st><st c="10302">Hanımımın fırçayı duvara değdirdiği andaki başını sallayışından memnuniyetini tartabiliyordum. </st><st c="10397">Dağlar, sarı çiçekler, tarlalar, güneşli mavilik ve uzaklarda, aşağılarda köpüren deniz ve hatta rüzgâr bile yemek odasının duvarında bir bir tezahür ediyordu.   </st></p>
			<p><st c="10557">Bayan Şirin’in yüksek taburesi üzerinde otururken dimdik tuttuğu sırtına baktım. </st><st c="10638">Terlikleri ile aynı renkte lacivert bir esvap giymişti. </st><st c="10694">Tepesine topladığı beyaz saçlarının incecik telleri firketelerden fırlamış, başının etrafından yumuşacık uçuşuyor. </st><st c="10809">Kimisi ensesine düşmüş. </st><st c="10833">Ensesi ne beyaz, ne narin. </st><st c="10860">Çocukluğumuz geldi aklıma. </st><st c="10887">Çok uzak bir hatıra. </st><st c="10908">Bayan Şirin’in ensesindeki saçlar rüzgârdan uçuşuyor. </st><st c="10962">Bir geminin güvertesinden sarkmış, bakıyoruz. </st><st c="11008">Aşağıda limanda iki kadın bize mendil sallıyor. </st><st c="11056">Vapur düdüğünü öttürüyor. </st><st c="11082">Uzaklarda dağların içinden akan nehirler vardır. </st><st c="11131">Köpüklü sularının üzerinden taş köprüler geçer. </st><st c="11179">Evet, hatırlıyorum. </st><st c="11199">Bayan Şirin çizdikçe mazi tahayyülümde arzı endam ediyor. </st><st c="11257">Hepsini hatırlıyorum.  </st></p>
			<p><st c="11279">Bir zaman hırsla, hızla çalıştıktan sonra Bayan Şirin duruldu. </st><st c="11342">Bu haline de aşinayımdır. </st><st c="11368">Muhayyilesinde uyanan manzarayı kaçırmasın diye ilk evvela acele ile çizer, boyar, derken durur, eserine göz atar, memnun ise ağır ağır boşlukları işlerdi. </st><st c="11524">Bir zaman böyle geçer. </st><st c="11547">Sonra yine coşar, hızlanır, boş alanları doldurur. </st><st c="11598">Eski, bildik tempomuzu tutturmuştuk. </st><st c="11635">Fırtına mavisini ver. </st><st c="11657">Buyurun. </st><st c="11666">Yağmur bulutu? </st><st c="11681">Hazır efendim. </st><st c="11696">Karga? </st><st c="11703">Kurşun grisi? </st><st c="11717">Bakraç bakırı? </st><st c="11732">Tütün ve ot? </st><st c="11745">Altın sarısı? </st><st c="11759">Burada hanımım.   </st></p>
			<p><st c="11775">Yemek odasının havası ağırlaşmıştı. </st><st c="11811">Zaman yavaşlamıştı. </st><st c="11831">Uzun yol giden bir trenin vagonları gibiydik biz ve evin sessizliği artık ruhuma rahatsızlık vermiyordu. </st><st c="11936">Diğerlerinin nerede olduklarını düşünmeyi çoktan bırakmıştım. </st><st c="11998">Hatta öyle ki yemek odasının o ağırlaşan zamanında ben Bayan Şirin ile ikimizden başka kimsenin soluk almadığı bir âleme intikal etmişiz gibi bir hisse kapıldım. </st><st c="12160">Ve eve kimse girmesin istedim. </st><st c="12191">Biz bu âlemde her daim yalnız kalalım. </st><st c="12230">Hanımım tam o esnada konuştu.   </st></p>
			<p><st c="12260">“Sadık, bak sana ne diyeceğim.”  </st></p>
			<p><st c="12292">Durulduğu anların birindeydik. </st><st c="12323">Yüksek taburesinin üzerinde, yüzünü duvara yapıştıracak kadar yaklaştırmış, iki katlı taş evin pencerelerini boyuyordu.  </st></p>
			<p><st c="12443">“Maziye bir geçit açıldı. </st><st c="12469">Farkındasın değil mi?”  </st></p>
			<p><st c="12492">Yanıt vermedim. </st><st c="12508">Ne diyebilirdim ki? </st><st c="12528">Bayan Şirin bazen, bilhassa böyle yaratıcı bir faaliyet içerisindeyken bendenizin idrakini aşan birtakım soyut sözler söylerdi. </st><st c="12656">Umumiyetle ben bu yüksek lafları üzerime alınmazdım. </st><st c="12709">Hanımım iki katlı evin pencerelerinden sonra, duvarında yükselen sarmaşığı boyamaya girişti. </st><st c="12802">İlkbahar tomurcuğu yeşilini bu parça için istemişti. </st><st c="12855">Tüm dikkatini fırçanın hamlelerine vermiş idi. </st><st c="12902">Yüzünü duvardan çevirmeden sözlerine devam etti. </st><st c="12951">Muhakkak ki bana değil, muhayyilesinde vücut bulan bir sahneye konuşuyordu. </st><st c="13027">Fakat sonra öyle bir lakırdı etti ki ne edeceğimi şaşırdım.   </st></p>
			<p><st c="13087">“Sadık, o papaz sana da geldi biliyorum. </st><st c="13128">Zira bana da geldi. </st><st c="13148">Geçit açıldı da o sebepten. </st><st c="13176">Hatırına gelir mi bilmem: Kimi dağların arasında geçitler var idi. </st><st c="13243">Maber derdi büyükler. </st><st c="13265">Pasaj. </st><st c="13272">Hatırlamıyor musun? </st><st c="13292">Mühim değil. </st><st c="13305">Mühim olan açılan geçittir. </st><st c="13333">Papaz efendi de oradan bu yana geçmiştir. </st><st c="13375">Ve bak ne diyeceğim sana: Fikret de oradan geçip maziye düşmüştür.”  </st></p>
			<p><st c="13443">Dilim, dimağım tutuldu. </st><st c="13467">Hanımımın akıl sağlığından şüphe etmeli miydim? </st><st c="13515">Evet, bazı gündelik şeyleri unutuyor, sabah yediğini karıştırıyordu ama böyle uhrevi fikirlere kapıldığına daha evvel şahitlik etmemiştim. </st><st c="13654">Ürktüm.   </st></p>
			<p><st c="13662">“Sadık! </st><st c="13670">Ne söylediğimi anladın değil mi?”   </st></p>
			<p><st c="13704">Sonra aklıma şu da geldi. </st><st c="13730">Bayan Şirin Fikret’in sabahın kör karanlığında evi terk ettiğini nereden işitmişti? </st><st c="13814">Selin mi söylemişti? </st><st c="13835">Nur mu? </st><st c="13843">Şahsen bendeniz hanımımın huzuru kaçmasın diye Fikret mevzusunu bilhassa dile getirmemiştim.  </st></p>
			<p><st c="13936">“Sadık! </st><st c="13944">Köpüklü maviyi ver. </st><st c="13964">Mine çiçeği için eflatun karıştır. </st><st c="13999">İşitmiyor musun?”  </st></p>
			<p><st c="14017">Telaşla istediği rengi hazırladım, kavanozu uzattım. </st><st c="14070">Ayarı tutmadı. </st><st c="14085">Menekşe moruna çaldı. </st><st c="14107">Hanımım da anladı ama ses etmedi.   </st></p>
			<p><st c="14141">“Bak, dinle şimdi Sadık. </st><st c="14166">Mademki geçit açıldı, oradan bu tarafa geçecek bir hikâye de vardır. </st><st c="14235">Hikâyeler unutulmaz Sadık. </st><st c="14262">İçimizde susarlar o kadar. </st><st c="14289">Bir vakit gelir, tazyikinden geçitler açılır, oradan mazi şimdiki zamana akar.”  </st></p>
			<p><st c="14369">Bir esinti dolandı odanın içinde. </st><st c="14403">Hanımım bir yandan boyarken bir yandan şarkı mırıldanır gibi konuşuyordu. </st><st c="14477">Bir varmış, bir yokmuş. </st><st c="14501">Develer tellal iken, pireler berber iken... </st><st c="14545">Yüzü duvara öyle yakındı ki sesinin çizdiği yeşil dağlardan, ormanlardan, köpüklü rüzgârlardan yankılandığını düşündüm.   </st></p>
			<p><st c="14665">“Deniz ile dağların arasına sıkışmış pek bereketli topraklarda yaşayan iki delikanlı varmış. </st><st c="14758">Siyahı ver. </st><st c="14770">Temiz ince fırça. </st><st c="14788">Selin nerede?”  </st></p>
			<p><st c="14803">Siyah boyayı nalburdan geldiği kutusunda uzattım. </st><st c="14853">Siyahı bir şeyle karıştırmanıza gerek yoktur. </st><st c="14899">Bana bakmadan fırçayı ve kutuyu elimden aldı. </st><st c="14945">Siyah şalvar pantolonlu, yelekli, kırmızı kuşaklı iki genç adam çizdi. </st><st c="15016">Dağlara, evlere nispetle epeyce iri çizilmişlerdi. </st><st c="15067">Fakat Bayan Şirin’in sanatı böyle bir şeydi. </st><st c="15112">Tabiattaki oranları kullanmazdı. </st><st c="15145">Mühim bulduğu şeyleri büyütürdü. </st><st c="15178">İki delikanlı arkadaki sıra dağlar ile bir boydaydı. </st><st c="15231">Onlar mühimdi. </st><st c="15246">Bıyıkları, geniş omuzları, gülen gözleri vardı. </st><st c="15294">Kollarını neşeli bir dansa eşlik eder gibi havaya kaldırmışlardı. </st><st c="15360">Nasıl oldu bilmiyorum, sesleri kulağıma çalındı. </st><st c="15409">Bir musiki enstrümanı çalındı. </st><st c="15440">Profesör Halit Bey’in, Süheyla’nın çaldıkları gibi değil, daha sert. </st><st c="15509">İnsanı yerinden eden tiz sesli bir alet. </st><st c="15550">Huzursuz oldum. </st><st c="15566">Bayan Şirin onların arkasına başka insanlar da çizdi.   </st></p>
			<p><st c="15620">“Biri deniz kenarındaki şu köydendir. </st><st c="15658">Zekidir. </st><st c="15667">Diğeri dağlara oyulmuş bir başka köyün zengin bir beyinin oğludur. </st><st c="15734">Taş konakta büyümüştür. </st><st c="15758">Oralarda kâfi derecede yüksekten denizi görürsün. </st><st c="15808">Yaz geldi mi köylüler hep birden yaylaya çıkarlar. </st><st c="15859">Deniz kenarında yaşayanlarla dağdakiler tanışır, buluşur. </st><st c="15917">Gözünün önüne geldi mi?”  </st></p>
			<p><st c="15942">Başımı salladım. </st><st c="15959">Sahiden de dağlara çıkan bir kafile görür gibiydim. </st><st c="16011">Çoluk çocuk, neşeli yokuş yukarı çıkıyorlardı. </st><st c="16058">Hayvanlarının sırtına bohçalar, sandıklar, kilimler, bebeler yüklemişlerdi. </st><st c="16134">Su kenarında duraklıyor, soluklanıyorlardı. </st><st c="16178">Kadınlar iki ağaç arasına beşik gerip bebeleri sallıyordu. </st><st c="16237">Kimdi bu insanlar? </st><st c="16256">Bayan Şirin neden onların resmini çiziyordu? </st><st c="16301">Nasıl oluyor da benim hafızam onların şarkılarını barındırıyordu?   </st></p>
			<p><st c="16367">“Dağdan denize indin mi büyük bir şehre gelirsin. </st><st c="16417">Orada binalar inci gibi işlenmiştir ve hanımlar en güzel ipeklilerini giymeden sokağa çıkmazlar. </st><st c="16514">Sokaklar hep Avrupa’daki gibi pastacılar, şık lokantalar, zarif otellerle bezenmiştir. </st><st c="16601">İşte o şehirde bir de büyük mektep vardır ki her aile oğullarını oraya göndermek ister. </st><st c="16689">Deniz kenarına dikilmiş bir mimari şaheserdir. </st><st c="16736">İsmi Frontistirio’dur. </st><st c="16759">Tozlu pembe karıştır. </st><st c="16781">Açık kiremit olsun.”  </st></p>
			<p><st c="16802">Bayan Şirin şimdi duvarın kütüphaneye yakın tarafına geçmiş, anlattığı o şehri çiziyordu. </st><st c="16892">Deniz kenarında yürüyen şapkalı, ince belli hanımlar çıktı fırçanın ucundan. </st><st c="16969">Yüzlerini güneşten koruyan şemsiyeler taşıyorlardı. </st><st c="17021">Şık paytonlara biniyor, iniyorlardı. </st><st c="17058">Sonra dört katlı muazzam bir binayı tozlu pembeye boyadı. </st><st c="17116">Pencerelerine cam taktı. </st><st c="17141">Çerçevelerini beyaza boyadı. </st><st c="17170">İki delikanlı bu leyli mektepte tanışmışlar. </st><st c="17215">Talebeymişler. </st><st c="17230">Hürriyet idealine sevdalıymışlar. </st><st c="17264">Köylerindeki insanları zulümden ve baskıdan kurtaracaklarına ant içmişler. </st><st c="17339">Öyle genç, öyle saf imişler. </st><st c="17368">Fakat onlar tahsillerini tamamlamadan büyük bir harp patlak vermiş. </st><st c="17436">Tüm dünyayı sefil edecek bir harpmiş bu.   </st></p>
			<p><st c="17477">Bayan Şirin’in lakırdısı henüz bitmişti ki duvarda dağların ardında patlayan bombaların alevi yükseldi. </st><st c="17581">Bacağı kopan askerlerin feryadını işittim. </st><st c="17624">Hanımım hem söylüyor, hem çiziyordu. </st><st c="17661">Veyahut hiç anlatmıyor, safi çiziyordu da ben hikâyeyi işitiyordum. </st><st c="17729">Deniz kenarındaki büyük şehir düşmanın eline geçmiş. </st><st c="17782">Ancak yenilgi değil, delikanlıların hürriyet emelleri için iyi bir adımmış bu. </st><st c="17861">Sultanın hâkimiyetinden çıktık demişler. </st><st c="17902">Bayram etmişler. </st><st c="17919">Fakat kısa zamanda fena havadisler gelmeye başlamış. </st><st c="17972">Sultanın askerleri halen kendi ellerinde olan bölgelerdeki köyleri boşaltıyorlarmış. </st><st c="18057">Emir böyle gelmiş. </st><st c="18076">Düşmana hizmet eden halklar evlerinden çıkacakmış.   </st></p>
			<p><st c="18127">Deniz kenarındaki güzel şehrin hemen üzerine, ilk çizdiği dağların sağ tarafına karların ortasına yıkılan yarı çıplak çocukları çizdi. </st><st c="18262">Başları öne eğik kafile yürüyordu. </st><st c="18297">Kafilenin iki ucunu tüfekli zabitler tutmuştu. </st><st c="18344">Jandarma! </st><st c="18354">Rüyama gitti aklım. </st><st c="18374">Anacığımı gördüm. </st><st c="18392">Bir kilisenin mahzenine saklanmıştı. </st><st c="18429">Birtakım kötü adamlar ölü papazın kesik başıyla ayaktopu oynuyorlardı. </st><st c="18500">Kilisenin çanları susmuştu. </st><st c="18528">Kiliselerin çan kuleleri dinamitle patlatılmıştı. </st><st c="18578">Hiçbir iz kalmayacak onlardan demişti birileri. </st><st c="18626">Yüzyıl sonra bu topraklarda yaşadıklarına dair en ufak bir iz kalmayacak. </st><st c="18700">Kimse hatırlamayacak onları. </st><st c="18729">Kimdi bunları söyleyen? </st><st c="18753">Bayan Şirin tüm bunları nasıl bilebilirdi? </st><st c="18796">Bahsettiği bu zamanlar çok eskide kalmıştı. </st><st c="18840">Bunlar hep başkalarının başına gelmişti. </st><st c="18881">O halde niçin benim hafızamda durur bu hatırat?   </st></p>
			<p><st c="18929">Bayan Şirin ağır ağır taburesinden indi. </st><st c="18970">Ayaklarının üzerinde dengesini ararken kısa bir süre sallandı. </st><st c="19033">Koştum, koluna dokundum. </st><st c="19058">Temasımdan kurtulup duvarın en ucuna, yemek odasının kütüphaneye yaklaştığı köşeye yürüdü. </st><st c="19149">Anladım. </st><st c="19158">Coşku safhasına geçmişti. </st><st c="19184">Duvarın bir o yanına bir bu yanına çiziyordu. </st><st c="19230">Kırmızılar, kızıllar, turuncular, narçiçeği renkleri istiyordu. </st><st c="19294">Durmadan anlatıyordu. </st><st c="19316">Sesi tizleşmiş, incelmiş, tazelenmişti. </st><st c="19356">Binlerce köylü yollarda sefil olup öldü, diyordu. </st><st c="19406">Beyaz ölüm diyordu. </st><st c="19426">Az evvel neşeyle şarkı söyleyen insanların köyleri yakılıyordu. </st><st c="19490">Evler kadınlarla, çocuklarla doluydu. </st><st c="19528">Dumanlar yutuyordu o evleri. </st><st c="19557">Deniz deliriyor, deniz köpürüyordu. </st><st c="19593">Karanlık gemiler geçiyordu içinden.   </st></p>
			<p><st c="19629">Benim ellerim titriyordu. </st><st c="19655">Boyanın kıvamını tutturamıyordum. </st><st c="19689">Hanımım aldırmıyordu. </st><st c="19711">Safi çiziyor, boyuyor, söylüyordu. </st><st c="19746">Belki de söylemiyordu. </st><st c="19769">Ben okuyordum. </st><st c="19784">Duvardan. </st><st c="19794">Karlı dağlara sızan kandan, mosmor çocuk bacaklarından, gömülmeden arkada bırakılan cesetlerden, kızıl nehirlerden, alev alev yanan evlerden. </st><st c="19936">Bayan Şirin, durun! </st><st c="19956">Hanımım bu kadarı kâfi. </st><st c="19980">Bitkin düşeceksiniz. </st><st c="20001">Demek istiyordum ama dudaklarım mühürlenmişti. </st><st c="20048">Ağzımdan tek lakırdı çıkmıyordu. </st><st c="20081">Zira bu anlatılmaması lazım gelen bir hikâye idi. </st><st c="20131">Bayan Şirin bu duvar resmini çizerek hiç iyi etmiyordu.   </st></p>
			<p><st c="20187">Ancak tecrübe ile sabittir. </st><st c="20215">Bilirim. </st><st c="20224">Hanımım bir tablosuyla meşgul vaziyette iken ona yanaşılmaz. </st><st c="20285">Fevri davranabilir. </st><st c="20305">Velhasıl ben de masanın başındaki sandalyeye çöktüm. </st><st c="20358">Bahçede gölgeler oynaşıyordu. </st><st c="20388">Martıların feryadını işittim. </st><st c="20418">Gülibrişimin akşam esintisiyle kıpırdanan yapraklarının hışırtısını. </st><st c="20487">Hanımım artık renkleri görmeden, ezberden çiziyordu. </st><st c="20540">Benim için ise gördüğümü idrak etmek zahmetli bir hal almıştı. </st><st c="20603">Buna rağmen dağdan inen kederli delikanlının peşi sıra çizdiği kızcağızı gözüm seçti. </st><st c="20689">Beyaz başörtüsünden çıkan iki siyah saç örgüsünü tanıdım. </st><st c="20747">Yüreğim hızlı hızlı attı.   </st></p>
			<p><st c="20773">“Delikanlı köylüsü genç bir kızı yanına katmıştı” dedi Bayan Şirin. </st><st c="20841">“Bir hayat kurtardım. </st><st c="20863">Bir hayat onu yaşayan için dünyaya bedeldir diyordu. </st><st c="20916">Soyumuzu sürdürürüz, yeniden başlarız, köyümüzü bir daha kurarız.”   </st></p>
			<p><st c="20983">Benim aklım hikâyenin devamını tamamladı. </st><st c="21025">Büyük şehir güvenliydi. </st><st c="21049">Büyük şehrin ardındaki dağlarda yaşayan arkadaşının köyde büyük evi vardı. </st><st c="21124">Orada yeni bir hayata başlayacaklardı. </st><st c="21163">Dağlara çıkıp harp edeceğinden, bir mağaraya kıstırılıp vahşi bir hayvan gibi öldürüleceğinden haberi yoktu. </st><st c="21272">Anacığımın sesi. </st><st c="21289">Kulağıma fısıldadığı hikâyesi. </st><st c="21320">Babam. </st><st c="21327">Babam anamı yanmış köyündeki kiliseden kurtarmıştı. </st><st c="21379">Anam herkesin donarak öldüğü dağlara çıkmamış, köyde saklanmıştı. </st><st c="21445">Babam onu alıp emniyetli bir yere götürmüştü. </st><st c="21491">Bayan Şirin’in duvar tablosunda renkler ve şekiller tezahür ederken benim hafızamda birtakım kapılar açılıyordu. </st><st c="21604">Bir ihtimal Bayan Şirin’in bahsettiği geçit bu muydu?   </st></p>
			<p><st c="21658">Bayan Şirin sustu ve bana döndü. </st><st c="21691">Yüzündeki kızgınlıktan ürktüm. </st><st c="21722">Ben ne yapmış olabilirim?   </st></p>
			<p><st c="21748">“Sadık, baban karnında sana gebe anneni bizim eve sakladı. </st><st c="21807">Emin bir yerdi. </st><st c="21823">Öyle zannetti. </st><st c="21838">Ama sonra? </st><st c="21849">Sonra ne oldu? </st><st c="21864">Biliyorsun neden bahsettiğimi. </st><st c="21895">Karanlık bir su gibi yaşayan adam...”  </st></p>
			<p><st c="21933">Loş ışıkta gözlerimi ayaklarıma diktim, mırıldandım:  </st></p>
			<p><st c="21986">“Ben nereden bilebilirim Bayan Şirin? </st><st c="22024">Yaşamadığım zamanların acılı hadiseleridir bunlar. </st><st c="22075">Mühim olan mazi değil, bizim sürdüğümüz mesut ömürdür. </st><st c="22130">Ve fakat bu acılar size ilham verdi ise bir hikmeti vardır muhakkak. </st><st c="22199">Muazzam bir eser yarattınız. </st><st c="22228">Böyle kudretli bir tablo...”  </st></p>
			<p><st c="22257">Devamında ne söyleyeceğimi bilemedim. </st><st c="22295">Hanımımın ansızın alevlenen öfkesinden olsa gerek müthiş bir huzursuzluk karnımı kemiriyordu. </st><st c="22389">Çaresizlik içinde büfenin aynasında solan son ışığa baktım. </st><st c="22449">Artık renkleri, şekilleri seçmemize imkân yoktu. </st><st c="22498">Yine de hanımımın dümdüz yüzüme diktiği gözlerinin mavisi gözümü aldı. </st><st c="22569">Ben bilmeden bir hata yapmıştım muhakkak. </st><st c="22611">Onu sinirlendirmiştim. </st><st c="22634">Üzmüştüm. </st><st c="22644">Mazide de bu böyle olurdu. </st><st c="22671">Bayan Şirin sanatını icra ederken asabı pek çabuk bozulurdu.   </st></p>
			<p><st c="22732">Bayan Şirin ondan beklenmeyecek çevik adımlarla masaya yaklaştı, yanı başımdaki sandalyeye çöktü. </st><st c="22830">Derhal ayaklandım. </st><st c="22849">Meyve çanağını getirdim, hanımıma uzattım. </st><st c="22892">Kayısılar sıcaktan büsbütün kızarıp çillenmişler. </st><st c="22942">Bayan Şirin bir tane vişne aldı. </st><st c="22975">Uzun uzun çiğnedi. </st><st c="22994">Çekirdeğini yere attı. </st><st c="23017">Nasılsa altımızda muşamba serili. </st><st c="23051">Ben bir kayısı yedim. </st><st c="23073">Oturdum. </st><st c="23082">Bir süre konuşmadan, etrafımız açılmış boya kutuları, sağa sola damlamış renkler, fırçalar, kavanozlar ile dolu olduğu halde benim kucağımdaki çanaktan meyvelerimizi yedik. </st><st c="23255">Kızgınlığı devam ediyor mu diye arada bir gözümün ucuyla ona bakıyordum. </st><st c="23328">Yüzü duvara dönüktü. </st><st c="23349">Vişnesini ağır ağır çiğneyerek eserini inceliyordu. </st><st c="23401">Konuşunca sesi bitkin çıktı.   </st></p>
			<p><st c="23430">“Artık inandın mı bana Sadık? </st><st c="23460">Maziden şimdiye bir geçit açıldı demiştim hani. </st><st c="23508">Tüm bu insanlar oradan, o geçitten çıkıp geldiler. </st><st c="23559">Fikret de gitti o dehlizden içeri düştü. </st><st c="23600">Yolunu bulur da geri dönerse ne âlâ.”  </st></p>
			<p><st c="23638">Hanımımın daha sonra ne söylediğini işitemedim. </st><st c="23686">Zira tam o esnada kapı gıcırdadı. </st><st c="23720">Başımızı kaldırınca gördük ki kapının ağzında, Selin’in ince uzun silueti durmaktadır. </st><st c="23807">Bir müddet gözü görmeden içeri baktı. </st><st c="23845">Sonra pat dedi, genç eli elektrik düğmesini buldu. </st><st c="23896">Elektrik gelince tavandaki kristal avizeden büfenin üzerine, yere, masaya, sandalyelere ışık döküldü, cam bilyeler gibi çarptığı yere saçıldı. </st><st c="24039">Gözlerim acıdı. </st><st c="24055">Selin etrafına bakıp hayret etti. </st><st c="24089">Ben gözlerimi yumdum. </st><st c="24111">Yanı başımda Bayan Şirin’in hırıltılı soluğunu duydum ve lavanta esansını. </st><st c="24186">Selin’in muşamba üzerinde yürüyen ayaklarının patırtısını.   </st></p>
			<p><st c="24245"> “Oha! </st><st c="24251">Amma dağılmış burası böyle. </st><st c="24279">Çarşamba pazarı filan mı kuruluyor? </st><st c="24315">Nedir? </st><st c="24322">O değil de... </st><st c="24336">Demin kapının önünden geçerken duydum. </st><st c="24375">Siz ikiniz aranızda nece konuşuyorsunuz öyle? </st><st c="24421">Hiçbir şeye benzetemedim. </st><st c="24447">Kuşdili filan mı yoksa?”  </st></p>
			<p><st c="24472">İşte Selin’in bu sualini işittiğim vakit maziden şimdiye bir geçit açıldığına ben de inandım ve Fikret’in yolunu bulup, sağ salim bize dönmesi için içimden bir dua okudum.   </st></p>
			<p><st c="24644">Yüce Tanrı kabul etsin.  </st></p>
		</div>
	<div id="charCountTotal" value="24668"></div></body>
</html>
