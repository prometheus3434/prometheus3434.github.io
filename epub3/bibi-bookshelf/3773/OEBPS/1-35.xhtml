<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-35</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-35" xml:lang="tr-TR">
		<div>
			<p>  </p>
			<p id="_idParaDest-33" xml:lang="en-GB"><st c="0">33  </st></p>
			<p><st c="3">Tam vapura binecekken Ufuk’la göz göze geldik. </st><st c="50">Açılan kapılardan tahta iskeleye hücum eden kalabalığın içindeydi. </st><st c="117">Beni gördüğüne şaşırmıştı. </st><st c="144">Yüzünden belliydi. </st><st c="163">Benimse canım sıkıldı. </st><st c="186">Bunun Ufuk’la ilgisi yok. </st><st c="212">Tek başıma, cam kenarında oturup, gecenin denize inişini seyredecek, Fikret’in hikâyesini düşünecek, Nur’la ilgili ne hissettiğimi bulmaya çalışacaktım. </st><st c="365">Vapura binenler arasında tanıdık kimi görsem keyfim kaçacaktı zaten.   </st></p>
			<p><st c="434">Göz göze geldik. </st><st c="451">Artık uçarı kaçarı kalmadı. </st><st c="479">Beraber yolculuk edeceğiz. </st><st c="506">İkimiz de aksini yapamayacak kadar medeniyiz. </st><st c="552">Merdivenden yan yana çıkarken abuk subuk bir muhabbet geçti aramızda. </st><st c="622">İstanbul’a mı? </st><st c="637">Evet. </st><st c="643">Sen de mi? </st><st c="654">Tabii ben de. </st><st c="668">Geceyi Heybeliada’da geçirecek değildim ya. </st><st c="712">Bunu içimden söyledim.   </st></p>
			<p><st c="735">Arka açığa oturduk. </st><st c="755">Eskilerin lüks dedikleri, kıç bölümüne. </st><st c="795">Soramadığımız soruların dizi dizi asıldığı sessizlik aramıza gerildi. </st><st c="865">Motorlar çalıştı. </st><st c="883">Halatlar çözüldü. </st><st c="901">İskele çekildi. </st><st c="917">Ufuk bir şeyler mırıldandı. </st><st c="945">Duymak için eğildim. </st><st c="966">Ufuk çok alçak sesle, usul usul konuşan adamlardandır.   </st></p>
			<p><st c="1021"> “Ben senin bu gece de adada kalacağını sanıyordum.”  </st></p>
			<p><st c="1073">İşte ilk bilgi. </st><st c="1089">Demek benim Şirin Hanım’ın doğum gününe davetli olduğumdan ve dün geceyi onların evinde geçirdiğimden haberdar.   </st></p>
			<p><st c="1201">“Kalacaktım. </st><st c="1214">Ama sonra acil bir haber çıktı. </st><st c="1246">Onu yetiştirmeye dönüyorum.”  </st></p>
			<p><st c="1275">Yalan sayılmaz. </st><st c="1291">Elimde sıkı bir hikâye var. </st><st c="1319">Şirin Saka’nın yüzüncü yaşına bir gün kala keşfedilen yüzü. </st><st c="1379">Yarın sabah erken kalkıp yazmaya başlayacağım. </st><st c="1426">Belki bu gece eve varınca hatta.   </st></p>
			<p><st c="1459">Ufuk başını salladı. </st><st c="1480">Üzgün görünüyordu. </st><st c="1499">Sarı sakallarının örttüğü ince uzun yüzü iyice uzamış. </st><st c="1554">Gözleri dalıp dalıp duruyor. </st><st c="1583">Gerilim aramızda buz dağı gibi oturuyor. </st><st c="1624">Vapur uzaklaştıkça güzelleşen adanın manzarasına baktık. </st><st c="1681">Gökyüzü laciverte dönerken köşklerin pencerelerinde ışıklar yandı. </st><st c="1748">Çaylar geldi. </st><st c="1762">Uzandık aldık. </st><st c="1777">Şekerleri tepsiye geri bıraktık.   </st></p>
			<p><st c="1810">Peki, Ufuk neden adadaydı? </st><st c="1837">Ne zaman gelmişti? </st><st c="1856">Neden İstanbul’a dönüyordu? </st><st c="1884">Nur’u görmüş müydü? </st><st c="1904">Görmüş olmalıydı. </st><st c="1922">Adaya bir tatlı huzur almaya gelmiş değildi ya. </st><st c="1970">Karısını görmeye gelmişti. </st><st c="1997">Sonra? </st><st c="2004">Sonra bir şey olmuştu ve dönmeye karar vermişti. </st><st c="2053">Ama ben vapura binmeden hemen önce Nur’la konuşmuştum. </st><st c="2108">Ufuk’u gördüğüne dair bir şey söylememişti. </st><st c="2152">O bir şey söylemezdi zaten. </st><st c="2180">Ben anlardım. </st><st c="2194">Nur Ufuk’u görmemişti. </st><st c="2217">Ufuk gelmiş, sonra vazgeçmiş, dönüyordu.   </st></p>
			<p><st c="2258">“Hayırdır, sen neden dönüyorsun? </st><st c="2291">Şirin Hanım’ın yaş günü kutlaması yarın sabah.”  </st></p>
			<p><st c="2339">Yüzüme öyle bir baktı ki, utanıp başımı çevirdim. </st><st c="2389">Her şeyi biliyor. </st><st c="2407">Çamlarla kaplı Dil Burnu açığa uzanmış, Aya Yorgi Tepesi’nde bir fener yanmış. </st><st c="2486">Ufuk her şeyi biliyor. </st><st c="2509">Biliyor ve kahroluyor. </st><st c="2532">Birden üzüldüm. </st><st c="2548">Bu ikisinin haline. </st><st c="2568">Bir yanda perişan Nur. </st><st c="2591">Sevgiye, anlayışa, başını dayayacağı bir omza muhtaç. </st><st c="2645">Öte yanda boynu bükük bu adam. </st><st c="2676">Ayrılıkları içimi acıttı. </st><st c="2702">Oysa ben onların ayrılmalarını ne çok istemiştim. </st><st c="2752">Hem de ilk tanıştıkları günden beri. </st><st c="2789">Ufuk’un Nur’un âşık oldum sanıp sonra canından bezdirdiği sevgililerinden birisi olmasını ummuştum. </st><st c="2889">Ummamıştım, buna inanmıştım. </st><st c="2918">Nur yine âşık olamayacaktı. </st><st c="2946">Çok yaklaşacak ama başaramayacaktı. </st><st c="2982">Ufuk’la evleneceğini söylediğinde bile bu aşk oyununu otuzlu yaşların sahnesine taşıyor, diye düşünmüştüm. </st><st c="3089">Ayrılacaklardı. </st><st c="3105">Boşanacaklardı. </st><st c="3121">Çünkü Nur âşık olmayı bilmezdi. </st><st c="3153">Aşka bu kadar susamış ama bir türlü kendini aşkın kollarına bırakamayan başka bir insan daha tanımıyordum. </st><st c="3260">Sonunda bana dönecekti. </st><st c="3284">Çünkü aradığı aşkı zaten baştan beri yaşadığını anlayacaktı. </st><st c="3345">Benimle. </st><st c="3354">Bizim aramızdaki o eşi benzeri bulunmaz bağın varlığını o da benim kadar iyi hissediyor ama başka vücutlarda aradığı aşkın tam da arkasında bıraktığı diyarda kaldığını bir türlü anlamıyordu. </st><st c="3545">Bir gün anlayacaktı. </st><st c="3566">Ben bekliyordum.   </st></p>
			<p><st c="3583">Bugüne kadar.   </st></p>
			<p><st c="3597">“Ufuk, haddime düşmez biliyorum. </st><st c="3630">Ama izin verirsen sana bir şey söylemek istiyorum.”  </st></p>
			<p><st c="3682">Vapur kıyıya yaklaşıyordu. </st><st c="3709">Ufuk boşalan çay bardağını koltuğun arkasına bırakıp bana döndü. </st><st c="3774">Bakışları ne kadar duruydu!   </st></p>
			<p><st c="3802">“Nur...”  </st></p>
			<p><st c="3811">Nasıl söyleyeceğimi bilemedim. </st><st c="3842">Zaman azalıyordu. </st><st c="3860">Heybeliada’nın önündeki mendireğe paralel gidiyorduk. </st><st c="3914">Mendireğin önündeki deniz feneri yanmıştı. </st><st c="3957">İç tarafta birkaç yelkenli geziniyordu. </st><st c="3997">Deniz Harp Okulu’nun binasının sarmallı merdivenlerine bakarken mırıldandım.   </st></p>
			<p><st c="4074"> “Ufuk, aranızda ne geçti bilmiyorum. </st><st c="4111">Tek bildiğim şey Nur’un çok üzgün olduğu.”  </st></p>
			<p><st c="4154">Başını çevirdi. </st><st c="4170">Vapur ile iskele arasındaki su cam gibi dümdüz, sakin, koyu lacivertti. </st><st c="4242">İskeleye dizilmiş lokantalar görüş alanımıza girdi. </st><st c="4294">Büyükada’ya kıyasla burası sessiz, sakindi. </st><st c="4338">Ufuk’la gemiden atlasak, şu renkli ampullerle aydınlanmış mütevazı tavernaların birine girip içsek ve sonra anlatsak konuşulmamış her şeyi. </st><st c="4478">Döksek ortaya.   </st></p>
			<p><st c="4493">Vapur Heybeli’ye yanaştı. </st><st c="4519">Motor gürültüsü içinde halatlar atıldı. </st><st c="4559">Aşağıda, parmaklıkların arkasına birikmiş kalabalık kapılar açıldığı anda vapura hücum etmek üzere dalgalandı. </st><st c="4670">Hızlı hızlı konuştum.   </st></p>
			<p><st c="4692">“Ufuk, in burada. </st><st c="4710">Birazdan Bostancı’dan Heybeli’ye bir motor gelir. </st><st c="4760">Ona binersin. </st><st c="4774">Büyükada’ya dön. </st><st c="4791">Nur’un sana ihtiyacı var. </st><st c="4817">Kendi bunu dile getiremese bile, bana inan. </st><st c="4861">Sana her zamankinden daha muhtaç şu anda. </st><st c="4903">Ona dön.”  </st></p>
			<p><st c="4913">Ufuk Heybeliada’nın gür çam ormanlarıyla kaplı tepesine kurulmuş Ruhban Okulu’na bakıyordu. </st><st c="5005">Bakıyor, bir şey söylemiyordu. </st><st c="5036">Kapılar açıldı. </st><st c="5052">Günübirlikçiler yer kapma telaşıyla vapura koştu. </st><st c="5102">Kıç güvertesinin kapısı defalarca çarpılarak açıldı, kapandı. </st><st c="5164">Çabuk konuşmak zorundaydım. </st><st c="5192">Ufuk inecekse şimdi, şu anda harekete geçmeliydi.   </st></p>
			<p><st c="5242">“Ufuk... </st><st c="5251">Nur dayanılmaz bir yalnızlık içinde. </st><st c="5288">Seni bekliyor. </st><st c="5303">Her an, her saniye bir gözü telefonunda, senden bir işaret bekliyor.”  </st></p>
			<p><st c="5373">Nihayet döndü. </st><st c="5388">Yüzünde tanıdık bir acı vardı. </st><st c="5419">Birden anladım. </st><st c="5435">O da Nur’un aldırdığı bebeğin kendinden olduğunu sanıyordu. </st><st c="5495">Kim bilir, belki de öyleydi. </st><st c="5524">Bu saatten sonra aksini kim kanıtlayabilirdi ki! </st><st c="5573">Hızlı hızlı devam ettim.   </st></p>
			<p><st c="5598">“Nur seni incittiyse bil ki sana kötülük etmek istediğinden değil. </st><st c="5665">Kendi acısıyla ne yapacağını bilemediği için böyle davranıyor. </st><st c="5728">Yalnızlığından ve çaresizliğinden. </st><st c="5763">Ufuk, bunca yıllık arkadaşımın hatırı için senden onu affetmeni rica ediyorum. </st><st c="5842">Şu anda sana çok ihtiyacı var. </st><st c="5873">Tahmin edemeyeceğin kadar çok. </st><st c="5904">Ne olur, dön ona.”  </st></p>
			<p><st c="5923">Motor yine harlanmıştı. </st><st c="5947">Ufuk ayağa kalkarken omzumu sıktı. </st><st c="5982">Kısacık bir an göz göze geldik. </st><st c="6014">Galiba çok hafif tebessüm ettik birbirimize. </st><st c="6059">Sonra elini omzumdan çekip merdivene yöneldi. </st><st c="6105">Halatlar toplanırken uzun bacaklarının bir hamlesiyle iskeleye atladığını gördüm arka güvertede oturduğum yerden. </st><st c="6219">Döner bana bakar mı diye bekledim. </st><st c="6254">Hayır. </st><st c="6261">Başı önünde yürüdü, iskele binasına girip gözden yitti.   </st></p>
			<p><st c="6317">Sonra?   </st></p>
			<p><st c="6324">Sonra taşındım.   </st></p>
			<p><st c="6340">Balkonundan incecik Sarayburnu manzarası gören Cihangir’de ufacık bir çatı katı dairesine. </st><st c="6431">Mecburen yurt dışına çıkan bir gazeteci tanıdığın eviydi. </st><st c="6489">Kedisi ve eşyalarıyla beraber birine bırakmak istiyordu. </st><st c="6546">Gelip gittikçe kalırım hem de demişti. </st><st c="6585">Biraz ümitsiz, biraz çaresiz. </st><st c="6615">Giden gelmiyordu. </st><st c="6633">Birçoğu gelemiyordu. </st><st c="6654">Pasaportları iptal ediliyordu. </st><st c="6685">Veya ülkeye girdikleri an apar topar bileklerinden kelepçelenip tutuklanacakları korkusuyla gelmiyorlardı. </st><st c="6792">Çaresiz arkadaşıma, dairesini tutabileceğimi söyledim. </st><st c="6847">Aklımda taşınmak yoktu. </st><st c="6871">Ama sonra ağzımdan “Ben tutarım, zaten Kurtuluş’tan uzaklaşmak istiyorum” lafı çıktığı anda, bu değişimi gerçekten hem de uzun zamandır arzuladığımı anladım. </st><st c="7029">On yaşından beri yaşadığım evden çıkmak, yeni bir hayat demekti benim için. </st><st c="7105">Annemin ölümünden beri bir türlü ayıklamaya vakit bulamadığım eşyalarından da bu sayede kurtuldum. </st><st c="7204">Antrede duran her şeyi eşe dosta dağıttım. </st><st c="7247">Bir tek koltuğun üzerindeki şalını Kurtuluş’tan Cihangir’deki eve getirdim.   </st></p>
			<p><st c="7323">Taşınırken Fikret yardıma geldi. </st><st c="7356">Atılacakları, satılacakları, taşınacakları ayrı ayrı kolilerken bana yeni öğrendiği sevinç ilkesini uygulatmaya çalıştı. </st><st c="7477">Bir nesneye bakınca, ona dokununca, sesini duyunca sevinç hissetmiyorsan, onu hayatından çıkart. </st><st c="7574">Annemin belki lazım olur diye sakladığı yüzlerce naylon torba, paket lastiği, fiyonk ve benim belki bir gün kullanırım diye tuttuğum üniversite notları, defterler, kitapların arasına sıkıştırdığım gazete kupürleri bu ilke sayesinde kâğıt toplayıcılarına gitti. </st><st c="7835">CD’lerin birçoğunu atarken, sevinç ilkesi doğrultusunda kasetlerimin tamamını tuttum. </st><st c="7921">Anılar 9’dan iki tane varmış. </st><st c="7951">İlk önce utandım. </st><st c="7969">Kızların ayılıp bayıldığı, biz erkeklerin dalga geçtiği bu albümden ben bir değil, iki tane almışım! </st><st c="8070">Fikret kaseti eline alıp, gülümsedi. </st><st c="8107">Albümdeki tüm şarkıların Türkiye’de bir stüdyoda sonradan ünlü olan sanatçılar tarafından seslendirilip kaydedildiğini ikimiz de biliyormuşuz. </st><st c="8250">Gençliğimizin mahrumiyet yıllarının ortak anısı bizi yakınlaştırdı. </st><st c="8318">Akranlık bazen akrabalıktan daha sıkı bir bağ olabiliyor. </st><st c="8376">Kasetlerin birini Fikret’e hediye ettim.   </st></p>
			<p><st c="8417">Fikret beraber Maçka’ya gitmemiz konusundaki ısrarlarına taşınma sırasında başladı. </st><st c="8501">Yaz ortasıydı. </st><st c="8516">Şirin Saka’nın yüzüncü yaş günü münasebetiyle yayımladığım Portreler özel sayısı müthiş ilgi görmüştü. </st><st c="8619">Şirin Hanım’la röportajımızın yanı sıra Fikret’in Maçka’da öğrendiği hikâyeyi de olduğu gibi yazmıştım. </st><st c="8723">Şirin Saka’nın esasen Pontus Rum’u olan babasının intiharını, Sadık Usta’yı, Sadık Usta’nın Karadeniz dağlarında Türk çetelerle çarpışan babasını, Meryem Kalfa’yı ve topraklarından kopmamak için kimliklerinden vazgeçen, ibadetlerini yeraltında sürdüren bu ailenin öyküsünü uzun uzun anlattım. </st><st c="9016">Çarpıcı bir hikâyeydi doğrusu. </st><st c="9047">Mütevazılığa gerek yok. </st><st c="9071">Aileye duyduğum duygusal bağı da hesaba katacak olursak iyi bir yazı çıkarmıştım. </st><st c="9153">Ama yazının hiç beklemediğim bir biçimde ilgi görmesinin sebebi ne benim şiirsel üslubumdu ne de Şirin Saka’nın son dakika şaheseri diye nitelendirilen freski.   </st></p>
			<p><st c="9313">“Yüz Yaşında Yüzleşme” başlığıyla gazeteye gönderdiğim metin temmuz ortasında sıcaktan çocukların bile evlere çekildiği bir cumartesi yayımlandı. </st><st c="9459">Selin tüm fotoğraf makinelerini tarihe gömecek kadar iyi bir lense sahip yeni telefonuyla çektiği yaş günü fotoğraflarını bana göndermişti. </st><st c="9599">Şirin Saka’nın portresini ve bir gecede yarattığı freskin fotoğrafını yazıyla beraber gazeteye ilettim. </st><st c="9703">Üçüncü fotoğraf bana özeldi. </st><st c="9732">Aile fertleri bu fotoğrafın gizli kalması için ricada bulunmuşlardı. </st><st c="9801">Güldüm. </st><st c="9809">Her türlü imgeyi bir parmak hamlesiyle bulabildiğimiz şu dünyada yüzünüzü kimden saklıyordunuz ki siz? </st><st c="9912">Yüksek çözünürlüklü fotoğrafı bilgisayarıma indirip, büyüttüm.   </st></p>
			<p><st c="9975">Aile, Şirin Saka’nın yüzüncü yaşı şerefine kurulan çay sofrasının arkasına dizilmiş, poz vermişti. </st><st c="10074">Başrolde, keklerin, kuru pastaların, eklerin, ballı babaların, dumanı tüten çay bardaklarının ortasında saray gibi yükselen kremalı, vişneli bir pasta. </st><st c="10226">Fotoğraftan sayacak halim yoktu, zaten Selin e-postasında yazmıştı. </st><st c="10294">Pastanın üç katını tavaf eden tam 101 adet mum. </st><st c="10342">Pastanın bir yanında Şirin Saka. </st><st c="10375">Bir imparatoriçe edasıyla son şaheseri duvar resminin önünde oturuyor. </st><st c="10446">İnce, beyaz saçlarını kemik taraklarla tutturmuş, dudağına da sedefli pembe ruj sürmüş. </st><st c="10534">Üzerinde açık mavi, fotoğraftan bile kalitesi belli olan ipek bir gömlek. </st><st c="10608">Ciddiyetle kendi çeksin diye kurup bıraktıkları telefona bakıyor. </st><st c="10674">Tüm bu kutlamanın onun için yapıldığının farkında değil sanki.   </st></p>
			<p><st c="10737">Pastanın diğer tarafında, en uçta Selin, fotoğraf makinesini on saniyeye ayarlamış, sonra masaya koşmuş, iki kolu ile Fikret’i sarmış. </st><st c="10872">Fikret yanağını kızının başına yaslamış. </st><st c="10913">Fikret’in yanında Nur. </st><st c="10936">Nur’un yanında Ufuk. </st><st c="10957">Nur Ufuk’un koluna girmiş. </st><st c="10984">Fotoğrafı büyüttüm. </st><st c="11004">Nur’un gözleri yaklaştı. </st><st c="11029">Hafif şiş. </st><st c="11040">Biraz da kırmızı. </st><st c="11058">Yeşili iyice ortaya çıkmış. </st><st c="11086">Bitkin ama huzurlu. </st><st c="11106">Gözbebeğinde sadece benim anlayabileceğim ince bir teslimiyet ifadesi. </st><st c="11177">Mutluluğun kendisi değilse bile vaadi var gözlerinde Nur’un. </st><st c="11238">Parmağımın ucunu ekrana dokundurdum. </st><st c="11275">Nur gözlerini kırpıştırdı sanki.   </st></p>
			<p><span><st c="11308">Zoom out.   </st></span></p>
			<p><st c="11318">Fotoğrafın en şaşırtıcı tarafı Sadık Usta’nın yüzündeki tebessüm. </st><st c="11384">İncecik, belli belirsiz ama kesinlikle orada. </st><st c="11430">Belki tebessümden daha da şaşırtıcı olanı –belki de değil– Sadık Usta’nın arkada, kapıya yakın bir yerde değil, masanın orta yerinde, Şirin Hanım’ın yanında oturuyor oluşu. </st><st c="11603">İkisinin elleri beyaz masa örtüsü üzerinde yan yana duruyor. </st><st c="11664">Buruşuk, damarlı, benlerle kaplı. </st><st c="11698">Ortalarında pastayı kesmek için bırakılmış bir bıçak.   </st></p>
			<p><st c="11752">Yazımın ilgi göreceğini tahmin ediyordum ama bilmeden nasıl bir yaraya parmak bastığımdan haberim yoktu. </st><st c="11857">O cumartesi öğlene doğru e-posta kutuma yüze yakın okur mektubu düştü. </st><st c="11928">Akşama okur mektuplarının sayısı iki yüze yaklaşıyordu. </st><st c="11984">Röportaj sosyal medyada inanılmaz bir hızda paylaşılıyor, yayılıyor, yüzlerce yorum alıyordu. </st><st c="12078">Bu böyle günlerce devam etti. </st><st c="12108">Şirin Hanım ile Sadık Usta’nın bir zamanlar dost olan babalarının başına gelenler sıra dışı şeyler değildi, benzer hikâyeler toprağın her karışından fışkırıyordu. </st><st c="12271">Benim şöyle bir yüzeyini kazmam yetmişti. </st><st c="12313">Dedeleri tıpkı Şirin Saka’nın babası Nuri Bey gibi bir zamanlar Pontuslu Rum olan, sonra isim değiştiren, değiştirmeye zorlanan, ölene kadar Pontiaka’dan başka dil konuşmayan ninelerin torunları kendi hikâyelerini yazıyorlar, bu konuyu açtığım için bana teşekkür ediyorlardı. </st><st c="12589">Şaşkına dönmüştüm.  </st></p>
			<p><st c="12608">E-postaların hemen hemen hepsi Karadeniz bölgesinden gelmişti. </st><st c="12671">Gizli gizli ibadetlerini sürdüren kripto Hristiyanlardan, Pontiaka’dan başka dil konuşulmayan koyu Müslüman köylerde yaşayanlara kadar yüzlerce insan aslında başka bir kimliğe sahip olduklarını söylüyorlardı. </st><st c="12880">Kimliklerini gizlemek zorunda kalmış, evlatlarına gerçeği asla açıklayamamış insanlar. </st><st c="12967">Topluma dahil olma gayreti içinde sonraki nesilleri herkesten daha koyu milliyetçi, herkesten daha dindar yetiştirmişlerdi. </st><st c="13091">Çocuklardan, torunlardan gerçeği keşfedenlerin bir kısmı mahkemeye gitmiş, vukuatlı nüfus sureti sayesinde isimlerini bile değiştirmişlerdi.   </st></p>
			<p><st c="13232">Her nasılsa ismimi duymuş birkaç kişi de Yunanistan’dan yazdılar. </st><st c="13298">İzini sürdükleri akrabalarını, Mübadele sırasında komşunun evine sakladıkları çocuklarını, yolda yitmiş dedelerini, annelerinin ölene kadar ismini sayıkladığı kayıp bebeğini bulmam için benden yardım istiyorlardı. </st><st c="13512">Her öyküde zulüm ve çaresizlik kaçınılmaz bir biçimde iç içe geçmişti ve ben bilmeden içi kıvıl kıvıl kaynayan bir kazanın kapağını aralamıştım.   </st></p>
			<p><st c="13657">Fikret Kurtuluş’taki evi topladığımız cehennem gibi sıcak günlerin birinde, beraber Maçka’ya gitmemizi, civar köylerde gezip isimlerini saklı tutmak kaydıyla benimle temasa geçen insanlarla konuşmamızı önerdi. </st><st c="13867">Bir yazı dizisi yapabilirdim. </st><st c="13897">Canlı bir yaraydı bu. </st><st c="13919">Belli ki herkesin anlatacak bir hikâyesi vardı. </st><st c="13967">Hem zaten yaşlı insanlarla konuşmayı da seviyordum. </st><st c="14019">Tereddüt ettiğimi görünce ekledi. </st><st c="14053">O da benimle gelirdi. </st><st c="14075">Şirin Saka’nın anne bir, baba ayrı kardeşlerinden olma kuzenlerine sözü vardı zaten.  </st></p>
			<p><st c="14160">Gazetenin yazıişleri bu fikre Fikret kadar sıcak bakmadı. </st><st c="14218">Şirin Saka portresi diye yayımladığım yazı bile amacından sapmıştı. </st><st c="14286">Siyasi birtakım projelere alet edilebilirdi. </st><st c="14331">Bu yeni konu ise hiç tartışmasız propaganda niteliği taşıyordu. </st><st c="14395">Ben iyi niyetlerle insanlarla konuşsam bile, onlar konuyu kötü emellerine alet edebilirdi. </st><st c="14486">Milletçe birlik ve beraberliğe her zamankinden fazla ihtiyaç duyduğumuz bugünlerde, vesaire vesaire...  </st></p>
			<p><st c="14589">Yazı dizisinden vazgeçtiğimi duyunca Fikret bozuldu ama ısrar etmedi. </st><st c="14659">Sadece istersem Ufuk’la konuşabileceğinden, bu projeyi kitaplaştırmayı düşünürsem Ufuk’un seve seve basacağından söz etti. </st><st c="14782">Böyle bir durumda gazeteden istifa etmem gerekirdi. </st><st c="14834">Şimdilik boş verelim, dedim. </st><st c="14863">E-postalar bir süre daha devam etti. </st><st c="14900">Sonra seyrekleşti.   </st></p>
			<p><st c="14919">Yaz sonunda bir akşamüstü İtalyan yokuşunda Nur’la karşılaştık. </st><st c="14983">Onu en son Büyükada İskelesi’nde, vapura binmeden hemen önce görmüştüm. </st><st c="15055">Sonrasında ikimiz de suskunlaşmıştık. </st><st c="15093">O Ufuk’la toparlamaya çalışıyordu. </st><st c="15128">Ben yazıma gömülmüştüm. </st><st c="15152">İkimizin de dostluğumuzu yeni bir noktadan başlatabilmek için zamana ihtiyacı vardı. </st><st c="15237">Dostluğumuz yaralıydı. </st><st c="15260">Sadece onun yaptıkları değil, benim ısrarlı arzum, Nur’un aşkı sadece bende bulacağına dair duyduğum inatçı inanç da ilişkimizi yormuştu. </st><st c="15398">Ama yapı sağlamdı. </st><st c="15417">Genleri sağlam bir organizmaydı bizim ilişkimiz. </st><st c="15466">Vakit tanırsak iyileşecek, hayatına devam edecekti.   </st></p>
			<p><st c="15518">Nur, Tophane tarafından yukarı yürüyordu. </st><st c="15560">Beni Batarya Sokak’ın köşesinde görünce gülümsedi. </st><st c="15611">Güneşten yanmış, dinlenmişti. </st><st c="15641">Sırtımı köşedeki binaya dayayıp yaklaşmasını izledim. </st><st c="15695">Arkasından güneş alçalıyor, çatıları, kuleleri, suları altın bir ışığa buluyordu. </st><st c="15777">Birbirimize sarılmadık. </st><st c="15801">Karşılıklı durduk sadece. </st><st c="15827">Selin’in gönderdiği fotoğrafı büyütünce fark ettiğim o ince huzur şimdi bariz bir biçimde Nur’un yüzüne yayılmıştı. </st><st c="15943">Gözleri iki zümrüt parçası gibi parlıyordu.  </st></p>
			<p><st c="15987">“Hayırlı olsun. </st><st c="16003">Taşınmışsın.”  </st></p>
			<p><st c="16017">Başıyla köşesinde durduğumuz Batarya Sokak’ı işaret etti. </st><st c="16075">Demek hangi sokağa taşındığımdan haberi vardı. </st><st c="16122">Fikret’le benimle ilgili konuşuyorlardı. </st><st c="16163">Şirin Saka hakkında yazdığım yazının yankılarını da biliyordu muhakkak. </st><st c="16235">Sosyal medyayı azıcık bile takip etmişse dikkatini çekmiş olmalıydı. </st><st c="16304">Kendi ailesiyle ilgili bu haberi gözden kaçırmasına imkân var mıydı? </st><st c="16373">Ama tek kelime yorum yazmamıştı. </st><st c="16406">O günlerde telefon etmemiş, bir mesaj bile atmamıştı. </st><st c="16460">Belki de bu haber hoşuna gitmemişti. </st><st c="16497">Fikret’in aile sırlarını açığa çıkartma çabasından da hoşlanmazdı zaten.   </st></p>
			<p><st c="16570">Kolunun altında koca bir dosya vardı.   </st></p>
			<p><st c="16608">“Çabuk bitirmişsin. </st><st c="16628">Kalantorun romanı mı bu?”  </st></p>
			<p><st c="16654">En son tarihi bir roman yazacaktı. </st><st c="16689">Zengin bir işadamı için. </st><st c="16714">Kurtuluş’taki eve geldiği gece kısaca anlatmıştı.   </st></p>
			<p><st c="16764"> “Yok, değil.”  </st></p>
			<p><st c="16778">Başını önüne eğdi. </st><st c="16797">Yere bakarak gülümsedi.   </st></p>
			<p><st c="16821">“Bu sipariş değil.”  </st></p>
			<p><st c="16841">“Nasıl? </st><st c="16849">Nedir peki?”  </st></p>
			<p><st c="16862">“Benim kendi romanım.”  </st></p>
			<p><st c="16885">“Ne diyorsun Nur? </st><st c="16903">Eh, nihayet! </st><st c="16916">Çok sevindim. </st><st c="16930">Anlatsana, neyle ilgili.”  </st></p>
			<p><st c="16956"> Hâlâ yere bakıyor, hâlâ gülümsüyordu. </st><st c="16994">Çekingenliği beni meraklandırmıştı. </st><st c="17030">Tophane tarafından esen rüzgâr kısa saçlarına şöyle bir dokundu, ensesindeki kısa tüyler uçuştu. </st><st c="17127">Nur başını kaldırdı. </st><st c="17148">Yanakları kızarmıştı. </st><st c="17170">Biraz zorlanarak gözlerime baktı.   </st></p>
			<p><st c="17204"> “Basılmadan hakkında konuşmak istemiyorum Burak. </st><st c="17253">Yayınevindeki editörümden başkası da okumadı. </st><st c="17299">Şimdi de onunla buluşmaya gidiyorum. </st><st c="17336">Kahve 6’ya.”  </st></p>
			<p><st c="17349">Şaşırdım.   </st></p>
			<p><st c="17359">“Nasıl? </st><st c="17367">Ufuk basmayacak mı? </st><st c="17387">Başka bir yayıneviyle mi anlaştın?”  </st></p>
			<p><st c="17423"> “Evet.”  </st></p>
			<p><st c="17431">İşte bu büyük haberdi. </st><st c="17454">Nur yayınevinin ismini söyleyince iyice sevindim. </st><st c="17504">Büyük iş başarmıştı.   </st></p>
			<p><st c="17525">“O halde iki defa tebrik ederim seni Nur. </st><st c="17567">Bu defa eleştirmenlerin gözünden kaçmayacak, desene!”  </st></p>
			<p><st c="17621">Bunu der demez pişman oldum. </st><st c="17650">Nur’un ilk romanı </st><span><st c="17668">Tuhafiyeci</st></span><st c="17678"> genç yaşta ölmüş bir evlat gibiydi. </st><st c="17715">Ondan söz etmezdik. </st><st c="17735">Onun varlığına dair bir ima ölümünü çağrıştıracağı için hiç yazılmamış gibi davranırdık.   </st></p>
			<p><st c="17824">Fakat Nur bu sözüme güldü.   </st></p>
			<p><st c="17851">“Biliyor musun Burak, eleştirmenlerin bu kitabı fark etmeleri, ciddiyetten kuruyan dergilerinde incelemeleri artık beni hiç ilgilendirmiyor. </st><st c="17992">Neden yazdın diye sorarsan, onu bile bilmiyorum. </st><st c="18041">Biraz Fikretvari olacak ama şöyle diyeyim: Yazmam gerekiyordu. </st><st c="18104">Bu adımı atmalıydım. </st><st c="18125">Ben de attım. </st><st c="18139">Bir amaç gütmeden.”  </st></p>
			<p><st c="18159">“İyi etmişsin. </st><st c="18174">Okumak için sabırsızlanıyorum. </st><st c="18205">Adı belli mi?”  </st></p>
			<p><st c="18220">“Belli ama onu da çıkınca gör.”  </st></p>
			<p><st c="18252">Ayrılırken sarıldık birbirimize. </st><st c="18285">Teninin güneş kokusunu içime çektim. </st><st c="18322">İyiydi Nur. </st><st c="18334">Mutluydu. </st><st c="18344">Huzur ve tatmin kollarımda tuttuğum bedeninden ince bir duman gibi tütüyordu. </st><st c="18422">Bıraktım. </st><st c="18432">Köşedeki bakkaldan kediye mama, kendime tonbalıklı sandviç alıp eve döndüm.   </st></p>
			<p><st c="18508">Cihangir’deki dairem ufacık. </st><st c="18537">Çatının alçaldığı yerlerde ayakta durmaya imkân yok. </st><st c="18590">Alçalan çatı yüzünden duşakabin tuvalete değil, yatak odasının bir köşesine monte edilmiş. </st><st c="18681">Başta tuhafıma gitmişti. </st><st c="18706">Şimdi alıştım. </st><st c="18721">Duşakabini yatak odasına yerleştiren mimar duşun duvarına da bir ufak pencere açmış. </st><st c="18806">Yıkanırken çatıları, çatıların ötesinde de denizi görüyorsun. </st><st c="18868">Açık mutfakta, tezgâhın arkasına geçtiğimde, salata için marul, domates yıkarken mesela, balkon kapısından görünen ufacık deniz parçasından gemilerin geçişini izleyebiliyorum. </st><st c="19044">Bir vapurun görüş alanıma girmesiyle çıkması arasında dört ya da altı saniye geçiyor. </st><st c="19130">Sarayburnu ise sabit. </st><st c="19152">Evin sahibi arkadaşımın bir gün dönme umuduyla bana bıraktığı kedisi ben bir dilim denize nazır mutfağımda salata doğrarken ayaklarıma dolanıyor. </st><st c="19298">Gri beyaz, hüzünlü bir oğlan. </st><st c="19328">Bebekken araba ezmiş, bir ayağı aksıyor. </st><st c="19369">Alıştık birbirimize. </st><st c="19390">Balkona kurduğum sofraya benimle beraber o da oturuyor.   </st></p>
			<p><st c="19446">Bu akşam yalnız değilim ama. </st><st c="19475">Bir misafirim var. </st><st c="19494">Selin’i bekliyorum. </st><st c="19514">Onu da Büyükada’daki bayram tatilinden beri görmedim. </st><st c="19568">Şirin Hanım’ın yaş günü kutlamasından sonra sırt çantasıyla tek başına tatile çıktı. </st><st c="19653">Telefonların bile çekmediği uzak koylarda çadır kurmuş, Kaş’ta tanıştığı Avusturalyalı gençlerle Meis Adası’na gitmiş. </st><st c="19772">Oradan başka Yunan adalarına. </st><st c="19802">İki aydır tek başına yollardaydı. </st><st c="19836">Yeni dönmüş. </st><st c="19849">Hayırlı olsun’a gelmek istiyormuş. </st><st c="19884">Ne kibarsın Selin, dedim telefonda. </st><st c="19920">E, eski Pontuslardan kim kaldı, diye cevapladı. </st><st c="19968">Sanırım yeni keşfettiği kimliğine dair bir şeyler bulmak umuduyla o haritada bile görünmeyen Yunan adalarına gidip oralarda o kadar uzun kaldı. </st><st c="20112">Veya başka bir sebepten. </st><st c="20137">Belki de aşk. </st><st c="20151">Gelsin, öğreneceğim. </st><st c="20172">Ayrıca yollardayken iki de beste yapmış. </st><st c="20213">Onları da dinletecekmiş. </st><st c="20238">Parçalardan birinin adı Pansiyon Odaları. </st><st c="20280">Diğeri ise Kahvaltı Sofrası.   </st></p>
			<p><st c="20309">Onu beklerken Büyükada’daki eve telefon ettim. </st><st c="20356">Ne zamandır Sadık Usta’yı yoklamak istiyordum. </st><st c="20403">Yazıyı okudu mu? </st><st c="20420">Ne düşündü? </st><st c="20432">Sessizliğini neye yormalı? </st><st c="20459">Kulağımda düdük sesi, telefonun açılmasını beklerken girişteki büyük holde, konsolun üzerindeki eski yeşil telefonun zilinin boşlukta yankılanan sesini duyar gibi oldum. </st><st c="20629">Epey bir zaman sonra Sadık Usta’nın hırıltılı, tedirgin Buyurun Efendim’i kulağıma geldi. </st><st c="20719">Benim aradığımı duyunca sevindi garibim.   </st></p>
			<p><st c="20760">“Ne edelim Bay Burak. </st><st c="20782">Oturuyoruz. </st><st c="20794">Herkes gitti. </st><st c="20808">Ev sessiz. </st><st c="20819">Bayan Şirin’in sıhhati yerinde. </st><st c="20851">Bütün yaz duvar resmini görmeye gelenlerden bir parça yoruldu fakat şimdi iyidir, Tanrı’ya şükür. </st><st c="20949">Sizin yazınızı gazeteden kestik. </st><st c="20982">Hemen buraya, telefonun durduğu konsolun aynasına yapıştırdık Bay Burak. </st><st c="21055">Selin bize okudu. </st><st c="21073">Yetişmedi. </st><st c="21084">Bayan Şirin gözlüklerini takıyor, bazen baştan sona tekrar okuyoruz.”  </st></p>
			<p><st c="21154"> “Teşekkürler Sadık Usta. </st><st c="21179">Çok sevindim.”   </st></p>
			<p><st c="21194">Sessizlik oldu. </st><st c="21210">Sadık Usta ona soru sorulmadığı takdirde konuşmaya başlamayan bir karaktere sahip olduğundan ben sordum.  </st></p>
			<p><st c="21315">“Bu kışı da adada mı geçireceksiniz? </st><st c="21352">Moda’daki daireye dönmeyecek misiniz?”  </st></p>
			<p><st c="21391">“Yok Bay Burak. </st><st c="21407">İyiyiz biz burada. </st><st c="21426">Bahçevanın karısı, çocukları da gelirler, alışverişimizi, işimizi görürler. </st><st c="21502">Şömineye odun atarlar. </st><st c="21525">Lüzum yoktur. </st><st c="21539">Vakıa Bay Fikret eve radyatör taktırdı. </st><st c="21579">Doğalgaz ile çalışıyor. </st><st c="21603">Isınıyoruz. </st><st c="21615">Şömineyi de manzarası için yakarız. </st><st c="21651">Çok şükür. </st><st c="21662">Karnımız da tok. </st><st c="21679">Bir eksiğimiz yoktur.”  </st></p>
			<p><st c="21702">Yüz yaşına gelmiş iki ihtiyarı adadaki evin kütüphanesinde, şömineye karşı otururken hayal edince içim buruldu. </st><st c="21814">Sadık Usta telefonun diğer ucundan düşüncelerimi okumuş olmalı ki şöyle dedi:  </st></p>
			<p><st c="21892">“Bay Burak, siz endişe etmeyiniz. </st><st c="21926">Kahvaltı sofrasını topladıktan sonra Bayan Şirin’in duvara çizdiği resmi seyre dalıyoruz. </st><st c="22016">Mazi düşünülmesi çok güzel bir şeymiş. </st><st c="22055">Daha da güzel olanı karşınızdaki resim sayesinde maziyi tekrar tekrar yaşayabilmeniz imiş. </st><st c="22146">Biz artık kitap okuyacak yaşı geçtik. </st><st c="22184">Gözlerimiz harfleri seçmez ama siz yazınız Bay Burak. </st><st c="22238">Yazın ki başa dönüp bir daha okuyabilsin insanlar. </st><st c="22289">Hayata bir daha gelemeyiz ama okuyarak yeniden yaşayabiliriz. </st><st c="22351">Bizim için endişe duymayınız. </st><st c="22381">İyiyiz biz Bay Burak. </st><st c="22403">İyiyiz.”  </st></p>
			<p><st c="22412">Telefon kapandıktan sonra bir süre daha balkonda durdum. </st><st c="22469">Sadık Usta haklıydı. </st><st c="22490">Hayata bir daha gelemezdik ama maziyi yeniden yazabilirdik. </st><st c="22550">Sonra dahası da vardı. </st><st c="22573">Benim için sadece maziyi değil, şimdiki zamanı hayata dahil etmek de yazmaktan geçiyordu. </st><st c="22663">Yazmak hayatın merkezine dalmaktı. </st><st c="22698">Yitirişi tersine çevirmek. </st><st c="22725">Hayata ortasından dalmadıkça insan içindeki boşluktan kurtulamıyordu.   </st></p>
			<p><st c="22795">Telefon hâlâ elimdeydi.   </st></p>
			<p><st c="22819">Balkonun parmaklığına konan bir martı kurduğum sofraya baktı. </st><st c="22881">Ayağımın dibinde oturan kedi hareketlendi. </st><st c="22924">Ben o anda kararımı verdim.   </st></p>
			<p><st c="22952">Maçka’ya gidecektim.   </st></p>
			<p><st c="22973">Oradan başka köylere, dağlara, kentlere. </st><st c="23014">Bana yüzlerce e-posta yazmış olan insanların hikâyesine kulak verip, onların sırlarla dolu geçmişini bugüne geçirecektim. </st><st c="23136">Gazeteden istifa etmem gerekecekti ama etmesem de nasılsa bir gün işten çıkarılacaktım. </st><st c="23224">Kurtuluş’taki daireden gelen kirayla idare ederdim bir süre. </st><st c="23285">Yazı dizisi değil, kitap yazacaktım. </st><st c="23322">İsteyen geçmişi yeniden inşa edebilecek, isteyen de başa dönüp bir daha okuyabilecekti.   </st></p>
			<p><st c="23410">Fikret’in numarasını tuşladım. </st><st c="23441">Derin bir nefes aldım. </st><st c="23464">Açılmasını beklerken balkonumdan görünen ufacık deniz parçasına girip çıkan vapurları seyrettim.</st></p>
		</div>
	<div id="charCountTotal" value="23560"></div></body>
</html>
