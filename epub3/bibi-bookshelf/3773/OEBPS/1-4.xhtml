<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-4</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-4" xml:lang="tr-TR">
		<div>
			<p>  </p>
			<p id="_idParaDest-2" xml:lang="en-GB"><st c="0">2  </st></p>
			<p><st c="2">Burak’a yalan söyledim.   </st></p>
			<p><st c="26">Babamın gittiğini bu sabah fark etmiş değilim. </st><st c="73">Dün gece odama gelip bana veda etti. </st><st c="110">Gece miydi, sabah mıydı bilmiyorum. </st><st c="146">Uyuyordum. </st><st c="157">Yani uyumuyordum ama babama uyuyor numarası yaptım.   </st></p>
			<p><st c="209">Babamın sırtında eski moda bilgisayar çantası vardı. </st><st c="262">Gözlerimi şöyle bir araladığımda gördüm ama o benim uyandığımı anlamadı. </st><st c="335">Karanlığın içinde eğildi, yanağımı öptü. </st><st c="376">Bende panik. </st><st c="389">Şarap, tütün ve ot kokuyordum. </st><st c="420">Biraz da o yüzden gözlerimi açmadım. </st><st c="457">Keşke Nur Halam gibi sadece konyak ve azıcık joint içip geceyi o şekilde kapatsaydım. </st><st c="543">Konyak soylu kokar, diğer kokuları bastırır. </st><st c="588">Nerede bende o akıl?  </st></p>
			<p><st c="609">Perdelerin arasından odaya soluk bir ışık sızıyordu. </st><st c="662">Ay mı çıkmış? </st><st c="676">Ama biz gece yarısı iskelede otururken gökte ay yoktu, eminim. </st><st c="739">Nur Halam yakamoz olayını açıklamıştı. </st><st c="778">Aysız gecelerde denize düşermiş yakamoz. </st><st c="819">Burak dizlerine kadar suya girmiş, şarabımızı kurtarıyordu. </st><st c="879">Burak </st><span><st c="885">my hero</st></span><st c="892">! Elini suya soktukça parmaklarından yıldızlar akıyordu. </st><st c="949">Daha önce hiç böyle bir şey görmemiştim. </st><st c="990">Büyülendim. </st><st c="1002">Ben de suya girmek istedim ama bu hareketimi çocuksu bulurlar diye çekindim. </st><st c="1079">Sonra Nur Halam bir joint sardı. </st><st c="1112">Bana da verdi. </st><st c="1127">Verirken de “Babana söyleme sakın, canıma okur vallahi” deyip güldü. </st><st c="1196">Söylemem.   </st></p>
			<p><st c="1206">Nur Halam çok güzel güler. </st><st c="1233">İçtiği konyak gibidir gülüşü. </st><st c="1263">Boğuk, kırçıllı, sıcak. </st><st c="1287">Jointten bir nefes alıp Burak’a geçirdim. </st><st c="1329">Çok kısacık bakıştık. </st><st c="1351">Sadece bir an. </st><st c="1366">Yüreğim resmen ağzıma geldi. </st><st c="1395">Süper bir his. </st><st c="1410">Kendi yüreğimin çarpışı da yakamoz gibi büyüledi beni.   </st></p>
			<p><st c="1465">Babamın bıyığı da halamın gülüşüne benzer. </st><st c="1508">O da kırçıllı ve sıcaktır. </st><st c="1535">Beni öpünce bıyığı yanağıma battı. </st><st c="1570">Gıdıklandım. </st><st c="1583">İçimden çocukluğumdaki gibi kıkırdamak geldi ama işte ağzımın kokusunu almasın diye dudaklarımı sımsıkı kapatıp uyuyor ayağına yattım. </st><st c="1718">Jointin kokusunu alırsa Nur Halama kızar. </st><st c="1760">Gerçi babam ot kokusunu nereden bilsin? </st><st c="1800">Neyse, risk almayayım ben. </st><st c="1827">Halamla aramız bozulsun istemem. </st><st c="1860">Ara sıra beni cepten arıyor, buluşuyoruz. </st><st c="1902">Beni hiç bilmediğim yerlere götürüyor. </st><st c="1941">Süleymaniye Camii’nin orada pilav üstü kuru yiyoruz, sonra Zeyrek, Fatih, Beyazıt, Sahaflar Çarşısı, Kapalıçarşı bedesteni, yürüyoruz. </st><st c="2076">Eminönü’nden tramvaya binmeden önce oradaki çarşıdan zeytin, peynir alıyoruz. </st><st c="2154">Bir defasında ikinci el deri ceketlerin yığıldığı, iki katlı, ortasında büyük bir avlusu olan bir hana gittik. </st><st c="2265">Halam orada tozlu ve koyun kokulu ceket yığınlarının arasında, çok şık, dizlerinin hemen altına kadar inen siyah, beli kemerli bir deri trençkot buldu, aldı. </st><st c="2423">Temizletti. </st><st c="2435">Giydi. </st><st c="2442">Eski zaman filmlerindeki aktrislere benzedi. </st><st c="2487">Annem oraları bilmez. </st><st c="2509">En fazla Sultanahmet, Ayasofya, belki sıksan birazcık Kapalıçarşı. </st><st c="2576">Babam bilir. </st><st c="2589">Bilir de istemez benim oralarda dolaşmamı. </st><st c="2632">Tekinsiz yerler tabii neticede.   </st></p>
			<p><st c="2664">Sabah uyandığımda saat çok erkendi. </st><st c="2700">Dışarıdaki pembe ışıktan anladım. </st><st c="2734">Gözlerimi açmadan babamın dün geceki ziyaretini düşündüm. </st><st c="2792">Rüya mıydı yoksa? </st><st c="2810">Perdelerin arasından sızan mavimsi tuhaf ışıkta ince uzun, bıyıklı, boynu bükük bir adam ve yanağımı gıdıklayan bıyığı. </st><st c="2930">Tam rüyalık malzeme. </st><st c="2951">Ama rüya değil, gerçekti. </st><st c="2977">Biliyordum. </st><st c="2989">Aslında hâlâ çok uykum vardı ama merakıma yenildim. </st><st c="3041">Kalktım. </st><st c="3050">Gözlerim yarı kapalı dünkü kıyafetlerimi üzerime geçirdim. </st><st c="3109">Kot şortum ve beyaz askılı tişörtüm. </st><st c="3146">Sutyeni sonra takarım. </st><st c="3169">Babamın kaldığı odayla benimkini ayıran banyoya girdim. </st><st c="3225">Dişimi fırçalarken aynadan baktım. </st><st c="3260">Babamın tarafına açılan kapı aralık. </st><st c="3297">Parmağımla ittim. </st><st c="3315">Gıcırdadı. </st><st c="3326">Bizim bu köşkte gıcırdamayan kapı, parke yoktur. </st><st c="3375">Yazları ev genleşir, kışları çeker. </st><st c="3411">Ninemin eklemleri gibidir evimiz. </st><st c="3445">Çatır çutur.    </st></p>
			<p><st c="3458">Diş fırçam ağzımda girdiğim odada tahmin ettiğim gibi babam yoktu. </st><st c="3525">Yatağı hiç bozulmamış. </st><st c="3548">Püsküllü bej yatak örtüsü, pirinç başlıklı yatağın üzerine sıkı sıkı örtülmüş. </st><st c="3627">Sadık Usta yatakları böyle otel yatağı gibi toplar. </st><st c="3679">Çarşafı, pikeyi sıkıştırdığı köşelerden çıkartmam için bütün gece tekmelemem gerekir. </st><st c="3765">Babam harbiden gitmiş. </st><st c="3788">Kesin bilgi. </st><st c="3801">Birden içimdeki dedektif uyandı. </st><st c="3834">Dişlerimi fırçalamayı kestim. </st><st c="3864">Aklıma Burak geldi. </st><st c="3884">Burak gazeteci. </st><st c="3900">Araştırmacı gazeteci. </st><st c="3922">Röportajları da ünlü. </st><st c="3944">Bizim emektar Sadık Usta’yla söyleşisi yıllar önce gazetede yayımlanmıştı. </st><st c="4019">Çocukken, bu evde yalnız başıma yapacak şeyler tükenince Sadık Usta’nın kırmızı tuğla duvarlı odasına girerdim. </st><st c="4131">Röportajı gazeteden kesmiş, başucundaki duvara seloteyple yapıştırmıştı. </st><st c="4204">Gazete kesiğini dikkatle duvardan söker, okur, soluk renkli bulanık fotoğrafa bakardım. </st><st c="4292">Burak’ın yüzünü de ilk defa o fotoğrafta görmüştüm. </st><st c="4344">Sadık Usta ile kanepede yan yana oturuyorlar. </st><st c="4390">Arkada ninemin bir yağlıboya tablosu asılı. </st><st c="4434">Dev gibi adamı iplerle bağlayan minicik adamlar tablosu. </st><st c="4491">Arkada bir taş köprü, devasa mumlar, ışıktan kadınlar. </st><st c="4546">Her zamanki gibi kimsenin yüzü yok. </st><st c="4582">Dev adamın da. </st><st c="4597">Fotoğraftaki Sadık Usta’nın yüzü ise klasik. </st><st c="4642">Endişeli baykuş bakışlarıyla objektife bakıyor. </st><st c="4690">Burak o fotoğrafta şimdiki haline göre genç. </st><st c="4735">Saçları daha siyah. </st><st c="4755">Yine kıvırcık. </st><st c="4770">Gözlükleri de farklı. </st><st c="4792">O da utangaç gülümsemiş. </st><st c="4817">Ama doğrusu şimdiki hali daha yakışıklı.  </st></p>
			<p><st c="4858">Babamın dolabını açtım. </st><st c="4882">Çocukluğumun kokuları burnuma doldu. </st><st c="4919">Toz, sabun, sıcak ahşap. </st><st c="4944">Ada evlerinin eski dolap içi kokusu. </st><st c="4981">Bu koku ekşi sözlüğe girmeli. </st><st c="5011">Çünkü başka hiçbir şeye benzemez o koku. </st><st c="5052">Bilen bilir. </st><st c="5065">Her neyse. </st><st c="5076">Olay tam tahmin ettiğim gibi. </st><st c="5106">Eski moda sırt çantası yok. </st><st c="5134">Gömlekleri, pantolonları duruyor. </st><st c="5168">Bir tek hiç sevmediğim gemi kaptanı loafer ayakkabılarını almış. </st><st c="5233">Onları da ayağına giyip gitmiştir. </st><st c="5268">Banyoya döndüm. </st><st c="5284">Ağzımı çalkaladım. </st><st c="5303">Çam başlıklı losyon, diş fırçası, tıraş bıçağı? </st><st c="5351">Hepsi duruyor. </st><st c="5366">Aman yoksa bir yere gitmedi mi? </st><st c="5398">Bozuldum. </st><st c="5408">Peki, eşek ölüsü ağırlığındaki laptop bilgisayarı burada mı? </st><st c="5469">Bakındım. </st><st c="5479">Bilgisayar yerinde değil. </st><st c="5505">Güzel! </st><st c="5512">Eskilikten pili de şarj tutmadığı için kalın kablolu şarj cihazını da yanına almış. </st><st c="5596">Çantasına bunları koydu demek ki. </st><st c="5630">İlk verilerimiz böylece şekillendi.   </st></p>
			<p><st c="5666">Fikret Bulut bir gece vakti evini terk etti. </st><st c="5711">Yanına Nuh nebiden kalma dizüstü bilgisayarından başka bir şey almamıştı.   </st></p>
			<p><st c="5785">Tam bir polisiye roman başlangıcı! </st><st c="5820">Süper.   </st></p>
			<p><st c="5827">Merakım içimde sevinç gibi köpürdü. </st><st c="5863">Dedektifçilik oynarken araştırmacı gazeteci Burak bana yardım edecektir. </st><st c="5936">Dünün olaylarını beraber gözden geçiririz. </st><st c="5979">Babamı dün en son ne zaman gördüm? </st><st c="6014">Kahvaltı sofrasında. </st><st c="6035">Akşam yemeğine inmedi ama babam akşam yemek yemez. </st><st c="6086">Gece biz iskelede içerken o neredeydi? </st><st c="6125">Çok bilinmeyenli denklem. </st><st c="6151">Belki filmlerdeki gibi bir mektup bırakmıştır. </st><st c="6198">Hemen odanın köşesindeki çalışma masasına yöneldim. </st><st c="6250">Mürekkep hokkası, derisi çatlamış minicik not defterleri, eski moda bir telefon fihristi. </st><st c="6340">Hayır, mektup yok. </st><st c="6359">Not yok. </st><st c="6368">Babam yok. </st><st c="6379">Bıyığının yanağımda bıraktığı gıdıklanma hissinden başka hiç bir şey yok elimizde.  </st></p>
			<p><st c="6462">Ay ne heyecanlı. </st><st c="6479">Hemen Burak’ı uyandırmalıyım.   </st></p>
		</div>
	<div id="charCountTotal" value="6509"></div></body>
</html>
