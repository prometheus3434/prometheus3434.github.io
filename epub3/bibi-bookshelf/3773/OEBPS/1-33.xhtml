<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-33</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-33" xml:lang="tr-TR">
		<div>
			<p>  </p>
			<p id="_idParaDest-31" xml:lang="en-GB"><st c="0">31  </st></p>
			<p><st c="3">Kazıkçı şarküteriden yağlı kâğıtlara sarılı patates köfteleri almış, iskelede bir köşede denize bakarak yiyordum. </st><st c="117">Vapurlardan hâlâ akın akın insan iniyor, inenler itişerek, gülüşerek arkamdan geçiyorlardı. </st><st c="209">Kulaklığımı takmışım. </st><st c="231">Dünyanın seslerini müzikle bastırınca düşüncelerimi de bir başkasının kafasından geçer gibi izleyebiliyorum.   </st></p>
			<p><span><st c="340">Anamın bıraktığı yerden sarıl bana. </st><st c="376">Sevgiden caydığım yerde darıl bana. </st></span><st c="412">Bu albümü kaç yıldır dinlerim de bıkmam. </st><st c="453">Yazan yazıyor işte. </st><st c="473">Sonra onu yakıp yok ediyorlar.   </st></p>
			<p><st c="504">Beton korkuluktan aşağı eğildim, denize. </st><st c="545">Yosunlara takılmış denizanaları dalga vurdukça gidip geliyorlar. </st><st c="610">Deniz kirli. </st><st c="623">Dibi görünmüyor. </st><span><st c="640">Anılarım kar topluyor inceden... </st></span><st c="673">Yıllar, çok yıllar önce bir gün annemle buradan, tam bu noktadan emziğimi balıklara atmıştık. </st><st c="767">Çoktan yuvaya başladığım halde hâlâ ağzımda emzikle gezmem aile içinde mesele olmuştu. </st><st c="854">Özellikle babam çok kızıyordu bu işe. </st><st c="892">Her nasılsa dönüp dolaştırıp konuyu annemin ailesine bağlıyordu. </st><st c="957">Benim emziğime bağlılığımda Şirin Saka soyundan gelen bir sapıklık görüyordu sanırım. </st><st c="1043">O yüzden bana emziği bıraktırma işi annemin başına kalmıştı. </st><st c="1104">Madem senin ailenin genleri yüzünden bu çocuk böyle oldu, sen çöz bu işi Süheyla!   </st></p>
			<p><st c="1186">Denize biraz daha eğildim. </st><st c="1213">Yosunların arasında balıklar geziyor muydu? </st><st c="1257">Annem emziğime benden çok küçük balıkların ihtiyacı olduğuna ikna etmişti beni. </st><st c="1337">Küçük Kara Balık mesela. </st><st c="1362">Beni koltuk altlarımdan havaya kaldırmıştı, karnımı, göğsümü ılık betona dayamıştım. </st><st c="1447">Mavi plastik emziğimi balıklara attıktan sonra bana kulübün önündeki dondurmacıdan vişneli gül dondurma alacaktı. </st><st c="1561">Küçük Kara Balık görünürde yoktu. </st><st c="1595">Deniz temizdi. </st><st c="1610">Yeşil mavi parlıyordu. </st><st c="1633">Nihayet tüm cesaretimi toplayıp avcumda sıktığım emziği suya bıraktığımda, bebek balıkların hiç de öyle kuyruklarını çırparak onlara sunduğum hediyenin başına üşüşmediğini görmüş, ağlamıştım. </st><st c="1825">Karmakarışık duygular içindeydim. </st><st c="1859">Annem beni aldatmıştı. </st><st c="1882">Balık emzik mi emerdi? </st><st c="1905">Küçük Kara Balık’ın bizim adada, iskelede ne işi vardı? </st><st c="1961">Yavru balığın ağzı minicikti bir defa. </st><st c="2000">Gelmiyorlardı işte. </st><st c="2020">Ekmek attığımda hep birden tek bir lokmaya nasıl hücum ettiklerini kaç defa görmüştüm. </st><st c="2107">Yalan söylemişti annem. </st><st c="2131">Dondurma filan istemiyordum. </st><st c="2160">Koca dünyada yapayalnızdım. </st><st c="2188">Ağlıyordum.   </st></p>
			<p><st c="2200">İşte şimdi yine ağlıyorum. </st><st c="2227">Ne değişti o zamanlardan bu yana? </st><span><st c="2261">İnsanın bir yanı nedense hep eksik. </st></span><st c="2297">Koca dünyada hâlâ yapayalnızım. </st><st c="2329">Üstelik boğazımdan akan kayısı suyu gibi serin, tatlı, yumuşak annem de yanımda değil artık. </st><span><st c="2422">Ve o eksiği tamamlayayım derken / Var olan aşınıyor azar azar zamanla.   </st></span></p>
			<p><st c="2493">Başımı çevirince onları gördüm. </st><st c="2525">Deniz kıyısına dizilmiş lokantaların birisinden çıkıyorlardı. </st><st c="2587">Burak ile Fikret!</st><span> </span><st c="2604">Hoppala! </st><st c="2614">Fikret Burak’ı kolundan tutmuş, bir yandan konuşuyor, bir yandan da yürüsün diye iskeleden öteye, Kumsal Mahallesi tarafına çekiştiriyordu. </st><st c="2754">Burak Fikret’e uyup iki adım atıyor ama sonra vazgeçiyor, duruyordu. </st><st c="2823">O durunca Fikret de duruyor ama konuşmasını kesmiyordu. </st><st c="2879">İki dakika sonra aynı hareketleri tekrarlıyorlardı. </st><st c="2931">Fikret Burak’ı çekiştiriyor, Burak kendince direniyordu. </st><st c="2988">Müziği susturdum. </st><st c="3006">Kulaklığımı çıkarıp cebime koydum. </st><st c="3041">Bir süre bu tuhaf sahneyi izledim. </st><st c="3076">İkisinin de sarsak bir hali vardı. </st><st c="3111">Düpedüz sarhoş bunlar! </st><st c="3134">Demek beraber kafa çekilmiş. </st><st c="3163">Bak sen! </st><st c="3172">Fikret ne zaman, nasıl ortaya çıktı? </st><st c="3209">Burak onu nasıl buldu? </st><st c="3232">Yoksa Burak baştan beri Fikret’in yerini biliyor muydu? </st><span>  </span></p>
			<p><st c="3288">Nihayet Burak kolunu Fikret’in elinden kurtardı. </st><st c="3337">Ciddi bir yüzle ona bir şeyler söyledi. </st><st c="3377">Beraber dönüp iskelede bekleyen vapurlara baktılar. </st><st c="3429">İşte tam o sırada Burak’la göz göze geldik. </st><st c="3473">Ben gülümsedim. </st><st c="3489">O gözlerini kaçırdı. </st><st c="3510">Kızgın. </st><st c="3518">Kırgın. </st><st c="3526">Küskün. </st><st c="3534">Fikret’e döndü. </st><st c="3550">Bir şeyler söyledi. </st><st c="3570">Fikret başını salladı. </st><st c="3593">Sonra birbirlerine sarıldılar. </st><st c="3624">Öyle uzun boylu değil. </st><st c="3647">Yarım beden teması. </st><st c="3667">Meyhane çıkışı erkek sarılması. </st><st c="3699">Birbirlerinin sırtına pat pat vurdular. </st><st c="3739">Hadi abi, kendine iyi bak. </st><st c="3766">Filan falan. </st><st c="3779">Demek kanka oldunuz. </st><st c="3800">Fikret’in sırtında çantası asılıydı. </st><st c="3837">Burak’ın eli boştu. </st><st c="3857">Cüzdanı, telefonu, not defteri bol cepli pantolonundadır hep. </st><st c="3919">Eskiden o ceplerde makara makara filmler taşırdı. </st><st c="3969">Eskiden acar gazeteciydi Burak. </st><st c="4001">Şimdi suya sabuna dokunmaz Portreler’in yazarı.   </st></p>
			<p><st c="4049">Fikret sırtında çantası ile balık lokantalarının önündeki kalabalığa karışınca Burak yanıma geldi. </st><st c="4148">Bir kez daha gülümsedim. </st><st c="4173">Haydi Burak. </st><st c="4186">Onca yıllık sevgimiz var. </st><st c="4212">Affet beni. </st><st c="4224">Affedilmeye öyle muhtacım ki! </st><st c="4254">Tebessümüm salak, yalvaran bir sırıtmaya dönüşmek üzereydi. </st><st c="4314">Burak ciddiyetini bozmuyordu. </st><st c="4344">Erkeklerin bu özelliğine bayılıyorum. </st><st c="4382">Gülümseyene yanıt vermek zorunda değiller.   </st></p>
			<p><st c="4425">“Fikret’i bulmuşsun!”  </st></p>
			<p><st c="4447">“Evet. </st><st c="4454">Kalabalıkta birden karşıma çıktı.”  </st></p>
			<p><st c="4489">“Eee? </st><st c="4495">Bütün gün neredeymiş? </st><st c="4517">Anlattı mı?”  </st></p>
			<p><st c="4530">“Gidiyorum ben Nur.”  </st></p>
			<p><st c="4551">İçimden yükselen panik dalgasını bastırmaya çalıştım.   </st></p>
			<p><st c="4605">“Ne demek gidiyorum? </st><st c="4626">Nereye gidiyorsun?”  </st></p>
			<p><st c="4646">“İstanbul’a, eve dönüyorum.”  </st></p>
			<p><st c="4675">İçimde bir şeyler şangır şungur kırıldı. </st><st c="4716">Gözlerim doldu. </st><st c="4732">Benim bir yanım nedense hep eksik. </st><st c="4767">Ben... </st><span><st c="4774">bu yaşa geldim içimde bir çocuk hâlâ / sevgiler bekliyor sürekli senden</st></span><st c="4845">. Burak aldırmadı. </st><st c="4864">Sıkıntıyla vapurlara baktı. </st><st c="4892">Sonra bana. </st><st c="4904">Bakışlarında bir şeyler değişmişti. </st><st c="4940">Kızgın, kırgın, küskün değildi artık. </st><st c="4978">Ama eskisi gibi de değildi. </st><st c="5006">Çok geç diye bir şey gerçekten vardı. </st><st c="5044">Ben o sınırı geçmiştim. </st><st c="5068">Yine de, son bir ümitle sordum.   </st></p>
			<p><st c="5100">“Ama yarın? </st><st c="5112">Büyükannemin yüzüncü yaş kutlaması yarın. </st><st c="5154">Katılmayacak mısın? </st><st c="5174">Mülakat ne olacak?”  </st></p>
			<p><st c="5194">Burak’ın mülakatı, yazısı, hafta sonu ekindeki Portreler sayfası umurumdaydı sanki! </st><st c="5278">Gerçeği söyle Nur. </st><st c="5297">Benim için kalacaktın. </st><st c="5320">Konuşacaktık. </st><st c="5334">Beni affedecektin.   </st></p>
			<p><st c="5353">“Benim halihazırda iyi bir hikâyem var. </st><st c="5393">Daha fazlasına gerek yok.”  </st></p>
			<p><st c="5420">Bu ne demekti şimdi? </st><st c="5441">Peki, öyle olsun. </st><st c="5459">Sormayacağım. </st><st c="5473">Gözlerindeki bu yeni bakış nedir peki? </st><st c="5512">Burak bana böyle bakmazdı. </st><st c="5539">Bir şeyler eksik. </st><st c="5557">Ne eksik? </st><st c="5567">Tutku mu? </st><st c="5577">Arzu mu? </st><st c="5586">Bilmiyorum. </st><st c="5598">Tüm duygulardan arı bir ifade var yüzünde. </st><st c="5641">Huzursuzlandım. </st><st c="5657">Bir vapur düdüğünü öttürdü. </st><st c="5685">Yeni yanaşıyordu. </st><st c="5703">Cızırtılı hoparlörden tanıdık anons duyuldu: “İskelemizin baş tarafına yanaşmakta olan gemi hemen hareketle, bütün adalar, Kadıköy, Eminönü seferi yapacaktır.”  </st></p>
			<p><st c="5863">Burak hareketlendi.   </st></p>
			<p><st c="5883">“Bu benimki. </st><st c="5896">Kaçırmayayım. </st><st c="5910">Sen de koş, Fikret’e yetiş. </st><st c="5938">Yalnız bırakma onu.”  </st></p>
			<p><st c="5959">Cevap vermeme fırsat bırakmadan uzanıp dudaklarını yanaklarıma değdirdi. </st><st c="6032">Çabucak. </st><st c="6041">Hafifçe. </st><st c="6050">Hiç öyle yerini şaşırmış da biraz da dudağıma dokundurmuş gibi değil. </st><st c="6120">Ve gitti. </st><st c="6130">Elleri cebinde. </st><st c="6146">Başı önünde. </st><st c="6159">Adımları hızlı. </st><st c="6175">Arkasından bakakaldım. </st><st c="6198">Bir elim yanağımda Burak’ın dudağının izini arıyordu. </st><st c="6252">Arıyor, bulamıyordu. </st><st c="6273">Allah kahretsin! </st><st c="6290">Benim Ufuk’la mutlu olduğum zamanlarımda onu öptüğüm gibi öpmüştü beni. </st><st c="6362">Dostça. </st><st c="6370">Dümdüz. </st><st c="6378">Dudaktan yanağa.  </st></p>
			<p><st c="6395">Vapur iskeleden ayrılana kadar yerimden kıpırdamadım. </st><st c="6449">Fikret’i az ötede, motor iskelesinin arkasında, seyyar bir kuruyemiş arabasından leblebi alırken görmeseydim daha da dururdum. </st><st c="6576">Yanına yürüdüm. </st><st c="6592">Ayağımı sürüyordum. </st><st c="6612">Bitkindim. </st><st c="6623">Birine sırtımı dayamak ya da denizde sırtüstü yatıp kollarımı açar gibi kendimi birinin kollarına bırakmak istiyordum. </st><st c="6742">Gerçi ben ancak tek başına gevşeyebilenlerdendim. </st><st c="6792">Ağırlığımı bir başkasına teslim etmeyi bilmezdim. </st><st c="6842">Ancak yalnız kalınca kendim olabilirdim. </st><st c="6883">Yine de, Burak’la bir iş karıştırıp karıştırmadıklarını öğrenmek için Fikret’in yanına gittim. </st><st c="6978">Burak benden bahsetmiş miydi? </st><st c="7008">Eğer evet ise, neyi, ne kadar anlatmıştı?   </st></p>
			<p><st c="7050">“Fikret!”  </st></p>
			<p><st c="7060">“Selam Nur.”  </st></p>
			<p><st c="7073"> Hiç şaşırmadı. </st><st c="7088">Demek o da beni görmüş. </st><st c="7112">Zaten lokantaların oradan bu tarafa geçmesi için önümüzden yürümüş olmalı.   </st></p>
			<p><st c="7187">“Burak gitti.”  </st></p>
			<p><st c="7202">“Biliyorum. </st><st c="7214">İster misin?”  </st></p>
			<p><st c="7228">Uzattığı külahtaki beyaz leblebilere baktım ama almadım.   </st></p>
			<p><st c="7285">“Yürüyelim mi biraz? </st><st c="7306">Nihayet hava serinledi. </st><st c="7330">Güzel bir gece olacak.”  </st></p>
			<p><st c="7354">Bir şey demedim. </st><st c="7371">Heybeliada’nın arkasında, bir saat önce güneşin battığı yerde, şimdi Venüs göz kırpıyordu. </st><st c="7462">O da birazdan batacak, güneşin peşinden yitip gidecek. </st><st c="7517">Bütün gün gökyüzünde güneşi takip ettiği için biz onu görmemiştik. </st><st c="7584">Şimdi güneşin batmasıyla çöken alacakaranlıkta kendini gösterme imkânı bulmuştu ama çabucak kaçacaktı. </st><st c="7687">Güneş beklemezdi. </st><st c="7705">Burak beni çok beklemişti. </st><st c="7732">Şimdi Heybeliada’ya yaklaşan vapurun içindeydi.   </st></p>
			<p><st c="7780">Fikret’le saatli meydana yürüdük. </st><st c="7814">Dondurmacılar, yeni türeyen wafflecılar, kumpir, lokma... </st><st c="7872">Kokular ve buyurun buyurun’lar arasından sıyrıldık. </st><st c="7924">Başka türlü bir yerdi benim özlediğim. </st><st c="7963">Onu bu dünyada bulacağımdan kuşkuluydum artık. </st><st c="8010">Fikret’e açsam bu konuyu, o yer içinde diyecekti. </st><st c="8060">Tamam, içimdeydi ama dışarısı da hayal ettiğim gibi bir atmosfer sunsa fena mı olurdu? </st><st c="8147">Ufuk olsa, ne duruyorsun, kalk git derdi. </st><st c="8189">Nasıl olsa bir yere gitmeyeceğimden, gitsem de ona döneceğimden emin. </st><st c="8259">Bir tek Burak sorardı nasıl bir yerde uyanmak istediğimi.   </st></p>
			<p><st c="8317">Eski Akasya Oteli’nin önünden yürüyüp, kulübe girdik. </st><st c="8371">Şık terasın masalarında oturanlar göz ucuyla bizi süzdü. </st><st c="8428">Fikret birkaçına gülümsedi, başıyla selam verdi. </st><st c="8477">Kulüp kalabalıktı ama dışarıda sürüp giden bayram çığırtkanlığından eser yoktu burada. </st><st c="8564">Eski Paris’in sokak lambalarını anımsatan ayaklı lambalar tatlı sarı yanıyordu. </st><st c="8644">Palmiyelerin arkasına saklı hoparlörlerden Richard Clayderman’ın usul usul piyanosu duyuluyordu. </st><st c="8741">Yaşlı başlı kadınlar yuvarlak masalarda kâğıt oynuyor, çocuklarını sınırları belli güvenli bir alana salmış sağlıklı, güzel, yakışıklı ana babalar kendilerine benzeyen arkadaşlarıyla </st><span><st c="8924">Blush </st></span><st c="8930">içiyorlardı. </st><st c="8943">Fikret rakıyla devam edecekti. </st><st c="8974">Hiç çekinmeden ısmarladı. </st><st c="9000">Bravo abi! </st><st c="9011">Demek tüm bu kişisel gelişim çalışmaların neticesinde el âlem ne der kaygısını aşmışsın, Anadolu Kulübü’nün seçkin teras bahçesinde iki duble rakı içeceksin. </st><st c="9169">Ben konyak söyledim. </st><st c="9190">Bu sıcakta konyak mı? </st><st c="9212">Kibar garson kızımız kimseye bir şey sormamak üzere eğitilmişti gerçi, öyle sorular sormazdı.   </st></p>
			<p><st c="9306">“İçine iki buz atın. </st><st c="9327">Varsa yanında da bitter çikolata getirebilir misiniz?”  </st></p>
			<p><st c="9382">Fikret yine güldü. </st><st c="9401">Burak’la kafayı çektiler diye mi yoksa başka bir sebepten mi bilmem üzerine bir hafiflik gelmişti.   </st></p>
			<p><st c="9500">“Cinssin be Nur!”  </st></p>
			<p><st c="9518">Sırıttım. </st><st c="9528">Hasır koltuğuma yayıldım. </st><st c="9554">Sanki Havana’da, Hemingway’in kaldığı otelin avlusunda oturuyorduk. </st><st c="9622">Dışarıda sıcaktan, kalabalıktan, yaşam savaşından, kısacık bayram tatilinde eğlenmenin dibine vurma mecburiyetinden yorgun halk ve içeride palmiye yapraklarının hışırtısı ile Richard Clayderman’ın Let it Be yorumu eşliğinde hasır koltuklarına yayılmış biz, seçkin sınıf. </st><st c="9893">Tombul konyak kadehimi Fikret’in yeşil Efe’sine vurdum. </st><st c="9949">Onun da içtiğini görmek içimi ferahlatmıştı ama bir şey demedim. </st><st c="10014">Ne olur ne olmaz. </st><st c="10032">Yogiliğini hatırlatmayayım. </st><st c="10060">İyiyiz böyle. </st><st c="10074">İyiyiz biz.   </st></p>
			<p><st c="10086">“E, anlat bakalım abi. </st><st c="10109">Neredesin sabahtan beri?”  </st></p>
			<p><st c="10135">Gömüldüğümüz hasır koltuklarımızda ikimizin de yüzü denize dönüktü. </st><st c="10203">Bu iyi işte. </st><st c="10216">Karşılıklı oturup, göz göze konuşmanın tansiyonunu kaldıracak bir ruh halinde değilim. </st><st c="10303">Burak’ın vapura binip gidişi aklıma geldikçe içim eziliyordu. </st><st c="10365">Yoksa Ufuk’un aramayışı mı? </st><st c="10393">Bilmiyorum. </st><st c="10405">İnce bir bıçak minik ama keskin darbelerle kalbimi oyuyordu. </st><st c="10466">Marangoz bıçaklarına ne denirdi? </st><st c="10499">Keski mi? </st><st c="10509">İskarpela mı? </st><st c="10523">İnce işlerin bıçağı işte. </st><st c="10549">Kalbimi ince ince yontuyordu.   </st></p>
			<p><st c="10579">“Maçka’ya gittim.”  </st></p>
			<p><st c="10598">Maçka mı? </st><st c="10608">Bizim eve mi? </st><st c="10622">Ufuk? </st><st c="10628">Fikret Ufuk’a mı gitmişti? </st><st c="10655">Ama Ufuk Maçka’daki evde değildi ki. </st><st c="10692">Çekip gitmiş, bir daha dönmemişti. </st><st c="10727">İskarpela yeni bir çizik attı, geri çekildi.   </st></p>
			<p><st c="10772">“Trabzon, Maçka’ya.”  </st></p>
			<p><st c="10793">Gözlerim hayretle açılmış olmalı. </st><st c="10827">Fikret açıkladı.  </st></p>
			<p><st c="10844">“Sen bizimkilerin, yani büyükannem ile Sadık Usta’nın Trabzon Maçka’da doğup büyüdüklerini biliyor muydun?”  </st></p>
			<p><st c="10952">Düşündüm. </st><st c="10962">Biliyor muydum? </st><st c="10978">Evet, galiba biliyordum. </st><st c="11003">Bir Karadeniz lafı geçmişti bir zamanlar ama Trabzon mu, Samsun mu, Rize mi üzerinde kafa patlatmamıştım. </st><st c="11109">Adadaki bu ev alınırken orada bir şeyler satılmıştı. </st><st c="11162">Arazi miydi? </st><st c="11175">Yok, bir konak varmış bir yerlerde. </st><st c="11211">Ama bu, ben ve hatta annem bile doğmadan önce olmuş. </st><st c="11264">Konağı satıp adadaki bu evi almışlar. </st><st c="11302">Büyükannem yeni evlenmiş o sıralar. </st><st c="11338">İyi de Fikret’in ne işi vardı orada? </st><st c="11375">Hayır, bu salak soruyu sormayacaktım. </st><st c="11413">Fikret, şeceremize, vukuatlı nüfus suretimize, Nuri isimli büyükdedemize kafayı taktığına göre bayramın ikinci günü kalkıp Trabzon’a da, Maçka’ya da giderdi. </st><st c="11571">Cins olan esasen oydu. </st><st c="11594">İnceden kıskandım. </st><st c="11613">İstediği şeyleri yapıyordu işte. </st><st c="11646">Deli derler mi diye düşünmeyi bırakmıştı. </st><st c="11688">Kafası bir şeye mi takılıyordu, peşine düşüyordu. </st><st c="11738">Abim pes etmiyordu.   </st></p>
			<p><st c="11758">“Sabah gittin, şimdi döndün öyle mi?”  </st></p>
			<p><st c="11796">Başını salladı. </st><st c="11812">Rakısından büyük bir yudum aldı. </st><st c="11845">Sonra bir tane daha. </st><st c="11866">İç Fikret iç. </st><st c="11880">İç de iç yüzünü görelim senin.   </st></p>
			<p><st c="11911">“Dün gece uyku tutmadı Nur. </st><st c="11939">Siz evin önündeki iskelede oturmuş, gülüşüyordunuz. </st><st c="11991">Benim kafamın içindeki sesler susmak bilmiyordu. </st><st c="12040">Bulmacanın sonuna gelmiştim. </st><st c="12069">Çözersem huzura erecektim. </st><st c="12096">Çözüm gözümün önündeydi. </st><st c="12121">Hissediyor ama bir türlü parçaları bir araya getiremiyordum. </st><st c="12182">Hepsi etrafıma saçılmış duruyordu. </st><st c="12217">İkisini, üçünü yan yana getiriyordum. </st><st c="12255">Yine de resmin tamamıma hâkim olamıyordum. </st><st c="12298">Hep eksik bir parça kalıyordu.”  </st></p>
			<p><st c="12330">“Ne parçası?”  </st></p>
			<p><st c="12344">Fikret gömüldüğü hasır koltukta kımıldanıp bana döndü. </st><st c="12399">Gözleri kanlanmış.   </st></p>
			<p><st c="12418">“Cidden bilmek istiyor musun?”  </st></p>
			<p><st c="12449">Hafife almayacaksan, dalga geçmeyeceksen anlatırım diyordu. </st><st c="12509">Anlatmak için yanıp tutuşuyordu. </st><st c="12542">Burak’ın kolunu da bir türlü bırakmak istemeyişi bu yüzdendi. </st><st c="12604">Ama Burak gitmişti. </st><st c="12624">Bir iskarpela darbesi daha. </st><st c="12652">Derin bir nefes. </st><st c="12669">Bir yudum konyak. </st><st c="12687">Boğazımdan yumuşak, ılık. </st><st c="12713">Her derdin devası.   </st></p>
			<p><st c="12732">“Tabii ki istiyorum.”  </st></p>
			<p><st c="12754">Anlat Fikret. </st><st c="12768">Dağıt kafamı. </st><st c="12782">Düşünceler dağıldıkça, bu bıçak da içimi yontmayı bırakacak. </st><st c="12843">Hadi, oyala beni Karadeniz hikâyelerinle, kapalı perdeler ardında olup bitenlerle, konuşmamaya yemin ettiğimiz ama ne olduğunu bile bilmediğimiz aile sırlarımızla.   </st></p>
			<p><st c="13007">Fikret cebinden çıkarttığı beyaz leblebi külahından bir avuç leblebiyi ağzına atıp arkasına yaslandı.   </st></p>
			<p><st c="13109">“Bak şimdi... </st><st c="13123">Dün sabah, kahvaltıda Burak büyükanneme çocukluğuyla ilgili bir şeyler sorarken bunlar Sadık Usta ile bir dalaştılar. </st><st c="13241">Fark ettin mi?”  </st></p>
			<p><st c="13257">“Bunlar dediğin?”  </st></p>
			<p><st c="13275">“Büyükannem ile Sadık. </st><st c="13298">Bir papaz meselesi varmış. </st><st c="13325">Bunların yaşadıkları yere gelmiş, bir ikonadan bahsettiler. </st><st c="13385">Daha doğrusu büyükannem konuyu açmaya çalıştı, Sadık Usta geçiştirdi. </st><st c="13455">Hatırladın mı? </st><st c="13470">İşte orada benim aklıma birden Burak’ın yıllar önce Sadık Usta ile yaptığı mülakat geldi.”  </st></p>
			<p><st c="13561">“Sadık Usta o mülakatı kesmiş, başucuna asmıştı. </st><st c="13610">Hatırlıyorum.”  </st></p>
			<p><st c="13625">“Evet ben de bunu hatırlıyordum. </st><st c="13658">Bu yüzden de kahvaltıdan sonra onun odasına gittim.”  </st></p>
			<p><st c="13711">“Fikret! </st><st c="13720">Adamcağız için çok kıymetli bir şey o gazete parçası. </st><st c="13774">Duvardan yolup, cebine atmadın umarım.”  </st></p>
			<p><st c="13814">Fikret beyaz leblebi külahını bana uzatırken başını hayır anlamında salladı.   </st></p>
			<p><st c="13891">“Duvarda değildi. </st><st c="13909">Çıkartmış. </st><st c="13920">Ama bulmam zor olmadı.”  </st></p>
			<p><st c="13944">“Abi!”  </st></p>
			<p><st c="13951">“Ne var canım, burada işte.” Fikret yerde duran sırt çantasının fermuarlı ön gözünü açıp, kat yerleri sararmış eski gazete sayfasını çıkarttı. </st><st c="14094">“Yarın sabah Sadık alışverişe çıktığında yerine koyacağım. </st><st c="14153">Adam her gün çekmecesini açıp da tekrar tekrar Burak’a anlattıklarını okumuyor ya! </st><st c="14236">On yedi senedir orada duruyor, bir gün eksilse fark etmez herhalde.”   </st></p>
			<p><st c="14305">Makul. </st><st c="14312">Leblebileri ağzıma attım. </st><st c="14338">Sonra konyağımdan bir yudum aldım. </st><st c="14373">Akşam yerini geceye bırakmıştı. </st><st c="14405">Sarhoş olabilirdik gönül rahatlığıyla. </st><st c="14444">Gecenin cesareti geldi üzerime. </st><st c="14476">Gece indi mi insan neler neler yapıyor da sonra gündüz kendine şaşıyor. </st><st c="14548">Bizim içkileri tazeler misiniz? </st><st c="14580">Mersi.   </st></p>
			<p><st c="14587"> “Haklıydım. </st><st c="14599">Doğru hatırlıyordum. </st><st c="14620">Sadık yıllar önce Burak’a söylemişti. </st><st c="14658">Bak burada. </st><st c="14670">Al, sen oku. </st><st c="14683">Diyor ki: Şirin Saka’nın beybabasının evi Maçka’daydı. </st><st c="14738">Bu da sana etti mi ikinci parça. </st><st c="14771">Bir papaz, bir ikona, beybabanın Maçka’daki evi... </st><st c="14822">Pencereden bakarak tüm bunları düşünüyordum. </st><st c="14867">Baktım uykum gelmeyecek, bilgisayarımı açtım. </st><st c="14913">Bu sözcükleri Google’a yazdım. </st><st c="14944">Ne çıktı beğenirsin?”  </st></p>
			<p><st c="14966">İçkilerimiz tazelendi. </st><st c="14989">Bitter çikolata yoktu tabii. </st><st c="15018">Bitter olmayanı da yoktu. </st><st c="15044">Olsun. </st><st c="15051">Gökyüzü yıldız dolmuştu. </st><st c="15076">Karşımızda deniz karanlık, seferlerini sürdüren vapurlar karanlığın içinde ışıl ışıldı.   </st></p>
			<p><st c="15164">“Ne çıktı?”  </st></p>
			<p><st c="15176">“Sümela!”  </st></p>
			<p><st c="15186">Bir an için Süheyla diyor sandım. </st><st c="15220">Süheyla. </st><st c="15229">Annemiz. </st><st c="15238">Algıda seçicilik. </st><st c="15256">Bütün kapılar sana çıkıyor anne. </st><st c="15289">Fikret hayreti yüzümden görmüş olmalı ki açıklama gereğini hissetti.   </st></p>
			<p><st c="15358">“Sümela Manastırı.”  </st></p>
			<p><st c="15378">“Ah, tamam. </st><st c="15390">Anladım. </st><st c="15399">Sümela ha?”   </st></p>
			<p><st c="15411">Fikret sonraki sözlerini dinlemeye hazır mıyım diye dikkatle yüzüme baktı. </st><st c="15486">Gözlerimi kocaman açtım. </st><st c="15511">İlgimi anlasın. </st><st c="15527">İkna olmuş ki birden sesi yükseldi.   </st></p>
			<p><st c="15563">“Şimdi şunu dinle Nur! </st><st c="15586">Kuva-yı Milliye devri, Doğu Karadeniz Rumları Topal Osman ve çetelerinin kıyımından geçirilirken, Sümela’nın papazları çok kıymetli bir Meryem Ana ikonasını manastırın bir yerine gömüyorlar. </st><st c="15777">O da yağmalanıp, yakılmasın diye. </st><st c="15811">Sonra canını kurtaran bir papaz Yunanistan’a varıyor ve ikonanın yerini oradaki diğer papazlara söylüyor. </st><st c="15917">Bu arada Türk milliyetçisi çeteler Rum köylerini yağmalıyor ve kiliselerin tamamını taş taş üzerinde kalmayacak şekilde yok ediyorlar. </st><st c="16052">Güzelim Sümela da nasibini alıyor bu vahşetten ama toprağın altına gömülen Meryem Ana ikonasına bir şey olmuyor. </st><st c="16165">Yıllar sonra, Karadeniz toprakları Rum nüfusundan tamamen temizlenip hafızalardan silindiğinde Yunanistan’dan bir papaz gelip gömdükleri ikonayı buluyor, onu bağrına basıp Selanik’e götürüyor. </st><st c="16358">O sırada Maçka’da çocuk olan bizim Sadık ile Şirin de bu olaya tanıklık ediyorlar.”  </st></p>
			<p><st c="16442">Bir yıldız kaydı. </st><st c="16460">Çok büyüktü. </st><st c="16473">Heybeli’nin arkasına düşerken karanlık gökyüzünden yok olup gitmese onu uçak zannedebilirdim. </st><st c="16567">Mırıldandım.   </st></p>
			<p><st c="16580">“Muazzam!”  </st></p>
			<p><st c="16591">“Evet, tastamam öyle. </st><st c="16613">Nur, muazzam bir hikâye. </st><st c="16638">Sadık ile Şirin’in o sırada Sümela’da ne işleri var? </st><st c="16691">Bir ihtimal orada oynuyorlardı. </st><st c="16723">Evlerine çok uzak değil. </st><st c="16748">Bir ihtimal bu hikâye sana bana ulaşsın diye kaderin oynadığı bir oyundu. </st><st c="16822">Her halükârda, tüm bu parçalar birleşince dayanamadım, Sabiha’dan sabah erken, altıda kalkan bir Trabzon uçağına bilet aldım.”  </st></p>
			<p><st c="16949">“Sabiha’ya nasıl gittin o saatte?”  </st></p>
			<p><st c="16984">“Adaya deniz taksi çağırdım. </st><st c="17013">Beni Pendik’e götürdü. </st><st c="17036">Oradan Sabiha’ya yol bir şey değil zaten. </st><st c="17078">Taksi tuttum.”  </st></p>
			<p><st c="17093">Abim tutkuları için para harcamaktan çekinmiyordu. </st><st c="17144">Ne yalan söyleyeyim ilginç hikâyeydi. </st><st c="17182">Fikret’in cesaretine ve yaşama şevkine gıpta ettim.   </st></p>
			<p><st c="17234">“Maçka’ya gittiğinde ne buldun? </st><st c="17266">Herhalde önüne gelene Şirin Saka’nın beybabasını sormadın. </st><st c="17325">Planın neydi?”  </st></p>
			<p><st c="17340">“Doğrusunu istersen bir planım yoktu. </st><st c="17378">Biraz akışa bırakmıştım. </st><st c="17403">Sanki birisi kulağıma sonraki adımları fısıldıyordu. </st><st c="17456">Bir sonrakini sormadıkça ve o fısıldayan sese uydukça, gerisi geliyordu.”  </st></p>
			<p><st c="17530">Eyvah eyvah! </st><st c="17543">Akışlı nakışlı konuşmalar başlıyordu.   </st></p>
			<p><st c="17581">“Ben ilk uçakla Trabzon’a gitmemi bana fısıldayan sese uymuştum. </st><st c="17646">Gerisini düşünmedim. </st><st c="17667">Şunu anladım artık Nur. </st><st c="17691">Hayatta hiçbir şeyi kontrol edemeyiz. </st><st c="17729">Her şey baştan belli. </st><st c="17751">Değilse bile insan iradesinin erişemediği bir yerden idare edilen bir olay örgüsü var. </st><st c="17838">Sezgilerin keskinleştikçe o olay örgüsüne dair hassasiyetin artıyor. </st><st c="17907">Oyunu değiştirmeye çalışmak, onu kendi istediğin yöne çekmek için gayret sarf edeceğin yerde acaba bu beni nereye götürür diye düşünmeden bir sonraki adımı atıyorsun. </st><st c="18074">Bir gayen yok.”  </st></p>
			<p><st c="18090">“Sabahın altısında kalkan Trabzon uçağına Büyükada’dan gitmek için insan hatırı sayılır bir gayeye sahip olmalı gibi geliyor bana.”  </st></p>
			<p><st c="18222">“Evet, tabii ama sonuçta şuna, buna kavuşacağım diye bir beklentim yok. </st><st c="18294">Hiçbir şey çıkmazsa da sonuçta, ben bu adımı atacaktım. </st><st c="18350">Sebebini belki de asla bilmeden. </st><st c="18383">Bir sebebin varlığına gereksinim duymadan atılan bir adım.”  </st></p>
			<p><st c="18443">“Fırsatçı bir yaklaşım değil yani.”  </st></p>
			<p><st c="18479">Dalga geçiyordum ama Fikret kaptırmıştı. </st><st c="18520">Fark etmedi. </st><st c="18533">İkinci kadehi de kafaya dikti, bitirdi. </st><st c="18573">Tak, cam sehpaya bıraktı. </st><st c="18599">İncecik cam az daha kırılıyordu. </st><st c="18632">Eğlenmeye başlıyordum. </st><st c="18655">Abimle ne zaman böyle baş başa içmiştik ki! </st><st c="18699">Bir sigara sardım, yaktım.   </st></p>
			<p><st c="18726">“Maçka’ya nasıl gittin?”  </st></p>
			<p><st c="18751">“Taksi tuttum havaalanından. </st><st c="18780">Şoför genç bir çocuktu. </st><st c="18804">Çok genç. </st><st c="18814">Maçka’ya gidiyorum deyince Sümela Manastırı’nı gezeceğimi sandı. </st><st c="18879">Manastır tadilattaymış. </st><st c="18903">İstanbul’dan gelen dağcı gençler düz duvara tırmanıp taşları, kayaları temizliyorlarmış. </st><st c="18992">Ama istersem beni Karadeniz Rumcası konuşulan köylere götürebilirmiş. </st><st c="19062">Geçen sene bir İngiliz kadın gelmiş. </st><st c="19099">O da benim gibi üniversitede profesörmüş. </st><st c="19141">O köylere gitmek istemiş. </st><st c="19167">Benim genç taksi şoförüm de böylece ninesinden, dedesinden duyduğunu hayal meyal hatırladığı lisanın dünya yüzünden silinmeye yüz tutmuş kıymetli bir turistik malzeme olduğunu anlamış. </st><st c="19352">Şimdi şehirden gelen benim gibi hocaları filan o köylere götürüyormuş. </st><st c="19423">Sümela da tadilatta olduğuna göre muhakkak ben de gitmek istermişim.”  </st></p>
			<p><st c="19493">“Karadeniz’de hâlâ Rumca konuşan insanlar mı kalmış?”  </st></p>
			<p><st c="19547">“Rumca denmiyor da Pontiaka ya da Romeyka deniyor bu lisana. </st><st c="19608">Dönüş yolunda internete şöyle bir baktım. </st><st c="19650">Hatta bir belgesel bile var. </st><st c="19679">Sana linkini yollarım. </st><st c="19702">Antik Yunan’da konuşulan Helen diline en yakın lisan olduğunu öne sürenler var. </st><st c="19782">Ve evet, Doğu Karadeniz’in bazı köylerinde hâlâ konuşuluyor.”  </st></p>
			<p><st c="19844">“Ne enteresan! </st><st c="19859">Ben oralarda Hıristiyan nüfus kalmadı zannediyordum.”  </st></p>
			<p><st c="19913">“Yok zaten. </st><st c="19925">Pontiaka konuşulan köylerde herkes koyu Müslüman.”  </st></p>
			<p><st c="19976">Sigaramı söndürmek için doğruldum. </st><st c="20011">Fikret manidar bir suskunluğa gömülmüştü. </st><st c="20053">İskeleye yanaşan vapurun küçük pencerelerinden karanlık sulara yansıyan ışıklara baktık.   </st></p>
			<p><st c="20142">“Gerçekten duydun mu bu dilin konuşulduğunu?”  </st></p>
			<p><st c="20188">“Evet. </st><st c="20195">Taksicinin beni bıraktığı köyün kahvesinde bazı yaşlı insanlar aralarında Pontiaka konuşuyorlardı. </st><st c="20294">Maçka’nın köylerinden biri. </st><st c="20322">Ben kahveye girince sustular. </st><st c="20352">Bayramlaştık. </st><st c="20366">Genç taksi şoförüm onlara beni hocam araştırma yapıyor diye tanıttı.”  </st></p>
			<p><st c="20436">“Hoşlanmamışlardır.”  </st></p>
			<p><st c="20457">“Hoşlanmadılar. </st><st c="20473">Birkaç bıçkın genç diklenir gibi oldu. </st><st c="20512">Ne araştırmasıymış bu? </st><st c="20535">Yaşlılar, televizyon seyrediyordu. </st><st c="20570">Aldırmadılar. </st><st c="20584">Bir kısmı tavlaya, okeye dalmış. </st><st c="20617">Çaylar gidiyor, geliyor. </st><st c="20642">Kapılar, pencereler açık, hava püfür püfür.”  </st></p>
			<p><st c="20687">“Fikret, dayanamayacağım, söyleyeceğim. </st><st c="20727">Film gibi tüm anlattıkların. </st><st c="20756">Bütün bunları bugün mü yaşadın?”  </st></p>
			<p><st c="20789">Güldü.   </st></p>
			<p><st c="20796">“Ben de inanmakta zorlanıyorum ama evet. </st><st c="20837">Hepsi bir günde olup bitti. </st><st c="20865">Bak şimdi buradayız. </st><st c="20886">Bildik, aşina sularda seninle kadeh tokuşturuyoruz.”  </st></p>
			<p><st c="20939">İçimden ayağa kalkıp ona sarılmak geldi. </st><st c="20980">Rüyamda bile yapmadığım bir şeydi abime sarılmak. </st><st c="21030">Biz hiç birbirimize sarıldık mı? </st><st c="21063">Şöyle içten, kalp kalbe? </st><st c="21088">Başımızı dayayıp kederimizi birbirimizin omzunda dinlendirdik mi? </st><st c="21154">Fikret de annemi yitirdi. </st><st c="21180">Benim kalbimi ince ince oyan bıçak onun içinde de işini görmüyor mu?   </st></p>
			<p><st c="21249">“Sonra ne oldu? </st><st c="21265">Bir şey öğrenebildin mi?”  </st></p>
			<p><st c="21291">“Sonrası tuhaf. </st><st c="21307">Taksicinin beni bıraktığı kahvede büyükdedemiz Nuri Bey hakkında yaşlı takımdan herkesin söyleyecek bir sözü vardı. </st><st c="21423">Ben kimse konuşmaz, hatırlamaz zannediyordum. </st><st c="21469">Aksine. </st><st c="21477">Kimisi layığını buldu, dedi. </st><st c="21506">Dönekti o, dediler. </st><st c="21526">Silah arkadaşını sırtından vurdu dediler. </st><st c="21568">Birkaçı karşı çıktı. </st><st c="21589">Teröristleri mi besleseydi, dediler. </st><st c="21626">Gençler terörist lafını duyunca celallendi. </st><st c="21670">Sen Pontusçu teröristin torunu musun diye. </st><st c="21713">Milli Mücadele için lazım geleni yapmıştır dedi birkaçı. </st><st c="21770">Düpedüz vatan haini dedi bazıları. </st><st c="21805">Sonundan belliymiş zaten. </st><st c="21831">Çünkü sonunda...”  </st></p>
			<p><st c="21849">“Enteresan! </st><st c="21861">Nasıl hatırlıyorlar ki o kadar eskiyi? </st><st c="21900">Seni etkilemek için başka birinin hikâyesini uydurmuş olmasınlar?”  </st></p>
			<p><st c="21967">“Küçük yer orası. </st><st c="21985">Hikâyeler ağızdan ağıza geçiyor. </st><st c="22018">Bir de Nur, aralarında çok yaşlılar vardı. </st><st c="22061">Gözünün feri sönmüş, ellerinin teni kahverengi lekelerin arasında yitmiş gitmiş, dişsiz, oturdukları yerde bile bastona dayanmak zorunda kalan ihtiyarlar. </st><st c="22216">Ne biçim topraktır Karadeniz! </st><st c="22246">Ağaçları gibi insan ömrü de bereketli. </st><st c="22285">Biz büyükannem yüz yaşında diye ona bulunmaz Hint kumaşı muamelesi yapıyoruz ama oradaki bazı dedeler inan ki büyükannemin babası yaşında duruyorlardı. </st><st c="22437">Bir şey işitmiyorlardır diye düşünürken, altın yumurtlayanlar onlardı.”  </st></p>
			<p><st c="22509">İkna olmamıştım. </st><st c="22526">Fikret bir hikâyesi olsun istiyordu. </st><st c="22563">Köy kahvesinde canı sıkılan her yaştan erkek birtakım eski olayları birbirine karıştırıp onun önüne al, bu büyükdedenin hikâyesi diye sunuyorlardı. </st><st c="22711">Bizimki de zokayı yutuyordu.   </st></p>
			<p><st c="22740">“Bu arada, büyükdedeyi değil ama büyükninemizi şahsen tanımış olanlar vardı!”  </st></p>
			<p><st c="22818">“Kimi?”  </st></p>
			<p><st c="22826">“Şirin Saka’nın annesini. </st><st c="22852">Kocası ölünce... </st><st c="22869">Büyükdede Nuri’nin ölümü de... </st><st c="22900">O da başlı başına bir hikâye. </st><st c="22930">Oraya da geleceğim. </st><st c="22950">Ama önce anlatacaklarımı bir hazmetmen gerek ki, o bölüm anlam kazansın. </st><st c="23023">Her neyse, Nuri Bey ölüyor ve karısı, yani Şirin’in annesi evleniyor. </st><st c="23093">Bunu biliyorsun. </st><st c="23110">Büyükannem de anlatmıştı. </st><st c="23136">Yeni kocanın evine ergen kızı götürmemek için annesi Şirin’i İstanbul’a bir uzak akrabanın yanına gönderiyor.”  </st></p>
			<p><st c="23247">“Üsküdar’daki köşk... </st><st c="23269">Sadık’ı da yanına katıyorlar. </st><st c="23299">Bugün bunu ben de düşündüm. </st><st c="23327">Ufacık bir kız için ne acı bir tecrübe. </st><st c="23367">Babası ölüyor. </st><st c="23382">Annesi bunu palas pandıras meçhul niyetli sözde dayının köşküne postalıyor. </st><st c="23458">Büyükannemin bu yarasını hiç fark etmedik. </st><st c="23501">Onu kötü bir anne olmakla suçlarken yani... </st><st c="23545">Zavallı çocuk. </st><st c="23560">Neyse ki yanına Sadık’ı takıyorlar. </st><st c="23596">Belki de o yüzden...”  </st></p>
			<p><st c="23618">Fikret sabırsızlıkla elini salladı.   </st></p>
			<p><st c="23654">“Evet, o da enteresan. </st><st c="23677">Çünkü Sadık da aslında okusun diye İstanbul’a gönderiliyor. </st><st c="23737">Uşak filan değil... </st><st c="23757">Yani en başta. </st><st c="23772">Anası okuyacak da kundura fabrikasına memur girecek diye bekliyor hep.”  </st></p>
			<p><st c="23844">“Hayda! </st><st c="23852">Bu nereden çıktı şimdi? </st><st c="23876">Bunları nasıl öğrendin Fikret? </st><st c="23907">Sen bütün gün bir otel odasına kapanıp bunları yazmadığına emin misin?”  </st></p>
			<p><st c="23979">Fikret güldü. </st><st c="23993">Heyecanlıydı. </st><st c="24007">Anlatacak çarpıcı bir hikâyesi olan bir çocuk gibi sabırsızlanıyordu. </st><st c="24077">Etkiyi artırmak için hangi bölümü önce anlatmalı, hangisini sonraya saklamalıydı, bunu hesaplarken içi kıpır kıpırdı. </st><st c="24195">Kelimeler peş peşe, soluksuz ağzından dökülüyordu. </st><st c="24246">Gözüm başka bir yere kayacak olursa aniden yükselen sesi benden kesintisiz bir dikkat talep ediyordu.   </st></p>
			<p><st c="24348">“Bak şimdi dedim ya, Şirin’in annesi, ilk kocası Nuri Bey ölüp, kızı da senin deyiminle başından atınca köyün ileri gelenlerinden biriyle evlenmiş. </st><st c="24496">Yanına Sadık’ın annesi Meryem Kalfa’yı alıp yeni kocanın evine yerleşmiş. </st><st c="24570">Yeni kocadan da çocukları olmuş. </st><st c="24603">Meryem Kalfa bu çocukları büyütmüş. </st><st c="24639">Büyütürken onlara oğlunu anlatmış. </st><st c="24674">Uzun uzun. </st><st c="24685">Sadık’ın nasıl da İstanbul’da okuduğunu, takım elbise, boyalı deri ayakkabılar ve elinde çantasıyla bir gün köye döneceğini, annesinin elini öpeceğini anlatıp dururmuş. </st><st c="24854">Meryem Kalfa sayesinde bu çocuklar, yani Şirin Saka’nın kardeşleri sadece İstanbul’a gönderilen şanslı Sadık ile Şirin’in hikâyesini değil, Meryem Kalfa’nın kocasını, hafızadan silinen geçmişi, Nuri Bey’in ölümünün arkasındaki utancı da öğrenerek büyümüşler.”  </st></p>
			<p><st c="25114">Şaşkınlıkla doğruldum. </st><st c="25137">Elim çarptı, az daha konyak kadehimi deviriyordum. </st><st c="25188">Neyse ki boştu.   </st></p>
			<p><st c="25204">“Ne diyorsun! </st><st c="25218">Şirin Saka’nın bir Karadeniz köyünde kardeşleri mi var yani?”  </st></p>
			<p><st c="25280">“Evet var. </st><st c="25291">Ana bir, baba ayrı kardeşleri. </st><st c="25322">Üç büyük dayımız var.”  </st></p>
			<p><st c="25345">“Tanıştın mı yoksa?”  </st></p>
			<p><st c="25366">Fikret esrarengiz bir biçimde gülümsedi.   </st></p>
			<p><st c="25407">“Bu hikâyeyi nereden öğrendim zannediyorsun? </st><st c="25452">Karadenizli kuzenlerimizden tabii ki! </st><st c="25490">Şimdi sıkı dur Nur! </st><st c="25510">Hazır mısın? </st><st c="25523">Bu Nuri Bey dedikleri büyükdede ve karısı, kızı Şirin, hatta Meryem Kalfa, Sadık, Sadık’ın babası filan hepsi aslında neymiş biliyor musun?”  </st></p>
			<p><st c="25664">Fikret’i duyabilmek için öne eğildim. </st><st c="25702">Tam o sırada sehpada duran telefonuma gözüm takıldı. </st><st c="25755">Mesaj gelmişti. </st><st c="25771">İstemsizce elim gitti. </st><st c="25794">Mesaj Ufuk’tan gelmişti. </st><st c="25819">Doğruldum. </st><st c="25830">Ufuk’tan mesaj gelmişti. </st><st c="25855">Ufuk! </st><st c="25861">Ufuk’tan! </st><st c="25871">Günler sonra ilk defa! </st><st c="25894">Onu ne kadar özlediğimi etimde, kemiğimde duydum. </st><st c="25944">Mesajın tamamını okumak için ekranı kaydırırken elim titredi. </st><st c="26006">Biraz sarhoştum galiba. </st><st c="26030">Okuduğumda ağlamaya başlamazdım yoksa.   </st></p>
			<p><span><st c="26069">Splendid Otel’de her zamanki odamızda bekliyorum seni.  </st></span></p>
			<p><st c="26124">Telefonu çantama tıkıştırırken ayağa kalktım. </st><st c="26170">Kulaklarım uğulduyordu. </st><st c="26194">Başım döndü. </st><st c="26207">Fikret de telaşlanmıştı. </st><st c="26232">Ayağa kalktı.   </st></p>
			<p><st c="26246">“Yok yok bir şey Fikret. </st><st c="26271">Her şey iyi. </st><st c="26284">Her şey çok iyi. </st><st c="26301">Ama benim şimdi gitmem gerekiyor. </st><st c="26335">Lafını unutma. </st><st c="26350">Yarın konuşuruz. </st><st c="26367">Şimdi benim gitmem gerekiyor. </st><st c="26397">Hayır, hayır her şey yolunda.”  </st></p>
			<p><st c="26428">Boynu büküldü. </st><st c="26443">Anlatacak bir hikâyesi vardı. </st><st c="26473">Hikâyesi ancak anlatırsa ete kemiğe bürünecekti. </st><st c="26522">Abim bana, benim kulağıma muhtaçtı. </st><st c="26558">Ama ben de gitmeliydim. </st><st c="26582">Ufuk beklemezdi. </st><st c="26599">Parmak ucuna kalkıp boynuna sarıldım. </st><st c="26637">Şaşırdı. </st><st c="26646">Yine de geri çekilmedi. </st><st c="26670">Aksine o da kollarını belime sardı. </st><st c="26706">Sımsıkı. </st><st c="26715">Başımı kemikli göğsüne dayadım. </st><st c="26747">Ah, Fikret birbirimizden başka kimimiz var ki? </st><st c="26794">Belki de haklıydı, aramızdaki kopukluğun giderilmesi için ve hatta o kopukluk ile yüzleşebilmemiz için bu hikâyeyi gömüldüğü yerden kazıyıp gün yüzüne çıkartması gerekiyordu. </st><st c="26969">Gerçek veya değil, atalarımıza dair bir hikâyeye inanmamız bizi birbirimize yakınlaştıracaktı. </st><st c="27064">Onun lanet dediği şey, aramızdaki samimiyet eksikliğiydi şunun şurası. </st><st c="27135">Bitmeyen suskunluğumuzdu. </st><st c="27161">Yabancılaşma. </st><st c="27175">Kendine ve ötekine. </st><st c="27195">Şimdiyse birbirimize sarılabiliyorduk. </st><st c="27234">Üstelik Ufuk beni aramıştı. </st><st c="27262">Ve ben seviyordum. </st><st c="27281">Ufuk’u, Burak’ı, Fikret’i... </st><st c="27310">Yok, yok birini, bir şeyi değil. </st><st c="27343">Seviyordum işte. </st><st c="27360">Nokta.  </st></p>
			<p><st c="27367">Ceylan gibi sekerek kulüpten çıktım, caddenin karşı tarafına geçip Splendid Otel’in merdivenlerini koşarak tırmandım.   </st></p>
			<p><st c="27485">Ufuk, yukarıda, odamızda beni bekliyordu.   </st></p>
		</div>
	<div id="charCountTotal" value="27527"></div></body>
</html>
