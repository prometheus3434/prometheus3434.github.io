<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/ege0.5.css" type="text/css" rel="stylesheet"/>
</head>

<body>
  <h2 title="13">•13•</h2>

  <p><b>Alıcı:</b> GovDes%ShakespeareKol@ColMin.gov/voy</p>

  <p><b>Gönderen:</b> GovAct%<a href="mailto:ShakespeareKol@colmin.gov">ShakespeareKol@colmin.gov</a></p>

  <p><b>Konu:</b> Bu sana ben öldüğümde ulaşacak</p>

  <div>
    <br/>
  </div>

  <p>Sevgili Ender,</p>

  <p>Konu alanına açıkça yazdım. Lafı dolandırmanın âlemi yok. Bunu sana ölüm tohumlarını içimde hissettiğim için yazıyorum. Bu mektubun ben öldükten sonra sana gönderilmesi için gerekli ayarlamaları yaptım.</p>

  <p>Yerime Sel Menach’ın geçmesini bekliyorum. Bunu yapmak istemiyor ama herkes tarafından seviliyor ve güveniliyor ve bunlar yöneticilik için çok önemli özellikler. Sen geldiğinde pozisyonunu elinde tutmaya çalışmayacak. Ama eğer yönetici o olmazsa bu tek başınasın demektir ve sana bol şans diliyorum.</p>

  <p>Küçük topluluğum için bunun ne kadar zor olabileceğini biliyorsundur. 36 yıldır burada yaşıyoruz ve evleniyoruz. Yeni nesil cinsiyet dağılımı dengesini sağladı bile; neredeyse evlenme çağına gelmiş torunlarımız var. Sonra senin gemin gelecek ve birden nüfus beş katına çıkacak ve biz bunun yalnızca beşte birini oluşturuyor olacağız. Bizim için zor olacak. Bu her şeyi değiştirecek. Ama artık seni tanıdığımı düşünüyorum ve eğer yanılmıyorsam insanlarımın bir şeyden korkmasına gerek yok. Yeni sömürgecilerin bize ayak uydurmalarını ve adapte olmalarını sağlayacaksın çünkü biz buradaki yaşamı biliyoruz. Benim insanlarımın da yeni sömürgecilere ayak uydurup adapte olmalarını sağlayacaksın çünkü onlarda Dünya’daki yaşamı biliyorlar.</p>

  <p>Bir açıdan aynı yaştayız seninle ya da en azından hayatın aynı çağında... Ailelerimizi arkada bırakalı çok zaman oluyor. Dünyadan bakıldığında biz açık bir mezara girip yok olmuş gibiyiz. Burası benim için ölümden sonraki yaşam, kariyerim bittikten sonraki kariyerim, yaşamım bittikten sonraki yaşamım oldu. İyi de oldu, cennet gibi; yoğun, korkutucu, muzaffer ve sonunda huzurlu. Umarım senin için de böyle olur dostum. Ne kadar sürerse sürsün umarım her günün tadını çıkarırsın.</p>

  <p>Galibiyetimizi, dolayısıyla bu ikinci hayatımı sana ve bize savaşta liderlik eden diğer çocuklara borçlu olduğumuzu hiç unutmadım. Şimdi sana mezarımdan tekrar teşekkür ediyorum.</p>

  <p class="p8">Sevgi ve saygıyla,<br/>Vitaly Denisovitch Kolmogorov</p>

  <p>"Alessandra’ya yaptığın şey hoşuma gitmiyor," dedi Valentine.</p>

  <p>Ender okuduğu şeyden başını kaldırdı ve "Ne yapıyormuşum ki?" dedi.</p>

  <p>"Onu kendine âşık ettin ve bunu bal gibi biliyorsun."</p>

  <p>"Öyle miymiş?"</p>

  <p>"Bilmiyormuş gibi davranma! Sana aç bir yavru köpek gibi bakıyor."</p>

  <p>"Benim hiç köpeğim olmadı. Harp Okulu'nda takımların maskotları olmasına izin vermiyorlardı ve hiç sokak köpeği de yoktu etrafta."</p>

  <p>"Ve bunu ona kasten yaptırdın."</p>

  <p>"İstediğimde bir kadını kendime âşık edebiliyorsam belki de bunu bir formüle döküp Dünya’da satıp zengin olmalıyım."</p>

  <p>"Bir <i>kadını</i> değil, duygusal olarak muhtaç, utangaç ve kabuğuna çekilmiş bir kızı kendine âşık ettin, ki bunu yapmak çok kolay bir şey. Tek yapman gereken ona fazlasıyla iyi ve nazik davranmaktı."</p>

  <p>"Haklısın. Bu kadar bencil olmasaydım onu tokatlamam gerekirdi."</p>

  <p>"Ender, karşında ben varım. Seni izlemiyor muyum zannediyorsun? Onu övmek için fırsat kolluyorsun. Anlamsız konularda nasihat istiyorsun. Ortada sebep yokken teşekkür ediyorsun. Ona gülümsüyorsun. Sen gülümsediğinde bunun demiri eritme gücüne sahip olduğunu kimse sana söyledi mi?"</p>

  <p>"Bir uzay gemisinde çok da uygun bir şey değilmiş. Daha az gülümseyeceğim."</p>

  <p>"Sanki yıldız sürüşüymüş gibi açıp kapatabiliyorsun. O gülüş -bütün suratınla birlikte, sanki ruhunu çıkartıp onun ellerine koyuyormuş gibi."</p>

  <p>"Val," dedi Ender. "Bu okumaya çalıştığım önemli bir mektup. Ne demeye çalışıyorsun?"</p>

  <p>"Şimdi ona sahipsin. Bu durumda onunla ne yapmayı planlıyorsun."</p>

  <p>"Ben kimseye sahip değilim," dedi Ender. "Ona elimi bile sürmedim -kelimenin tam anlamıyla. Elini sıkmadım, omzuna dokunmadım, hiçbir şekilde dokunmadım. Fiziksel temasta bulunmadım. Ona kur da yapmadım. Seks çağrışımı yapan imalarda bulunmadım. Sadece ikimizin anlayabileceği şakalara sahip değiliz. Onunla baş başa zaman bile geçirmedik. Aylardır annesi bizi baş başa bırakmaya çalışıyor ama ben bir yolunu bulup bundan kurtuluyorum, bu kaba bir şekilde sessizce odayı terk etmek olsa bile. Bunun nasıl onu kendime âşık etmek olduğunu söyler misin?"</p>

  <p>"Ender, bana yalan söylemen hoşuma gitmiyor."</p>

  <p>"Valentine, dürüst bir cevap istiyorsan bana dürüst bir mektup yaz."</p>

  <p>Val içini çekti ve yatağına oturdu. "Bu yolculuğun bitmesini dört gözle bekliyorum."</p>

  <p>"İki aydan biraz daha fazla kaldı. Neredeyse bitti. Kitabını da gerçekten bitirdin."</p>

  <p>"Evet, hem de çok güzel oldu," dedi Valentine. "Özellikle hiç birini tanımadığımı ve senin de bana hiç yardım etmediğini göz önünde bulundurursak."</p>

  <p>"Sorduğun her soruyu cevapladım.</p>

  <p>"İnsanları, okulu değerlendirmeni istediğim zamanlar dışında, ayrıca-"</p>

  <p>"Tarihi benim düşüncelerim oluşturmuyor. Kitabın "Ender Wiggin’in ablası Valentine’a anlattığı <i>Okul Günleri"</i> olmaması gerekiyor, değil mi?"</p>

  <p>"Bu yolculuğa seninle tartışmak için gelmedim."</p>

  <p>Ender ona o kadar şaşkın bir şekilde baktı ki Valentine ona bir yastık fırlattı.</p>

  <p>"Senin için bir anlam ifade eder mi bilmem ama," dedi Val, "sana hiç Peter’a davrandığım kadar kötü davranmadım."</p>

  <p>"O zaman her şey yolunda."</p>

  <p>"Ama sana kızgınım Ender. Bir kızın duygularıyla oynamamalısın. Tabi onunla evlenmeyi planlamıyorsan-"</p>

  <p>"Öyle bir planım yok," dedi Ender.</p>

  <p>"O zaman onu ayartmamalısın."</p>

  <p>"Böyle bir şey yapmadım," dedi Ender.</p>

  <p>"Ve ben yaptığını söylüyorum."</p>

  <p>"Hayır Valentine," dedi Ender. "Yaptığım tek şey en çok istediği şeye sahip olabilmesi için ihtiyacı olan şeyi ona vermekti."</p>

  <p>"Ki bu da sen oluyorsun."</p>

  <p>"Kesinlikle hayır." Ender yatağa Valentine’ın yanına oturdu ve ona doğru eğildi. "Bir başkasını gidip sorgularsan sevinirim."</p>

  <p>"Ben herkesi sorguluyorum," dedi Val. "Herkesi yargılıyorum. Ama sen benim kardeşimsin. Sana patronluk taslayabiliyor olmam gerekiyor."</p>

  <p>"Ve sen de benim ablamsın. Seni işeyene ya da ağlayana kadar gıdıklayabiliyor olmam gerekiyor, ya da her ikisi de aynı anda olana kadar." Dediğini yapmak için bir hamle yaptı ama o kadar ileriye götürmedi. Ya da en azından Valentine sadece birazcık altına kaçırdı. Sonra ise koluna vurdu ve Ender dalga geçer bir şekilde "ah" dedi. Acımamış gibi yapıyordu ama Val acıdığını biliyordu. Bunu hak etmişti. Alessandra’ya çok kötü davranıyordu ve bu umurunda bile değildi. Daha da kötüsü bunu inkar edebileceğini zannediyordu. Çok zavallıca.</p>

  <p>O gün öğleden sonra Ender Valentine’ın ona söylediklerini düşündü. Ne planladığını biliyordu ve bu gerçekten Alessandra’nın iyiliği içindi, ama kızın ona gerçekten aşık olabileceğini hesaba katmayarak yanlışlık yapmıştı. Aralarındaki şeyin arkadaşlık, güven, belki de minnettarlık olacağını düşünüyordu. Kardeş gibi... Ama Alessandra Valentine gibi değildi. Ender’e yetişemezdi. Val gibi daha bir şey demeden söylediğini anlayamazdı -ya da en azından söylemek istediğini. Onun yerini tutması mümkün değildi.</p>

  <p>Evlenebileceğim birini nereden bulabilirim ki? Ender cevabı bilmiyordu. Hiçbir yerde ve hiçbir zaman, eğer herkesi Valentine'la karşılaştırırsam.</p>

  <p>Peki, evet, Alessandra’nın bana karşı bir şeyler hissetmesini sağlıyorum. Bana öyle bakmasını seviyorum. Petra bana hiçbir zaman o gözle bakmıyordu. Kimse bakmadı. Bu hoş bir his. Hormonlarım uyanıyor ve heyecanlanıyorlar. Eğlenceli. 15 yaşındayım. Ona niyetlerimi yanlış bir şekilde belirtmedim ve asla fiziksel bir temasta bulunmak istediğime dair bir şey yapmadım. Benden hoşlanması hoşuma gidiyor, ne var? Onu böyle hissettirmek de hoşuma gidiyor. Bu işin kuralı ne ki? Ya onu tamamen göz ardı edip yokluğuyla baş başa bırakacağım ya da hemen evlenecek miyim? Tek seçeneklerim bunlar mı?</p>

  <p>Ama aklını şu soru kurcalıyordu: Ben Peter mıyım? Planladığım şeyler için diğer insanları kullanıyor muyum? Niyetimin ona onu mutlu edecek bir şans vermek olması bir şey değiştiriyor mu? Ona sormuyorum, bir seçim şansı tanımıyorum ve onu manipüle ediyorum. Dünyasını benim istediğim seçimleri ve hareketleri yapsın diye şekillendiriyorum. Böylece o da diğer insanların istediğim şeyleri yapmalarına yol açıyor...</p>

  <p>Sonra? Diğer seçenek ne? Hiçbir şey yapmayayım da sonra "Vah vah, ne kadar beceriksizce yapılmış bir iş" mi desinler? Herkes birilerini manipüle etmiyor mu? Onlardan bir seçim yapmalarını istediğimizde bile teklifi onların bizim istediğimiz şeyi tercih edecekleri şekilde sunmuyor muyuz?</p>

  <p>Ona ne yapmak istediğimi söyleseydim büyük ihtimalle beni destekler ve bunu gönüllü olarak yapardı.</p>

  <p>Ama annesine bir şey döndüğünü belli etmeyecek kadar iyi bir aktör mü? Onu zorlasa bile söylememeyi becerebilir mi? Ender’e göre Alessandra annesinin kontrolü altındaydı ve ondan uzun bir süre sır saklayamazdı. Ve eğer niyetimiz açığa çıksa bile Alessandra hiçbir bedel ödemez -ona hiçbir şey olmaz- ama ben her şeyimi kaybederim. Kendi geleceğimi ve mutluluğumu gözetmem yanlış bir şey mi? Ve düşük bir ihtimal olsa da Amiral Morgan'dan ziyade beni yönetici olarak seçtiklerinde sömürgecileri iyi yönetebiliyor olmam gerekmiyor mu?</p>

  <p>Hâlâ bir savaş var. Tek fark bu savaşta silahlar yerine kelimeler ve gülümsemeler kullanılıyor. Sahip olduğum kuvvetleri ve saha avantajını kullanmak zorundayım. Düşmanla sahip olduğu avantajları kullanamayacağı şartlarda çarpışmak zorundayım. Alessandra tek bir insan olabilir, evet -ama büyük bir oyunda bütün askerler ve bütün piyonlar da öyle. Savaşı kazanmak için beni kullandılar. Şimdi de ben birisini kullanacağım. Bunların hepsi "herkesin iyiliği" için.</p>

  <p>Ama bütün ahlaki akıl yürütmesinin altında başka bir şey daha vardı. Bunu hissedebiliyordu. Bir kaşıntı, bir açlık, bir özlem... Valentine’a göre bu onun içindeki şempanzeydi. Alessandra'daki kadınlığın kokusunu almıştı. Bu planı, bu araçları en iyi oldukları için mi seçtim, yoksa benim kendisini sevmemi isteyen güzel bir kızın yanında olmamı sağlayacakları için mi?</p>

  <p>Belki de Valentine tamamen haklıydı.</p>

  <p>Ama bu durumda bile... ee? Alessandra’ya gösterdiğim bütün ilgiyi geri alamam ki. Birden, hiçbir sebep yokken ona soğuk davranmaya mı başlayacağım? Böyle yapınca daha az çıkarcı mı davranmış olacağım?</p>

  <p>Arada sırada aklımı kapatıp uygun durumdaki bir kızı gözüne kestirmiş bir şempanzeye dönüşemez miyim?</p>

  <p>Hayır.</p>

  <div>
    <br/>
  </div>

  <p>"Ender Wiggin'le oynadığın bu oyunu ne kadar sürdüreceksin?" diye sordu Dorabella.</p>

  <p>"Oyun mu?" diye sordu Alessandra.</p>

  <p>"Senden hoşlandığı çok açık," dedi Dorabella. "Sürekli seninle ilgileniyor, sana nasıl gülümsediğini gördüm. Senden hoşlanıyor."</p>

  <p>"Beni bir kız kardeşi sevdiği gibi seviyor," diye içini çekti Alessandra.</p>

  <p>"Utangaç olduğu için," dedi Dorabella.</p>

  <p>Alessandra içini çekti.</p>

  <p>"Şunu yapma," dedi Dorabella.</p>

  <p>"Ne yani, etrafta sen varken nefes almamam mı gerekiyor?"</p>

  <p>"Bana zorla kendini çimdiklettirip ağzına kurabiye sokturtma."</p>

  <p>"Anne, onun hareketlerini kontrol edemem."</p>

  <p>"Ama kendi hareketlerini kontrol edebilirsin."</p>

  <p>"Ender Amiral Morgan değil."</p>

  <p>"Evet, değil. O bir çocuk. Hiç deneyimi yok. Onu yönetebilir, yardım edebilir ve öğretebilirsin."</p>

  <p>"Neyi öğretebilirim, Anne? <i>Fiziksel</i> bir şey yapmamdan mı bahsediyorsun?"</p>

  <p>"Benim sevgili peri kızım," dedi Dorabella, "bu <i>şeyim</i> ya da <i>benim</i> için değil, Ender’in kendi iyiliği için."</p>

  <p>Alessandra gözlerini devirdi. Annesi tam bir ergendi.</p>

  <p>"Gözlerini devirince bana cevap vermiş olmuyorsun, sevgili peri kızı."</p>

  <p>"Anne, en korkunç şeyleri yapan herkes bunun diğer kişinin iyiliği için olduğunu söylüyorlar."</p>

  <p>"Ama bu durumda ben haklı çıkıyorum. Amiral Morgan ve ben çok yakınlaştık. Çok çok yakınlaştık."</p>

  <p>"Yatıyor musunuz?"</p>

  <p>Dorabella kendisi bile ne yaptığını fark etmeden elini kızına vurmak için havaya kaldırdı. Ama kendisini zamanında durdurdu. "Bak," dedi. "Elim Anneannene ait olduğunu zannediyor."</p>

  <p>Alessandra’nın sesi titredi. "Çok çok yakın olduğunuzu söylediğinde şey ima ediyorsun zannetmiştim-"</p>

  <p>"Quincy Morgan'la iki yetişkin gibi bir ilişkimiz var," dedi Dorabella. "Birbirimizi anlıyoruz. Daha önce hayatında bulunmayan bir neşe getirdim hayatına ve o da ruhu şad olsun, babanın hiç sağlayamadığı erkeksi bir sağlamlık sağladı. Aynı zamanda fiziksel çekim de var aramızda ama olgun yetişkinleriz ve libidomuza sahip çıkıyoruz. Ve hayır, bana elini sürmesine izin vermedim."</p>

  <p>"O zaman şu an neyden bahsediyoruz?" diye sordu Alessandra.</p>

  <p>"Senin yaşında bir kızken," dedi Dorabella, "bilmediğim şeyler vardı. Tamamen iffet sahibi olmakla bebek oluşumuna yol açan şeyi yapmak arasında bir erkeğe yaptığı yaklaşımların belli bir dereceye kadar hoş karşılandığını belirtecek çok fazla adım ve aşama vardır."</p>

  <p>"Bunun gayet farkındayım Anne. Okulda fahişe gibi giyinip her şeylerini sergileyen kızlar gördüm. Okşamalar, kavramalar ve çimdikler... Biz İtalyan'ız, ben bir İtalyan okuluna gittim ve bütün erkek çocuklar büyüyünce İtalyan erkekleri olmak istiyorlardı."</p>

  <p>"Beni etnik stereotiplerine sinirlendirerek dikkatimi dağıtmaya çalışma," dedi Dorabella. "İnişten önce sadece birkaç haftamız kaldı-"</p>

  <p>"İki ay, "birkaç hafta" değil."</p>

  <p>"Sekiz hafta birkaç haftayla aynı şey. Shakespeare’e vardığımızda kesin olan bir şey var. Amiral Morgan koloniyi 15 yaşında bir çocuğa teslim etmeyecek. Bunu yapmak sorumsuzluk olurdu. Ender’i seviyor -herkes onu seviyor- ama Harp Okulu'nda tek yaptıkları bütün gün oyun oynamaktı. Bir koloniyi yönetebilmek için liderlikte deneyimi olan birisine ihtiyaç var. Bu hiç bu kadar açıkça söylenmedi ama insanların konuştuklarını duyduğumda buna benzer şeyler söylediklerini duydum."</p>

  <p>"Gizli gizli insanların konuşmasını dinledin yani."</p>

  <p>"Şans eseri bazı yerlerde bulundum ve istediğim zaman kulaklarımı kapatabilmek gibi bir özelliğim yok. Demek istediğim şey şu: bence her şeyin en iyi şekilde çözümlenebilmesi için Ender Wiggin yönetici olduğunda Amiral Morgan’ın nasihatlerini dinlemesi gerekiyor."</p>

  <p>"Her konuda."</p>

  <p>"Bu, Ender’in kan dolaşımının durdurulup Eros’a gönderilmesinden iyidir."</p>

  <p>"Hayır! Bunu yapamaz!"</p>

  <p>"Böyle bir tehdit daha önce savurdu ve bunun gerekli olabileceğine işaret eden ipuçları var. Bir de şunu düşün: Ender ve güzel bir sömürgeci kız birbirlerine âşıklar. Evlilik yeminlerini ediyorlar. Ender nişanlanıyor. Aynı zamanda kayınvalidesi de-"</p>

  <p>"Kendisinin ve kızının peri olduğunu zanneden dengesiz kadından mı bahsediyorsun?"</p>

  <p>"Kayınvalidesi de deyim yerindeyse kesinlikle tahtın arkasında olacak olan güç sahibi amiralle evleniyor. Ender onu rahatsız etmediği sürece tabi, yoksa elinden taht alınır. Ama Ender onu rahatsız <i>etmeyecek</i> çünkü bunun için bir sebebi olmayacak. Genç ve güzel eşi bazı şeyleri annesine danışacak ve o da bunları kendi kocasıyla konuşacak. Böylece hiçbir problem olmayacak."</p>

  <p>"Diğer bir deyişle senin casusun olabileyim diye onunla evleniyorum."</p>

  <p>"Geminin amiralleri arasında herhangi bir anlaşmazlık olmasın diye seven ve sevilen bir çift olacaksınız."</p>

  <p>"Ender’in isteklerini saman altı edip onu Quincy’nin isteklerine göre yönlendirerek."</p>

  <p>"Kendisi büyüyüp deneyim sahibi olana kadar," dedi Dorabella.</p>

  <p>"Ki bu da en azından Quincy'ye göre hiçbir zaman olmayacak," dedi Alessandra. "Anne, ben aptal değilim. Bu işin içindeki kimse aptal değil. Amiral Morgan’ın gücü ele geçireceğinden eminsin ve böylece onunla evlenerek koloninin yöneticisinin eşi olacaksın. Ama Ender Wiggin’in başarılı olabileceği ihtimalini de göz önünde bulundurduğun için benim de <i>onunla</i> evlenmemi istiyorsun. Böylece güç çekişmesini kim kazanırsa kazansın <i>biz</i> kar edeceğiz. Haklı mıyım?"</p>

  <p>"Alessandra "kar" sözcüğünü İngilizce söylemişti. Dorabella bu fırsatı değerlendirdi. "Tatlım, Shakespeare Kolonisinde kar edecek bir şeyleri olmayacak," dedi Dorabella. "Sadece takas ve taksimle geçindiler şimdiye kadar. Gelecekteki kolonimiz hakkında yeterince araştırma yapmamışsın."</p>

  <p>"Anne," dedi Alessandra. "Planın <i>bu,</i> değil mi?"</p>

  <p>"Aşağı yukarı," dedi Dorabella. "Ben âşık bir kadınım. Sen de öyle. Bunu inkar etme!"</p>

  <p>"Sürekli onu düşünüyorum," dedi Alessandra. "Her gece onu hayal ediyorum. Eğer bu aşksa, bunu geçirecek bir ilaç bulmalılar."</p>

  <p>"Böyle hissetmenin sebebi sadece sevdiğin çocuğun duygularını sana, hatta kendisine bile açıklayabilecek kadar onların farkında olmaması. Bunca zamandır sana bunu anlatmaya çalışıyorum."</p>

  <p>"Hayır Anne," dedi Alessandra. "Bana anlatmak <i>dışında </i>her şeyi yaptın. Söylemek istemediğin ama yapmamı istediğin şey onu baştan çıkarmam."</p>

  <p>"Hayır."</p>

  <p>"Anne!"</p>

  <p>"Bunu zaten <i>söyledim.</i> Onu istemekle baştan çıkartmak arasında yapacak çok şey var. Küçük dokunuşlar mesela."</p>

  <p>"Dokunulmaktan hoşlanmıyor."</p>

  <p>"Böyle <i>zannediyor</i> çünkü daha sana âşık olduğunun farkında değil."</p>

  <p>"Vay be," dedi Alessandra. "Bütün bu çıkarımları psikolojide kariyer yapmadan bile yapabiliyorsun."</p>

  <p>"Bir perinin psikoloji <i>okumasına</i> gerek yoktur, bu bilgilerle doğar."</p>

  <p>"Anne!"</p>

  <p>"Böyle deyip duruyorsun, sanki bundan emin değilmişsin gibi... Evet tatlım, ben gerçekten de annenim."</p>

  <p>"Hayatında bir kez olsun ne demek istediğini söyleyemez misin?"</p>

  <p>Dorabella gözlerini kapadı. Kendini açık açık ifade etmesi hiçbir zaman iyi sonuçlanmamıştı. Yine de Alessandra haklıydı. Kızı Dorabella’nın neyden bahsettiğini bilemeyecek kadar saftı. Bu aciliyeti ve ihtiyacı anlamıyordu -ve bu konuda ne yapması gerektiğini de.</p>

  <p>Samimiyetten kaçınması mümkün değildi. O zaman çabucak olupbitsindi bari.</p>

  <p>"Otur canım," dedi Dorabella.</p>

  <p>"Yani daha karmaşık bir aldatmaca olacak," dedi Alessandra. "Oturup dinlenmemiz gerekiyor ya."</p>

  <p>"Eğer böyle konuşmaya devam edersen seni mirasımdan men ederim."</p>

  <p>"Benim istediğim bir şey bırakabilecek duruma gelene kadar bu tehdit bir işe yaramayacak."</p>

  <p>"Otur seni arsız şey," dedi Dorabella şakayla karışık sert sesiyle.</p>

  <p>Alessandra yatağına uzandı. "Dinliyorum."</p>

  <p>"Senden istediğimi değil, illa başka bir şey yapmak zorundasın, değil mi?"</p>

  <p>"Dinliyorum. Ayrıca benden bir şey istemedin, bana emrettin."</p>

  <p>Dorabella derin bir nefes alıp konuşmaya başladı. "Önümüzdeki dört hafta içerisinde Ender Wiggin'le bir ilişki kurup onu korunaklı ve meşgul bir hale sokmazsan, Amiral Morgan koloninin ne durumda olduğunu görmek için gemiden indiğinde Ender çok yüksek ihtimalle gemide bırakılacak ve yanında ya korumalar olacak ya da uyutulacak. Ama eğer Ender Amiral Morgan’ın gelecekteki-damadı olursa Shakespeare Kolonisi'ndekilere büyük ihtimalle yeni yönetici olarak tanıtılacak. Yani ya unvan olarak yönetici olan ve insan ırkının kurtarıcısı olan Ender'le nişanlanırsın ya da ondan ayrı tutulur ve evlenme zamanın geldiğinde kolonideki palyaçolardan birisini seçmek zorunda kalırsın."</p>

  <p>Alessandra o kadar uzun süre cevap vermeden gözleri kapalı şekilde durmuştu ki Dorabella onu uyandırmak için suratına su atmayı düşünmüştü.</p>

  <p>"Teşekkürler," dedi Alessandra.</p>

  <p>"Ne için?"</p>

  <p>"Ne kastettiğini gerçekten söylediğin için," dedi Alessandra. "Planın ne olduğunu söylediğin için. Ne yaparsam yapayım anladığım kadarıyla bu Ender’in iyiliği için olacak. Ama ben 15 yaşındayım Anne ve bildiğim tek yöntem okuldaki en kötü kızların yöntemi. Bunun Ender Wiggin üzerinde pek iyi etkileri olacağını düşünmüyorum. Yani demek istediğini yapmak istiyor olsam bile nasıl yapacağımı bilmiyorum."</p>

  <p>Dorabella Alessandra’nın yatağının yanına eğildi ve kızını yanağından öptü. "Sevgili kızım, tek yapman gereken sormaktı."</p>
</body>
</html>