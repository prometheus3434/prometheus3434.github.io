<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/ege0.5.css" type="text/css" rel="stylesheet"/>
</head>

<body>
  <h2 title="11">•11•</h2>

  <p><b>Alıcı: </b>vwiggin%ShakespeareKol@ColMin.gov/voy=PoslDreq</p>

  <p><b>Gönderen:</b> GovDes%ShakespeareKol@ColMin.gov/voy</p>

  <p><b>Konu: </b>Masan ne kadar temiz?</p>

  <div>
    <br/>
  </div>

  <p>Benim masamda hiç gözetleme cihazı yok -ama geminin bilgisayarı sürekli benimkine girmeyi deniyor. Ayrıca gemideki bütün oda, koridor, tuvalet ve dolapların en azından ses kaydeden cihazlarla donatılmış olduğunu tahmin ediyorum. Kaptanın otoritesini destekleyecek hiç bir dış gücün olmadığı böyle bir yolculukta isyan tehlikesi sürekli var ve Morgan’ın geminin iç güvenliğini tehdit edebilecek bütün insanları bir şekilde dinlemesi bence paranoyakça değil.</p>

  <p>Beni böyle bir tehlike olarak görmesi talihsiz ama anlaşılabilir bir durum. Hiç bir şekilde ona veya iyi dileklerine dayanmayan bir otoritem var. Beni uyutup Eros’a döndürme tehdidini -8 sene sürerdi- gerçekleştirebilirdi ve belki yaptığı eleştirilirdi ama bir suç olarak kabul edilmezdi. Geminin kaptanı isyan ya da komplo suçlaması yaptığında genel eğilim sözüne güvenilmesi yönünde. Bu mesajı şifrelemem bile benim için tehlikeli. Ama başka bir şekilde güvenlikli olarak konuşamayız. (Fark edeceksin ki Peter’ın aksine sadece başparmağını bir yere sokmanı değil, mesajı görüntüleyebilmek için yaşıyor olmanı gerektirdim.)</p>

  <p>Kesinlikle Quincy’yi çıldırtan şeyler yapıyorum. Neredeyse her gün (ay) şu anki Yönetici Kolmogorov’dan mesajlar alıyorum. Shakespeare Koloni’sinde olan olaylardan beni anında haberdar ediyor. Morgan’ın ne konuştuğumuz hakkında hiç bir bilgisi yok; iletişim ağına girer girmez şifreli mesajları iletmek zorunda ve tek yapabildiği bu.</p>

  <p>Kimyager ve biyologlardan da bilimsel makaleleri ve raporları alıyorum ve okuyorum. Zenobiyolog Sel Menach o gezegenin Linnaeus ve Darwin’i. Şimdiye kadar keşfedilmiş TEK formik ana gezegeni olmayan biyota ile karşı karşıya (Dünya dışında tabii ki) ve çok başarılı bir şekilde sebzelerin ve hayvanların genlerini insanlar yiyebilsin diye değiştirmeyi ve aynısını Dünya'daki çeşitler burada gelişebilsin diye onlara da yaptı. O olmasaydı şu anda büyük ihtimalle düzensiz ve yokluk içindeki bir koloniye gidiyor olurduk; bunun yerine ürettikleri stoklar artıyor ve bu geminin doğrudan dönüş yoluna çıkabilmesi için yemek verebilecek durumdalar (inşallah).</p>

  <p>İlgileniyor olsaydı bütün bu bilimsel bilgilere Amiral Morgan da ulaşabilirdi ama sanırım ilgisini çekmiyor. Gemide Shakespeare Kolonisi’nin Zenobiyolog makalelerini okuyan bir tek ben varım. Bizim zenobiyologlarımız uyuyorlar ve izafi hızdan çıkana kadar uyanmayacaklar.</p>

  <p>Neden uyumayı tercih etmediğimi şimdi daha kolay anlayabilirsin -Amiral Morgan’ın koloniyi tamamen kontrolü altına alana kadar, mesela 6 ay, beni uyandırmayacağını düşünmüştüm. Buna hakkı olmazdı ama gücü yeterdi. Ve kim karşı çıkacaktı ona, onun isteklerine karşı gelinmemesi tek görevleri olan 40 denizcisi mi, hayatta kalmaları ve özgürlükleri onun zevkine bağlı olan mürettebatı mı?</p>

  <p>Ama artık yaptığım her şey potansiyel bir provokasyon -hareketleri ve tehditleriyle bunu açıkça belirtti. Amacının bu olduğunu düşünmüyorum -gerçekten de bir tehlikeyle yüz yüze olduğunu düşündüğüne eminim. Ama bundan benim sorumlu olduğum kararına varması acele verilmiş bir karardı ve bunu sanki gemiye değil kendi otoritesine yönelik bir saldırıyı savuşturmaya çalışıyormuş gibi çözme girişimi paranoyakçaydı. Bunun farkında olalım ve aramızda onu aşağılayan, kötüleyen ya da sorgulayan tarzda şeyler konuşmayalım.</p>

  <p>Kimseye güvenemeyiz. Yönetici Kolmogorov’a tamamen güvensem de (ve o da bana) gezegendeki kimsenin 15 yaşındaki bir çocuğun yönetici olması fikrine sıcak baktığına inanmak zor. Bu yüzden gelecekte yönetici olacağım diye o otoriteyi kullanamam. Bu yüzden tek alternatifim Quincy’nin benim için bir baba figürü olduğuna ve hareketlerimde onun beni yönlendirdiğine diğerlerini inandırmak, en azından durum böyleymiş gibi göstermeliyim. Yani utanmazca ona yaltaklandığımı gördüğünde bunun savaşın ahlaki dengi bir şey olduğunu anla. Gözünün önünde basit bit çiftçi sürüsü kılığında bir ordum var. Asıl ordunun sen ve ben olması benim için sorun değil -masum taklidi yapmaya devam etmeye istekli olduğun sürece. Peter’la sen bunu yıllarca yaptınız, değil mi?</p>

  <p>Bu mektuptan başka acil durumlar dışında mektup göndermeyeceğim. Ne konuştuğumuzu merak etsin istemiyorum. Masalarımıza el koyup bütün içeriğini zorla öğrenmeye hakkı var. Bu yüzden benim gibi sen de bu mesajı sileceksin. Tabi ki ihtiyatlı davranarak bunun bir kopyasını alıp Graff’a vereceğim. Bir gün Morgan’ın beni uyutup Eros’a döndürmesinde haklı olup olmadığının tartışıldığı bir mahkeme olursa bu mesajın Peter’ın mesajından sonra yaşadığımız durum hakkında benim neler düşündüğümü bildiren bir kanıt olmasını istiyorum.</p>

  <p>Morgan’ın planının daha büyük olması ihtimali de var -gemiyi kendisi içinde olmadan geri gönderebilir ve o Shakespeare gezegeninde hayat boyu yöneticilik yapmaya soyunabilir. İsyanını bastırmak için Eros’tan birileri gönderilene kadar ya yargılanmaya değmeyecek kadar yaşlı ya da ölmüş olur.</p>

  <p>Yine de onun böyle bir insan olduğunu sanmıyorum. O tam bir bürokrat -otonomi değil, egemenlik istiyor. Şimdiye kadar onun hakkındaki fikrim, kalleşçe hareketleri ancak kendi kafasında etik açıdan açıklanabiliyorsa onları yaptığı yönünde. Benim iletişimi bozduğuma ve bunun bir darbe girişimi olduğuna kendisini inandırabilmesi için çıldırması gerekiyor.</p>

  <p>Bu içten içe arzu ettiği şeye değil bilinçli olarak neyi planladığına işaret ediyor. Olaylar oldukça bunlara göre hareket ettiğini düşünecek ama aslında yapmak istediği şeyleri haklı şekilde gösterebilmek için olayları istediği gibi yorumlamaya çalışıyor olacak -kendisi yapmak istediği şeyleri yapmak istediğini bilmese de. Yani Shakespeare’e vardığımızda başımızda onun daha uzun kalmasını gerektirecek bir “acil durum” çıkarabilir ve böylece durum onun kalıp geminin dönmesine onu “zorlayabilir”.</p>

  <p>Quincy’yi anlamak zorunda olduğum için Toscanolara bu kadar yakın davranıyorum. Dorabella büyük ihtimalle benden ziyade Quincy’yi gelecekte güç sahibi olacak gibi görüyor. Yine de kim yönetirse yönetsin ya kendisi ya da kızının o kişiyle evli olabilmesi için düşüncelerini kendine saklıyor.</p>

  <p>Ama aynı zamanda kızını avucunun içinde tutmaya da niyetli çünkü kızıyla evlenirsem ve sadece ismen değil gerçekten yönetici olursam bundan kendisinin de yararlanacağını düşünüyor. Yani o bunun farkında olmasa da o benim düşmanım ama aynı zamanda sürekli beraber zaman geçirdikleri için Quincy’nin ne düşündüğünü anlayabilmem için en iyi rehber. Bu adamı tanımalıyım. Geleceğimiz onun yapacağı şeyi daha önceden bilmemize bağlı.</p>

  <p>Bu arada, bunları paylaşabilecek birisine sahip olduğum için ne kadar sevinçliyim anlatamam. Harp Okulu’nda geçirdiğim yıllar boyunca bir sırdaş diyebileceğim tek kişi Bean’di ve o bile tam olarak sırdaşım sayılmazdı. Onunla her şeyi paylaşamıyordum; bu mektup seninle Kuzey Carolina’daki göl kıyısında konuştuğumuz zamandan beri ilk içtenlik denemem.</p>

  <p>Ama dur. Bu sadece üç yıl önceydi. Daha mı az? Zaman çok kafa karıştırıcı. Benimle olduğun için teşekkür ederim Valentine. Umarım bir bürokrata yenilip hiç bir şey başarmamış bir şekilde insan hayatının 80 yılı geçmişken uykuda Eros’a gönderilmemize yol açmam ve durum olursa bunu engelleyebilirim.</p>

  <p class="p8">Ender</p>

  <p>Yaşadığı ve yaptığı onca şeyden sonra Harp Okulu'na dönmenin onu böyle etkileyeceğini Virlomi hesaba katmamıştı.</p>

  <p>Savaşın kıyıma döndüğünü görünce teslim olmuştu. Bunun kendi hatası olduğunu biliyordu ve kalbinde bir ağırlık vardı. Sözde ve gerçek arkadaşları tarafından uyarılmıştı: Bu çok fazla. Çinlileri Hindistan'dan püskürtmek ve vatanını özgürleştirmek yeterliydi. Onları cezalandırma dürtüsüyle hareket etme.</p>

  <p>Napolyon, Hitler, Xerxes ve Hannibal’ın düştükleri hataya o da düşmüştü: Yenilmediği için yenilemeyeceğini düşünüyordu. Kendisinden çok daha büyük gücü olan düşmanlara diz çöktürtmüştü; her zaman böyle olacağını zannetmişti.</p>

  <p>En kötüsü de, diyordu kendi kendine, kendi efsaneme inandım. Bilinçli olarak benim bir tanrıça olduğum söylentisini yaydım ama olmadığımı fark etmiştim.</p>

  <p>Sonunda onu yenen Dünya’nın Özgür Halkları'ydı -DÖH, Peter Wiggin’in Hegemonisinin başka bir ad altında yeniden buluşması- Teslim olma şartlarını ayarlayan onu Harp Okulu'nda tanımış ve sevmiş bir Taylandlı olan Suriyawong'du. Önce bunu reddetti -ama şimdi teslim olması ile bütün adamları öldükten sonra teslim olması arasındaki tek fark gururuydu.Ve tek bir askerinin yaşamı bile gururundan daha önemliydi.</p>

  <p>"Satyagraha," dedi Suriyawong ona. "Katlanılması gerekene katlan."</p>

  <p>Satyagraha halkına son çığlığıydı. Size yaşamanızı ve buna katlanmanızı emrediyorum.</p>

  <p>Suriyawong’a teslim oldu ve ordusunun hayatını kurtardı. Suriyawong üzerinden Peter Wiggin’e teslim olmuş oluyordu.</p>

  <p>Galip olmasına rağmen merhamet gösteren Wiggin’e. Bu kardeşi efsanevi Ender’in formiklere göstermediği bir merhametti. Onlar da kendilerini kabul etmeyen ölümün elini Ender’de görmüşler miydi? Dua edecekleri veya kendilerini teslim edecekleri tanrıları var mıydı, ya da yıkımı gördüklerinde küfredecekleri? Belki de evrenden silinmek onlar için daha kolay olmuştur.</p>

  <p>Virlomi hayatta kaldı. Onu öldüremezlerdi -hâlâ Hindistan’da tanrıça olarak görülüyor ve tapılıyordu; onu idam etseler ya da hapse atsalar Hindistan’da karışıklık hiç bitmezdi ve yönetmesi imkânsız olurdu. Ortadan kaybolsaydı efsane haline gelir, ortadan yok olmuş ama bir gün dönecek bir tanrıça olurdu.</p>

  <p>Bu yüzden kendisinden istenen videoları çekti. Halkından Dünya’nın Özgür Halkları'na katılmasını, Hegemon'un egemenliğini kabul etmesini, ordusunu dağıtmasını istedi. Karşılığında kendilerini yönetme özgürlükleri olacaktı.</p>

  <p>Han Tzu aynısını Çin için yapmıştı. Kendisini aldatana kadar kocası olan Alai da Müslüman dünyası için. Hemen hemen işe yaramıştı.</p>

  <p>Hepsi sürgünü kabul etti. Ama Virlomi içlerinden sadece kendisinin bunu hak ettiğini biliyordu.</p>

  <p>Sürgünlerini koloni yöneticisi olarak geçireceklerdi. Keşke ben de Ender Wiggin gibi zamanında bunu yapsaydım ve Dünya’ya dönüp bu kadar kan dökmeseydim! Ama yönetmeye değer görülmesi Hindistan’ı ezici bir Çin ordusundan kurtarıp birleştirilemez denilen bir ülkeyi birleştirdiği içindi. Yaptığım korkunç şeyler sayesinde, diye düşündü, yeni bir dünyanın kurulması bana emanet edilebiliyor.</p>

  <p>Dünya'daki esareti sırasında -önce Tayland daha sonra Brezilya hapishanelerinde aylar geçirmiş, gözetlenmiş ama kötü davranılmamıştı- yıpranmaya başlamıştı ve gezegeni terk edip yeni hayatına başlayabilmeyi diliyordu.</p>

  <p>Hesaba katmadığı şey yeni konaklama bölgesinin bir zamanlar Harp Okulu olan uzay istasyonu olduğuydu.</p>

  <p>Bu inandırıcı bir rüyadan uyanıp kendini çocukluğunun geçtiği yerde bulmak gibi bir şeydi. Koridorlar değişmemişti; sömürgecileri kalacakları yerlere yönlendiren duvarlarda dizili renk-kodlu ışıklar hâlâ çalışıyordu. Kışla tabi ki değişmişti -sömürgeciler Harp Okulu öğrencilerinin katlandığı sıkışıklık ve tasnife katlanmak zorunda değillerdi. Ağırlıksız ortamda oyun gibi bir saçmalık da kalmamıştı. Savaş odası olarak bir şey kullanılıyorduysa bile ona söylemediler.</p>

  <p>Hem subayların hem askerlerin yemek salonları duruyordu -ama şimdi bir öğrenci olarak hiç giremediği yerde, öğretmenler odasında yiyordu. Kendi sömürgecilerinin oraya girmesine izin yoktu; burası onlardan kaçış yeriydi. Onlar yerine Kolonileştirme Bakanlığından Graff’ın adamlarıyla etrafı çevrilmişti. Sessizlerdi ve ona ilişmiyorlardı. O da bu durumdan hoşnuttu; mesafelilerdi ve ondan uzak duruyorlardı. Bu durum hoşuna gitmiyordu. Karşıt yanıtlar, sebepleri hakkında karşıt tahminler; nazik olmaya çalıştıklarını biliyordu ama sanki cüzzamlıymış gibi ayrı tutulmak inciticiydi. Arkadaşlık istese büyük ihtimal elde edebilirdi; büyük ihtimalle diğerleri onun ilk adımı atmalarını bekliyorlardı. İnsanlarla konuşmaya ihtiyacı vardı. Ama kendi masasıyla diğerlerininki arasındaki mesafeyi aşmıyordu. Yalnız başına yemek yiyordu çünkü bunu hak ettiğini düşünüyordu.</p>

  <p>Onu sinir eden şey ise sömürgecilerin ona tapınır gibi davranmalarıydı. Harp Okulu'nda öğrenciyken herkes gibi biriydi. Kız olmak onu farklılaştırıyordu ve kendine göz kulak olmak zorundaydı -ama Ender Wiggin gibi bir efsane değildi. Lider de değildi. Bu sonra olacaktı, Hindistan’a dönüp kendi kanından ve anlayabildiği insanlarla olunca.</p>

  <p>Problem ise bu sömürgecilerin büyük oranda Hintli olmalarıydı. Virlomi sömürgenin yöneticisi olacak diye bu programa katılmaya gönüllü olmuşlardı -içlerinden bazıları Virlomi'ye buraya gelebilmek için kaybedenlerin başvurmama şartı olan bir kura çekip şanslarını arttırdıklarını söylemişlerdi. Aralarına gidip onlarla konuştuğunda ve tanıştığında neredeyse bunu boşu boşuna yaptığını düşündü. Ona o kadar hayranlık besliyorlardı ki karşısında dilleri tutuluyordu. Konuşmayı başardıklarındaysa dili o kadar resmi konuşuyorlardı ki iletişim kurmak mümkün değildi.</p>

  <p>Hepsi bir tanrıçayla konuşuyormuş gibiydiler.</p>

  <p>Savaşta görevimi çok iyi bir şekilde yerine getirdim, dedi kendi kendine. Hintliler için yenilgi tanrıların onun tarafında olmadığının bir göstergesi değildi. Önemli olan onun buna nasıl katlandığıydı. Ve bu elinde değildi -ağırbaşlılığını korumuştu ve bu yüzden tanrısal bir özelliğe sahipmiş gibi duruyordu.</p>

  <p>Belki de bu onları yönetmeyi kolaylaştırır. Ya da belki gözleri açıldığında bunu izlemek berbat olur.</p>

  <p>Haydarabad'lı bir grup sömürgeci ona bir ricayla geldiler. "Gezegene kutsal nehrimizin adı olan Ganj ismini koydular," dediler, "ve bu iyi bir şey. Ama çoğumuzun güneyden geldiğini de göz önünde bulunduramaz mıyız? Biz Telugu dilini konuşuyoruz ve ne Hintçe ne de Urduca biliyoruz. Bu yeni koloninin bir kısmı bize ait olamaz mı?"</p>

  <p>Virlomi akıcı bir şekilde Telugu dilinde -sadece Hintçe ve İngilizce bilerek Hindistan’ı birleştiremeyeceği için öğrenmişti- onlara cevap verdi ve sömürgecilerin ona izin verdiği ölçüde elinden geleni yapacağını söyledi.</p>

  <p>Bu liderliğinin ilk sınavıydı. Oda oda dolaşıp insanlara yeni dünyada kuracakları köyün adını, Haydarabad’ın başkenti olduğu bölgenin adı olan "Andhra" koymanın onlar için sıkıntı yaratıp yaratmayacağını soruyordu.</p>

  <p>Teklif eder etmez herkes kabul ediyordu. Dünyanın adı Ganj, ilk köyün adı da Andhra olacaktı.</p>

  <p>"Ortakdili ana dilimiz olarak kabul etmeliyiz," dedi. "Hindistan’ın güzel dillerini örtmek hoşuma gitmiyor ama hepimiz tek dil konuşmalıyız. Çocuklarınız evlerinde ortakdili ana dilleri olarak öğrenmeli. Onlara Telugu ya da Hintçe’de öğretebilirsiniz ama önce ortakdil."</p>

  <p>"Raj’ın dili," dedi yaşlı bir adam. Diğerleri hemen Virlomi'yle saygılı bir şekilde konuşması gerektiğini söylediler.</p>

  <p>Ama Virlomi sadece güldü. "Evet," dedi. "Raj’ın dili. Bir zamanlar İngilizler, daha sonra da Hegemoni tarafından fethedilen... Ama hepimizin ortak dili bu. Biz Hintliler bu dili biliyoruz çünkü İngilizler bizi uzun süre yönetti ve sonra da Amerika'yla iş yapmaya başladık; Hindistanlı olmayanlarla. Ortakdili konuşmak bir zorunluluk. Yoksa yolculuğa dâhil olamazsınız."</p>

  <p>Yaşlı adam da güldü. "Demek hatırlıyorsun," dedi. "Şu 'Ortakdil' denen şeyle olan tarihimiz İngiliz ve Amerikalılar dışında herkesten daha eski."</p>

  <p>"İşgalcilerimizin dillerini alıp onları öğrenmekte hep çok iyi olduk. Bizim edebiyatımız onların, onlarınki bizim oluyor. Dili kendi tarzımızda konuşuyoruz ve onların kelimelerinin arkasına kendi düşüncelerimiz giriyor. Biz kimsek oyuz. Hiç bir şey değişmiyor."</p>

  <p>Hintli sömürgecilerle işte böyle konuştu. Ama başkaları da vardı; sömürgecilerin beşte biri Hintli değildi. Bazıları onu ünlü olduğu ve verdiği özgürlük mücadelesi hayallerine hitap ettiği için seçmişti. Sonuç olarak Büyük Hint Duvarı'nı inşa eden kişiydi ve bu yüzden onu bir şöhret olarak görüp peşinden gidiyorlardı.</p>

  <p>Ama kura çekimi sayesinde Ganj Koloni'sine atananlar da vardı. Hindistan'dan gelenlerin sömürgecilerin beşte dördünden fazla olmaması gerektiğine Graff karar vermişti. Bildirisi kısa ve özdü: "Kolonilerin tek bir grup tarafından oluştuğu bir gün gelebilir. Ama bu ilk kolonilerin kanunu bütün insanların eşit yurttaşlar olduğudur. Bu kadar çok Hintli almana izin vererek riske giriyoruz. Sadece Hindistan'daki politik durum beni kuralımdan vazgeçmeye yöneltti, çünkü bu kurala göre bir milletten en fazla beşte bir oranda kişi alınabilirdi. Hal böyle olunca Kenyalılar, Darfurlular, Kürtler, Mayalılar ve Quechua dilini konuşanların hepsi kendilerine ait bir yurda sahip olmak için bizden talepte bulunuyorlar. Madem Viromi’nin Hintlilerine veriyormuşuz da neden onlara vermiyormuşuz. İlla ki savaşmak mı zorundalarmış... vs. vs. Bu yüzden beşte birlik Hintli olmayan o kısma ihtiyacım var. Böyle durumlarda onları işaret edebilmeliyim. Yine bu yüzden hepsine eşit yurttaşlar olarak davranacağını bilmem gerek."</p>

  <p>"Tamam Albay Graff tamam, istediğin gibi olsun. Ganj’a vardıktan sonra sen ışıkyılları uzaklıkta olacak olmana ve yaptığımızı etkileyemeyecek olmana rağmen sözümü tutacağım, ayrım yapmadan evlilik yapmayı teşvik edeceğim, herkese eşit davranacağım ve İngilizce -pardon, Ortakdil demek istedim- kullanımını teşvik edeceğim.</p>

  <p>Ama en iyi çabalarıma rağmen o yüzde yirmi yutulacak. Altı, beş, belki de üç nesil içerisinde Ganj’ı ziyarete gelecekler ve sarışın ve kızıl saçlı Hintliler, çilli beyaz tenliler ve esmer siyah tenliler, Afrikalı ve Çinlilerin suratına sahip kişiler bulacaklar ve yine de bunların hepsi şöyle diyecekler, "Ben Hintliyim," ve onlara aksini söylemeye çalışırsan sana sinirlenecekler.</p>

  <p>Hint kültürü kimsenin kontrol edemeyeceği kadar güçlü. Hindistan’ı Hint tarzına saygı gösterip Hint rüyalarını gerçekleştirerek yönettim. Şimdi Ganj Kolonisi'ni -Andhra köyünü- de Hintlilere diğerlerinden arkadaş edinip kendi tarzlarına çekerken bile onlara tolerans gösteriyormuş gibi yapmalarını öğreterek yöneteceğim. Yakın zamanda bu garip yeni dünyada biz Hintlilerin yerli, diğerlerinin ise "yerli olup" bizim bir parçamız haline gelene kadar fazlalık olduklarının farkına varacaklar. İşte bu Hintli inadı ve sabrıyla birleşmiş insan doğası.</p>

  <p>Yine de Virlomi burada Harp Okulu'ndaki -Yol İstasyonu'ndaki- Hintli olmayanlarla iletişime geçmeye çalıştı.</p>

  <p>Onu güler yüzle karşıladılar. Harp Okulu Ortakdili ve argosundaki akıcılığının ona bu konuda faydası dokundu. Savaştan sonra Harp Okulu argosu dünya çocukları arasında popüler olmuştu ve Virlomi de akıcı bir şekilde konuşabiliyordu. Dil çocukların ve gençlerin ilgisini çekiyor, yetişkinleri ise eğlendiriyordu. Virlomi’nin onlara yaklaşabilmesini kolaylaştırıyordu, sanki şöhret değilmiş gibi.</p>

  <p>Yeni gelen öğrencilerin -onlara başlılar deniyordu- kışlasında -hayır, yatakhanede- diğerlerinden uzak duran ve kucağında bir bebek olan bir kadın vardı. Virlomi buna anlayış gösteriyordu -herkesle yakın olmak zorunda değildi- ama zaman geçtikçe öğrendi ki Nichelle Firth sadece utangaç veya mesafeli değil, oldukça düşmanca bir tavra sahipti.</p>

  <p>Virlomi ondan etkilenmişti ve onu tanımak, hakkında daha çok şey öğrenmek istiyordu. Ama doyasındaki biyografi o kadar eksikti ki bunun uydurulmuş olduğundan şüphelendi; böyle birkaç tane insan vardı. Bunlar koloniye geçmişlerini ve hatta kimliklerini arkalarında bırakmak için gelmişlerdi.</p>

  <p>Ama onunla konuşulmuyordu. Ya boş bakışlarla suratınıza bakıyordu ya da kısa cevaplar veriyor, bazen de hiç cevap vermiyordu; cevap vermediği zaman insanın yüzüne bakıp sırıtıyordu ve Virlomi bu sırıtışın altında asabiyet yattığının farkındaydı. Bu yüzden üzerine gitmiyordu.</p>

  <p>Ama kulak misafiri olabildiği zaman Nichelle’in konuşmalarını dinliyordu. Hegemoni, Peter Wiggin, Dünya'daki savaşlar, Dünya’nın Özgür Halkları ya da Kolonileştirme Bakanlığı’nın bahsi her açıldığında sinirlendiği ve rahatsız olduğu belli oluyordu. Anı zamanda Ender Wiggin, Graff, Suriyawong ve hepsinden çok Julian Delphiki’nin -"Bean"-adını duyduğunda bebeğini sıkı sıkı kavrıyor ve bir çeşit şarkı mırıldanmaya başlıyordu.</p>

  <p>Virlomi onu denemek için kendisi gidip bu isimlerin bahsini açtı. Nichelle Firth’in savaşta yer almadığı kesindi -araştırılması için gönderdiğinde Peter’ın çalışanları böyle söylemişlerdi. Yine de tarihsel olayları kişisel olarak algılamış gibiydi.</p>

  <p>Ancak hazırlık dönemi bitmeye yakın başka bir ismin bahsini açmak aklına geldi. Bir grup Belçikalıyla konuşuyordu ama Nichelle’in onları duyabileceği bir mesafede olmalarına özen göstermişti. "Achilles Flandres" dedi ve onu Belçika tarihindeki en önemli kişi olarak tanıttı. Tabi ki alındılar ve onun Belçikalı olduğunu kabul etmediler ama onları yatıştırırken aynı zamanda Nichelle’i izliyordu.</p>

  <p>Verdiği tepki sertti, evet ve ilk bakışta her zamanki tepkisinden farklı değildi -bebeği sıkı sıkı kavrayıp ona bir şeyler söylüyordu.</p>

  <p>Ama sonra Virlomi onun önceki seferlerdeki gibi tepki vermediğini fark etti. Bebeğine sevgiyle sarılıyordu. Nazikti ve mutluymuş gibi duruyordu. Gülümsüyordu.</p>

  <p>Ve sürekli "Achilles Flandres" ismini tekrarlayıp duruyordu.</p>

  <p>Bu o kadar rahatsız ediciydi ki Virlomi gidip ona bağırmak istedi: Ne cüretle o canavarın ismine saygı gösterirsin!</p>

  <p>Ama kendi yaptığı korkunç şeylerin de bilincindeydi.Achilles'le aralarında farklar vardı, evet ama benzerlikler de vardı ve onun hakkında peşin yargılara varmak çok da akıllıca değildi. Nichelle ona karşı birazcık sempati besliyordu. Buna ne demeliydi?</p>

  <p>Virlomi kışladan çıktı ve tekrar araştırmaya başladı. Kadın büyük ihtimalle Amerikalıydı ama Achilles onunla tanışabileceği bir yerde bulunmamıştı. Virlomi Nichelle’in Fransızca konuştuğunu düşünmüyordu. Eğitimli biri gibi durmuyordu -çoğu Amerikalı gibi tek bir dil bilen ve onu da kötü ve yüksek sesle konuşan birine benziyordu. Çocuk Achilles'ten olamazdı.</p>

  <p>Ama kontrol etmek zorundaydı çünkü kadının davranışı böyle bir ihtimal varmış gibiydi.</p>

  <p>Bebeğin genetik iziyle Achilles Flandres’in kayıtlarında karşılaştırma yapmadan ne gemiye binmelerine ne de Nichelle ve bebeğinin yolculukta uyumalarına izin verecekti.</p>

  <p>Eşleşme yoktu. Babası Achilles değildi.</p>

  <p>Peki o zaman, diye düşündü Virlomi. Kadın garip bir kadın. Sorun yaratabilir. Ama ben icabına bakabilirim. Dünya'dan uzaklaştıkça o canavara olan bağlılığı da sönüp gider. Diğerlerinin arkadaşlık baskılarını kabullenmek zorunda kalacaktır.</p>

  <p>Ya da böyle olmaz ve diğerlerinin arkadaşlığını reddettiği için dışlanır ve kendini cezalandıran hareketlerde bulunmaya başlar. Ne olursa olsun, Virlomi bununla başa çıkabilirdi. Binlerce sömürgecinin yanında tek bir kadın ne kadar sorun çıkartabilirdi ki? Nichelle Firth lider falan olsa neyse... Onu kimse izlemez. Hiç bir şey yapamaz.</p>

  <p>Virlomi Firthler’in artık uykuya yatırılmaları emrini verdi. Ama gecikme yüzünden Graff yolculukta uyanık olacaklarla konuşmaya geldiğinde hâlâ oradaydılar. Yaklaşık yüz civarı sömürgeci vardı -çoğu uyumayı tercih etmişlerdi- ve Graff onlara bütün kontrolün geminin kaptanında olduğunu ve sonsuz gücüyle neler yapabileceğini anlatmaya gelmişti. "Mürettebat sizden ne yapmanızı isterse yapacaksınız, hem de anında."</p>

  <p>"Yoksa ne olur?"</p>

  <p>Graff alınmamıştı -soruyu soranın sesinde meydan okuma değil, korku vardı. "Kaptan yaşam ve ölüme bile karar verebilir. Tabi bu, ihlalin ciddiyetine bağlıdır. Unutmayın ki buna karar verecek olan da yine kaptanın kendisidir. İtiraz etmek de size bir şey kazandırmaz. Tamam mı?"</p>

  <p>Herkes anlamıştı. Hatta içlerinden birkaç tanesi fırsatı yakalayıp son anda uyumaya bile karar vermişlerdi -isyan çıkartmak istedikleri için değil, sadece üzerlerinde böyle bir güce sahip insanla seneler geçirmek istemedikleri için.</p>

  <p>Görüşme bittiğinde bazıları son dakikada uykuya yatırılmayı görüşmek için görevlilerin masasına hücum edip bazıları da yatakhanelere gitmeye başladıklarında çok büyük bir gürültü oldu. Graff’ın etrafında da birkaç kişi vardı -neredeyse Virlomi kadar ünlü olduğu ve daha önce kimse görüşme fırsatı bulamadığı için başına üşüşen şöhret delileri.</p>

  <p>Virlomi uyutulmayla ilgili görevlilerin olduğu masaya doğru ilerlerken Graff’ın etrafındaki insanlar çok yüksek bir şekilde sesler çıkartmaya başladılar -nefes sesleri ve bağırışlar- o tarafa doğru baktı ama ne olduğunu göremedi. Graff öylece duruyor, gülümsüyor ve sanki bir şey olmamış gibi görünüyordu. Ama yanında duran bazılarının bakışları bir tarafa çevrilmişti. Oraya baktığında oflaya puflaya odadan çıkmaya çalışan bir kadın gördü. Belli ki daha önce Graff’ın yanındaydı.</p>

  <p>Bu tabi ki Nichelle Firth'di ve bebeği Randall’ı sıkı sıkı tutuyordu.</p>

  <p>Her ne yaptıysa belli ki bu Graff’ı rahatsız etmemişti. Ama yanındaki diğerleri için aynı şey söylenemezdi.</p>

  <p>Yine de Nichelle’in Graff'la konuşmak için fırsat kollamış olması endişe vericiydi. Düşmanlığı eyleme dönüşmüştü; kötü haber.</p>

  <p>Neden bana karşı düşmanca bir tavır sergilemedi? Ben de Graff kadar...</p>

  <p>Ünlüyüm, ama neden? Çünkü Hegemoni beni yendi ve esir etti. Bana karşı dizilmiş düşmanlarım Suriyawong ve Peter Wiggin'di. Tabi bütün medeni dünya da onların yanındaydı... Achilles Flandres'ten nefret edip ona karşı olan kişilerle aynıları.</p>

  <p>Demek bu yüzden başka bir koloniye değil benimkine gelmek için gönüllü olmuştu. Benim de aynı düşmanlar tarafından yenilgiye uğratılmış, onlara benzer bir kişi olduğumu düşünüyor. Anlamıyordu -ya da en azından kolonime gelmek için yazıldığında -, beni yenilgiye uğratanlarla aynı fikirde olduğumu bilmiyordu, yanlış yaptığımı bildiğimi ve durdurulmam gerektiğini düşündüğümü de. Ben Achilles değilim. Ben Achilles’e benzemiyorum.</p>

  <p>Eğer tanrıça Virlomi'yi kendisini onun dünyadaki hali gibi gösterdiği ve bu güçle Hindistan’ı birleştirdiği için cezalandırmak istiyorduysa bundan daha emin bir yöntem olamazdı; herkesin onun Achilles’e benzediğini düşünmesi -ve bu yüzden onu sevmeleri.</p>

  <p>Neyse ki Nichelle Firth tek başınaydı ve o kimseyi sevmediği için kimse de onu sevmiyordu. Ne düşünürse düşünsün bunlar Virlomi'yi etkileyemezdi.</p>

  <p>Sürekli kendime bunu telkin ediyorum, diye düşündü Virlomi. Yani bu aklımın en derin yerlerinde bu kadının garip fikirlerinin çoktan beni etkilemeye başladığını mı gösteriyor?</p>

  <p>Elbette bunu gösteriyor.</p>

  <p>Satyagraha. Buna da katlanacağım.</p>
</body>
</html>