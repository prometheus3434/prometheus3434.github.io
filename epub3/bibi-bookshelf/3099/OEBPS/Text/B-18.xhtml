<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/ege0.5.css" type="text/css" rel="stylesheet"/>
</head>

<body>
  <h2 title="18">•18•</h2>

  <p><b>Gönderen:</b><a href="mailto:MinCol@ColMin.gov">MinCol@ColMin.gov</a></p>

  <p><b>Alıcı:</b> Gov%<a href="mailto:ShakespeareKol@ColMin.gov">ShakespeareKol@ColMin.gov</a></p>

  <p><b>Konu:</b> Davetsiz Sömürgeciler</p>

  <div>
    <br/>
  </div>

  <p>Sevgili Ender,</p>

  <p>Shakespeare Kolonisi’nde işlerin iyi gittiğini duyduğuma sevindim. Yeni sömürgeciler her yerde aynı derecede uyum gösteremiyorlar. Koloni IX’ın dilekçesi üzerine onlara yeni sömürgeci -ya da yönetici- göndermemeye razı olduk. Kısacası, sizden bile daha bağımsız olduklarını ilan ettiler. (Shkespeare’in artık dışarıdan yönetici kabul etmeyeceğine yönelik bildiriniz onların da yeni sömürgeci kabul etmeyebilecekleri düşüncesine yol açtı, yani bir açıdan bunların hepsine siz sebep oldunuz diyebilir miyiz?)</p>

  <p>Maalesef onların bu bildirisi bana ulaştığında, birkaç bin sömürgeci, bir yönetici ve bol stoğun içinde olduğu bir gemi o gezegene doğru çoktan yola çıkmıştı. Sizin gemiyle neredeyse aynı anda kalkmışlardı. Şimdi evden 39 ışık yılı uzaktalar ve davetli oldukları parti iptal edildi.</p>

  <p>Ama Shakespeare rotaları üzerinde ve şu anda onları ışık hızından çıkarıp döndürürsek sizin gezegeninize bir sene içerisinde ulaşabilirler.</p>

  <p>Bu sömürgeciler size yabancı gelecek. Kendi yöneticileri var -ne adını ne sanını bilmediğin. Kendi yerleşkelerini kursalar en iyisi olur. Onlara yol gösterebilir ve tıbbi yardımda bulunabilirsiniz ama kendilerini yönetirler.</p>

  <p>Zaten dört köye bölündüğünüz için onların kuracağı yerleşke sizinkinden çok daha büyük olur. Sizin geminiz indiğinde yaşadığınızdan daha büyük bir uyum sıkıntısı yaşarlar ve onları sizin koloninizle birleştirmek yerine iki koloninin federasyonunun kurulmasını öneriyorum. Ya da isterseniz beş şehrin bir federasyonu kurulur ama beşte bir söz hakkına sahip olacakları için bu sanki onlar için pek iyi olmaz ve gerginlik yaratabilir.</p>

  <p>Bana onları göndermememi söylersen buna uygun davranırım; onları beklemeye alırım ve mürettebatın büyük bir bölümünü de uykuya yatırırım. Şu anda yaşanılabilirbir hale getirdiğimiz gezegenler hazır hale gelene kadar onları bekletebilirim.</p>

  <p>Ama bu yeni duruma uyum sağlayıp yeni sömürgecileri kabul edecek bir koloni varsa bu da sizinki.</p>

  <p>Bu postaya ek olarak biyografileri ve mal manifestoları dahil ilgili bütün bilgileri gönderiyorum.</p>

  <p class="p8">-Hyrum</p>

  <p><b>Gönderen:</b> Gov%<a href="mailto:ShakespeareKol@ColMin.gov">ShakespeareKol@ColMin.gov</a></p>

  <p><b>Alıcı:</b><a href="mailto:MinCol@ColMin.gov">MinCol@ColMin.gov</a></p>

  <p><b>Konu: </b>Cevap: Davetsiz Sömürgeciler</p>

  <div>
    <br/>
  </div>

  <p>Sevgili Hyrum,</p>

  <p>Geldiklerinde onlar için bir alan ve evler hazırlamış oluruz. Onları bir formik şehrinin yakınlarına yerleştiririz ve böylece bizim gibi teknolojilerini madencilikle geliştirip tarlalarını sürebilirler; bize bir yıl öncesinden haber verdiğin için sebze ve meyve bahçeleri hazırlayabilir, buralara yerel ekinler ve genetiği değiştirilmiş Dünya ekinlerinden dikebiliriz. Bu teklifini oyladık ve Shakespeare yurttaşları olarak şevkle kabul ettik. Uygun bir alan bulmak için yakın zamanda yola çıkacağım.</p>

  <p class="p8">-Andrew</p>

  <p>11 yıllık hayatı boyunca Abra’nın başına gelen en önemli şey Ender Wiggin’in gelişiydi.</p>

  <p>O gelene kadar hep çalışmıştı. Çocuklardan becerilerinin yettiği şeyleri yapmaları bekleniyordu ve Abra da ellerinin çok becerikli olması gibi bir şanssızlığa sahipti. Daha konuşmaya başlamadan düğümleri çözebiliyordu. Bir şekilde makinelerin nasıl çalıştığını anlıyordu. Yetişkin aletleri kullanacak yaşa geldiğinde de makineleri tamir edip kendisi bir şeyler üretmeye başladı. Metal parçaların içinden geçen güç akışını anlıyordu. Bu yüzden diğer çocuklar oyun oynarken onun her zaman yapacak bir işi oluyordu.</p>

  <p>Babası Ix oğluyla gurur duyuyordu, ve bu yüzden Abra da kendiyle gurur duyuyordu. Yetişkinlerin işleri için ihtiyaç duyulan bir çocuk olmaktan memnundu. Sel Amca'yla gidip altın böcekleri bulan ağabeyi Po'dan yaşça çok küçüktü; ama insanların mağaraya girip çıkmak için kullandıkları mekanizmayı tamir etmesi için onu çağırmışlardı. Mağaraya bunlarla yemek taşınıyor, böcekler besleniyor ve sonra altın kabukları toplanıyordu.</p>

  <p>Yine de Abra kendi yaşındaki çocukların (onlara arkadaş diyemiyordu çünkü beraber neredeyse hiç zaman geçirmiyorlardı) havuza gidip meyve bahçesindeki ağaçlara tırmanmasını ya da tahta silahlarla dövüşmelerini izlerken içi özlemle doluyordu.</p>

  <p>Onu sadece annesi Hannah fark ediyordu. Bazen yaptığı işi bırakıp diğerleriyle dışarı çıkmasını söylüyordu. Ama çok geçti. Bir çocuk tarafından bakılmış ve dolayısıyla üzerine insan kokusu sinmiş yavru bir kuş gibi Abra’nın da üzerinde yetişkinlerle yaptığı işlerin izi vardı. Yetişkinler buna içerlemiyorlardı ama onu içlerinden biri gibi de görmüyorlardı. Onlarla bir yere gitmek istese bu, yetişkinlerin çocuklarla oynamak istemesi gibi bir şey olur ve uygunsuz kaçardı. Her şey mahvolurdu, özellikle de Abra çocuk oyunlarında çok kötü olduğunu düşündüğü için. Küçükken bir şeyler inşa etmeye çalıştığında diğer çocuklar gelip yaptıklarını yıkınca ağlardı. Diğer çocuklar da yıkılmak için değilse hangi amaçla bir şeyler inşa ettiğini anlamıyordu.</p>

  <p>Ender’in gelişi Abra için şu anlama geliyordu: Ender Wiggin gençti, Po'yla aynı yaştaydı ama yöneticiydi. Yetişkinler Ender'le sanki içlerinden biriymiş gibi konuşuyorlardı. Hayır, sanki onlardan üstünmüş gibi davranıyorlardı. Çözümlenmesini istedikleri sorunları ona danışıyorlardı. Anlaşmazlığa düştüklerinde onun kararlarına güveniyor, açıklamalarını dinliyor, sorular soruyor ve <i>onun</i> anlayışını kabulleniyorlardı.</p>

  <p>Ben de onun gibiyim, diye düşündü Abra. Yetişkinler Ender’e sorun çıktığında danıştıkları gibi makinelerle ilgili bir problem olduğunda bana danışıyorlar. Durup açıklamalarımı dinliyorlar. Sorunu çözmek için onlara ne söylersem onu yapıyorlar. Onunla ben aynı hayatı yaşıyoruz -biz çocuk değiliz. Arkadaşımız yok.</p>

  <p>Yani, tabi Ender’in ablası var ama kendi köşesine çekilmiş bir halde yazları yaptığı sabah yürüyüşü ve kışın öğleden sonra çıktığı yürüyüşler dışında bütün gününü evde geçiriyor. Kitap yazdığını söylüyorlar. Bütün yetişkin bilim adamları kitap yazıp başka dünyalara yolluyorlar ve gönderilen kitap ve makaleleri okuyorlar. Ama yazdığı şeyler bilimle ilgili değil ki. Tarih. Geçmiş. Bunun nesi önemli ya, özellikle de şu anda yapacak ve keşfedecek pek çok şey varken? Ender böyle şeylerle ilgileniyor olamaz. Abra ne konuştuklarını bile hayal edemiyordu. "Bugün Lo ve Amato’ya boşanmaları için izin verdim." "Bu olay yüz yıl önce mi oldu?" "Hayır." "O zaman bana ne."</p>

  <p>Abra’nın da kardeşleri vardı. Po ona çok iyi davranıyordu. Hepsi ona çok iyi davranıyordu, ama onunla oyun oynamıyorlardı. Birbirleriyle oyun oynuyorlardı.</p>

  <p>Po buna içerlemiyordu. Abra "oynamak" <i>istemiyordu.</i> Gerçek, önemli olan şeylerle uğraşmak istiyordu. Makineleri tamir edip bir şeyler üretmekten en az çocukların boğuşmak veya güreşmekten aldığı kadar zevk alıyordu. Ve Annesi artık okula gitmek zorunda olmadığını söylemişti. Böylece artık okuyup yazamadığı için küçük düşmek zorunda kalmayacaktı. Abra boş zamanlarını Ender’in peşine takılarak geçiriyordu.</p>

  <p>Yönetici Wiggin onu fark ediyordu çünkü arada sırada Abra'yla konuşuyordu -bazen bir şeyleri açıklıyor, arada da soru soruyordu. Ama çoğu zaman Abra’nın onunla takılmasına izin veriyordu. Ve etrafta yetişkinler varsa ve önemli konulardan konuşuyorlarsa Ender’e bakışlarıyla neden bu çocuğun da onlarla beraber olduğunu sorar gibi oluyorlardı. Ender ise bunu hiç umursamıyordu ve sanki Abra orada yokmuş gibi muhabbet devam ediyordu.</p>

  <p>İnecek yeni yıldız gemisi için alan bulmak için bir geziye çıkacağı zaman Abra’nın da onunla gidiyor olmasını bu yüzden kimse garipsemedi. Babası Abra’yı kenara çekip "bu ağır bir sorumluluk. Tehlikeye girme. Eğer yöneticiye bir şey olursa ilk işin derhal bana bunu uydu telefonundan bildirmek. Nerede olduğunuzu zaten takip ediyor olacağız ve hemen yardım gönderebiliriz. Biz haber alana kadar kendi başına bir şey yapmaya kalkışma. Anlıyor musun?" demişti.</p>

  <p>Tabi ki anlıyordu. Babasına göre Abra sadece Ender’e destek olmak için gidiyordu. Annesinin nasihati Abra’nın değeri hakkında daha iyimserdi. "Onunla tartışma' dedi. "Önce dinle, sonra tartış."</p>

  <p>"Tabi ki Anne."</p>

  <p>"'Tabi ki' diyorsun ama dinlemek konusunda pek iyi değilsin Abra. Her zaman insanların ne diyeceğini bildiğini düşünüyorsun ama izin ver de konuşsunlar, çünkü bazen yanılabiliyorlar."</p>

  <p>Abra başını salladı. <i>"Ender</i>’i dinlerim Anne."</p>

  <p>Annesi gözlerini devirdi -hem de diğer çocuklar bunu kendisine yapınca sinirlenmesine rağmen. "Evet, herhalde dinlersin. Sadece Ender Abra'mdan daha çok şey bilecek kadar bilgili!"</p>

  <p>"Her şeyi bildiğimi düşünmüyorum Anne." Neden yetişkinlere sadece makinelerden anladıklarını zannedip aslında anlamadıklarını fark etmediklerine kızdığını anlayamıyordu? Başka konularda konuşmuyordu ki. Ama çoğu zaman yetişkinler bozuk bir makinenin ne problemi olduğunu bildiklerini zannettiklerinde ve çoğu zaman yanıldıklarında, konuşmalarının büyük bir bölümü onları düzeltmekle geçiyordu -ya da onları dinlemiyordu. Makineler dışında ne hakkında konuşacaklardı ki? Ve Abra bu konuda hepsinden daha bilgiliydi. Ama Ender'le neredeyse hiç makineler hakkında konuşmuyorlardı. <i>Her şey</i> hakkında konuşuyorlardı ve Abra da çok dikkatli bir şekilde dinliyordu.</p>

  <p>"Sen eve dönene kadar Po'nun Alessandra'yla evlenmesini ertelemeye çalışırım," dedi Annesi.</p>

  <p>"Beni ilgilendirmiyor ki," dedi Abra. "Beni beklemelerine gerek yok. Düğün gecesi bana ihtiyaçları olmayacak ya."</p>

  <p>"Bazen tam dayaklık oluyorsun Abra," dedi Annesi. "Ama Ender sana katlanıyor. Tam bir aziz. Santo Andre."</p>

  <p>"San Ender," dedi Abra.</p>

  <p>"Hristiyan ismi Andrew," dedi Annesi.</p>

  <p>"Ama onu kutsal yapan ismi Ender," dedi Abra.</p>

  <p>"Benim ilahiyatçı oğlum. Ve her şeyi bilmediğini söylüyorsun!" Annesi belli ki ona sinirlenmişti, ve Abra’nın kafasını hafifçe itti.</p>

  <p>Böyle tartışmaların nasıl başladığını Abra hiç anlayamıyordu, aynı şekilde tartışmaların sonunda neden yetişkinlerin başlarını iki yana sallayıp uzaklaşmasıyla bittiğini de... <i>Onların</i> düşüncelerini ciddiye alıyordu (makineler hakkındaki fikirleri dışında); neden onlar da aynısını Abra için yapamıyorlardı ki?</p>

  <p>Ender böyle değildi. Ve günlerini -belki de haftalarını-Ender Wiggin'le geçirecekti. Sadece ikisi.</p>

  <p>Kepçeye üç hafta boyunca yetecek kadar erzak yüklediler ama Ender gezilerinin o kadar uzun süreceğini düşünmüyordu. Po onları yolculamak için geldi ve yanında da ona sülük gibi yapışmış Alessandra vardı. "Ender’in başına bela olmamaya çalış Abra," dedi Po.</p>

  <p>"Seni değil beni götürdüğü için kıskançlıktan çatlıyorsun," dedi Abra.</p>

  <p>Alessandra söze girdi. Görünen o ki sülükler konuşabiliyormuş. "Po hiç bir yere gitmek istemiyor." Bunun anlamı da Po'nun ondan bir an bile uzak kalmaya dayanamadığıydı.</p>

  <p>Ama Po ifadesizce onlara baktı. Böyle yapınca Abra şunu anlamıştı: Kız için deliriyor olabilirdi ama Ender'le geziye gitmeyi Alessandra'yla şehirde kalmaya tercih ederdi. Annesinin hakkındaki kanısının aksine Abra hiç bir şey demedi. Po’ya göz bile kırpmadı. Suratı Po'nunki gibi ifadesizdi. Bu, kabalık yapmadan ya da kavga çıkartmadan birisinin suratına gülmenin Mayalılar tarafından uygulanan yöntemiydi.</p>

  <p>Yolculuk Abra için ilginç bir deneyimdi. İlk başta yerleşkelerinin etrafındaki alandan geçtiler. Tanıyıp bildikleri yerlerden. Sonra Miranda’nın batı tarafına, Falstaff’a doğru olan yola saptılar; buralar da bildiği yerlerdi çünkü Abra’nın ablası evlendiğinde buraya taşınmıştı. Kocası Simon adında tam bir geri zekalıydı. Çocukları altlarını ıslatana kadar gıdıklayıp sonra bebek gibi altlarına işedikleri için onlarla dalga geçiyordu. Ender sadece köyün başkanını selamlayıp başka bir gecikmeye mahal vermeden buradan geçtikleri için Abra sevindi.</p>

  <p>İlk gece rüzgardan korunmak için dar ve yeşil bir vadide kamp kurdular. Gece fırtına çıktı ama onlar çadırlarının içine sokulmuşlardı ve daha Abra sormadan Ender ona hikayeler anlatmaya başlamıştı. Harp Okulu zamanları, oyunun nasıl olduğu, muharebe odası, her şeyin nasıl aslında bir oyun olmadığı ve onları savaşa hazırlama olduğu hakkında konuştu. "Bazı insanlar liderlik etmek için doğar," dedi Ender. "Bunu isteseler de istemeseler de bu şekilde düşünürler. Bazı insanlar da otorite sahibi olmak için çıldırırlar ama liderlik vasıfları yoktur. Çok yazık."</p>

  <p>"İnsanlar neden iyi yapamadıkları bir şeyi yapıyorlar ki?" Abra kafasında okuma sıkıntısına rağmen araştırmacı olduğunu canlandırmaya çalıştı. Bu çok saçmaydı.</p>

  <p>"Liderlik etmek garip bir şey' dedi Ender, "İnsanlar liderlik ettiğini görüyorlar ama işlerin nasıl yürüdüğü hakkında hiç bir fikirleri yok."</p>

  <p>"Biliyorum," dedi Abra. "Çoğu insanın makinelerle olan ilişkisi de böyle. Ama yine de tamire kalkışıp her şeyi daha kötü bir hale getiriyorlar."</p>

  <p>"Beni çok iyi anlıyorsun," dedi Ender. "Bir liderin ne <i>yaptığını</i> görmüyorlar. Onlar sadece herkesin lidere nasıl saygı duyduğunu görüyorlar ve bunu kazanmak için ne yapman gerektiğini anlamadan o ilgi ve saygıyı elde etmek istiyorlar."</p>

  <p><i>"Sana</i> herkes saygı duyuyor," dedi Abra.</p>

  <p>"Ama ben hiç bir şey yapmıyorum," dedi Ender. "İşlerinde yardım edebilmem için insanların işlerini öğreniyorum çünkü benim yapacak işim yok. Bu koloniyi yönetmek tam zamanlı bir işe göre çok kolay."</p>

  <p>"Sana göre," dedi Abra.</p>

  <p>"Sanırım," dedi Ender. "Ayrıca, başka işler yapıyor olsam da yine de yönetici olarak görevimi yapıyor oluyorum. Çünkü sürekli yeni insanlarla tanışıyorum. Tanımadığın ya da en azından anlamadığın insanlara önderlik edemezsin. Örneğin savaşta askerlerinin neler yapabileceğini bilmiyorsan onları savaşa götürüp nasıl zafer kazanmalarını bekleyebilirsin ki? Düşmanı da tabi. Düşmanı da tanımalısın."</p>

  <p>Abra çadırın içinde karanlıkta yatarken bunları düşündü. O kadar uzun süre düşündü ki bir ara Ender’i oturup bunu böceklere -sadece yeni gelenler böceklere formikler diyorlardı- anlatırken, sonra da birbirlerine yılbaşı hediyesi verirken gördüğünü zannetti. Belki de uyanıkken rüya görmüştü, çünkü Ender’e "bu yüzden mi altın böcekleriyle bu kadar çok zaman geçiriyorsun?" diye sorduğunda uyanıktı.</p>

  <p>Sanki Ender de aynı şeyi düşünüyormuş gibiydi çünkü Neyden bahsediyorsun? gibi sabırsız bir yetişkin cevabı vermemişti. Abra’nın hâlâ önceki konuşmaları hakkında düşündüğünün farkındaydı. Ender’in sesi uykulu geliyordu ve Abra acaba onu konuşarak uyandırmış mı olduğunu düşündü. Olan buysa da buna rağmen Ender neyden bahsettiğini biliyordu.</p>

  <p>"Evet," dedi Ender. "Kovan kraliçelerini onlara karşı zafer kazanabilecek kadar iyi anlamıştım. Ama buna neden izin verdiklerini anlayacak kadar değil."</p>

  <p>"İzin mi verdiler?"</p>

  <p>"Hayır, bana var güçleriyle karşı koydular, galip gelmemi engellemeye çalıştılar. Ama aynı zamanda hepsini tek bir çatışmada yok edebileceğim bir yerde toplandılar. Ve bunu yapabilecek bir silahım olduğunu biliyorlardı. Hatta bu silah hakkındaki bilgileri de bizden çoktu çünkü silahı onlardan almıştık. <i>Hâlâ</i> daha nasıl çalıştığını tam anlayamadık. Ama onlar biliyordu. Yine de toplanıp beni beklediler. Anlamıyorum. Bu yüzden de... altın böcek larvalarıyla iletişim kurmaya çalışıyorum, kraliçelerin nasıl düşündüğü hakkında bir şeyler öğrenmek için."</p>

  <p>"Po bu işte kimsenin senin eline su dökemediğini söylüyor."</p>

  <p>"Öyle miymiş?"</p>

  <p>"Herkesin altın böceklerin beyninden ufak bir imge bile olsa yakalamak için uğraştığını ama senin ilk seferinde bunu yapabildiğini söyledi."</p>

  <p>"Bu kadar tuhaf olduğumun farkında değildim," dedi Ender.</p>

  <p>"Bunları sen etrafta yokken konuşuyorlar. Babamla Po."</p>

  <p>"İlginç," dedi Ender. Koltukları kabarmış ya da mütevazilik yapıyormuş gibi değildi -Ender altın böceğiyle konuşmasının çok basit ve doğal olduğunu düşünüyor gibiydi.</p>

  <p>Düşününce bu Abra’ya mantıklı geldi. Eğer bir şeyi doğuştan gelen bir şekilde iyi yapabiliyorsan bununla <i>gurur </i>duymamalısın. Bu iki bacak sahibi olmak, bir dil konuşmak ya da tuvalete gidebilmekle gurur duymak gibi bir şey olur.</p>

  <p>Ender’le beraber olduğu için aklına gelen bu şeyi söyledi ve Ender güldü. "Doğru söylüyorsun Abra. Elde etmek için uğraştığın şey ise başka. Neden onunla gurur duymayasın ki? Neden bu sana kendini iyi hissettirmesin? Ama doğuştan gelen bir şey zaten kimliğinin parçasıdır. Sana referans versem olur mu?"</p>

  <p>Abra Ender’in referans vermekten neyi kast ettiğini bilmiyordu. Araştırma makalesi mi yazacaktı? Mektup? "Tabi," dedi Abra.</p>

  <p>"Peki... Altın böcekleriyle konuşmakta çok yetenekliyim." dedi. "Bunu bilmiyordum. Ama ona tam konuşmak da denemez. Daha çok hatırladıkları bir şeyi yanına bir duygu iliştirip sana gösteriyorlarmış gibi bir şey. Mesela, işte yemekten anladığım şeyin hatırası, ve üzerine açlığı iliştiriyorlar. Ya da aynı yemeğin imgesi ve korku ya da tiksinti hissi, yani yemek zehirli ya da tadını sevmiyorum vs... anladın değil mi?"</p>

  <p>"Kelime kullanmadan," dedi Abra.</p>

  <p>"Aynen."</p>

  <p>"Ben de makineleri böyle görüyorum," dedi Abra. "İnsanlara açıklayabilmek için bunu sözcüklere dökmem gerekiyor ama gördüğümde sorunun ne olduğunu anlıyorum. Tabi makinelerin benimle konuştuğunu düşünmüyorum. Duygu yok."</p>

  <p>"Konuşma olmayabilir," dedi Ender, "ama bu duyamadığın anlamına gelmez."</p>

  <p>"Evet! Evet! Doğru!" Abra neredeyse çığlık atacaktı. Gözleri yaşlarla dolmuştu ve nedenini bilmiyordu. Belki de biliyordu. Daha önce hiç bir yetişkin bu hissi anlayamamıştı.</p>

  <p>"Bir zamanlar bir arkadaşım vardı ve o da savaşları bu şekilde görürdü. Ben kuvvetleri nasıl yerleştirdiğimizi düşünmek zorundaydım ve kafa yorardım, ama Bean basitçe, sadece <i>görüyordu.</i> Diğer insanların onun anladığı şeyi anlamalarının daha çok zaman aldığının farkında bile değildi -bazen hiç anlayamıyorlardı. Onun için ise her şey apaçık ortadaydı."</p>

  <p>"Bean mi? İsmi bu mu?"</p>

  <p>"Yetimdi. Bean bir sokak adı. İsminin gerçekte ne olduğunu çok sonra öğrendi, embriyo halindeyken kaçırılıp genleriyle oynandıktan sonra dahi olması sağlanmıştı. Bu araştırma yapıldığı zaman ismi de ortaya çıktı."</p>

  <p>"Ya," dedi Abra. "Demek aslında dahi değildi."</p>

  <p>"Hayır Abra," dedi Ender. "Genlerimiz neyse biz de oyuz. Onların sağladığı yeteneklere sahibiz. Doğduğumuzda elimizde sadece onlar var. Sırf genleri suçlu bir bilim adamı tarafından değiştirildi ve bizimkiler anne ve babamızın genlerinden rastgele seçildiği diye onunkiler bizimkilerden daha kötü biçiminde bir çıkarım yapamayız. Ben de kasten şekillendirildim. Yasadışı bilimsel yöntemlerle değil tabi ama annem ve babam birbirlerini kısmen ikisi de çok zeki diye seçmişler. Sonra ilk iki çocukları çok zeki oldu ama tam olarak Uluslararası Filo'nun istediği seviyede olmadıkları için onlardan üçüncü bir çocuk yapmalarını istediler. Bu benim <i>aslında</i> kendim olmadığım anlamına mı geliyor? Annem beni doğurmasaydı ben kim olurdum?"</p>

  <p>Abra muhabbeti takip etmekte zorlanıyordu. Uykusu geldi ve esnemeye başladı.</p>

  <p>Sonra Ender Abra’nın anlayabileceği bir örnek verdi.</p>

  <p>"Bu şey demek gibi bir şey, bu pompa, pompa olmasaydı ne olurdu?"</p>

  <p>"Bu çok aptalca. Bu bir pompa. Pompa olmasaydı hiç bir şey olmazdı."</p>

  <p>"Şimdi anladın."</p>

  <p>Abra sonraki sorusunu fısıldayarak sordu. "O zaman sen de babam gibi ruhumuz olduğuna inanmıyorsun?"</p>

  <p>"Hayır," dedi Ender. "Ruhlar hakkında bir bilgim yok.Tek bildiğim şu ki canlıyken, bu bedenlerin içinde, bedenlerimizin izin verdiği şeyleri yapabiliyoruz. Benim ebeveynlerim ruhlara inanıyorlar. Ruhların var olduğundan kesin emin olan insanlarla tanışmıştım. Akıllı ve iyi insanlarla. Sırf anlamadığım ve bilmediğim için doğru olmadığından eminim diyemem."</p>

  <p>"Bu Babamın dediğine benziyor."</p>

  <p>"Gördün mü? Ruhlara inanmıyorum demiyor."</p>

  <p>"Ama Annem... Annem gözlerime baktığında ruhumu görebildiğini söylüyor."</p>

  <p>"Belki de görebiliyordur."</p>

  <p>"Senin altın böceği larvasına bakıp ne düşündüğünü görebildiğin gibi mi?"</p>

  <p>"Belki de öyledir," dedi Ender. "Ama tam olarak ne düşündüğünü görebildiğim söylenemez. Sadece benim aklıma aktardığı kadarını görebiliyorum. Ben de <i>onun</i> aklına bir şeyler iletmeye çalışıyorum ama bunu yapabildiğimi düşünmüyorum. Düşünce yoluyla iletişim kurma yeteneğine sahip olan sadece larva. O benim aklıma bir şeyler iletiyor ve ben her ne gösterirsem onları benden alıyor. Ben hiç bir şey yapmıyorum."</p>

  <p>"Hiç bir şey yapmıyorsan nasıl bu işte diğer insanlardan daha iyi olabiliyorsun?"</p>

  <p><i>"Eğer</i> gerçekten onlardan daha iyiysem -bunu bilme imkanlarının olmadığını unutma- bu belki de benim aklım altın böceğinin girmesine daha elverişli olduğu içindir."</p>

  <p>"Neden?" diye sordu Abra. "Neden Dünya’da doğmuş birinin aklına girmek altın böceği için daha kolay olsun?"</p>

  <p>"Bilmiyorum," dedi Ender. "Bu dünyaya cevaplarını öğrenme niyetiyle geldiğim birkaç sorudan biri bu."</p>

  <p>"Bu doğru olamaz," dedi Abra. "Daha beyninin bunu yapabildiğini bilmeden buraya gelip böceklerin nasıl aklının içine daha kolay girdiklerini öğrenmek için buraya gelmiş olamazsın!"</p>

  <p>Ender güldü. "Kuso’ya resmen hiç tahammülün yok."</p>

  <p>"Kuso ne?"</p>

  <p>"Mierda," dedi Ender. "Zırvaya."</p>

  <p>"Bana yalan mı söylüyordun?"</p>

  <p>"Hayır," dedi Ender. "Olay şu. Eros'ta savaşırken rüyalar görüyordum. Savaştığımı bilmiyordum ama savaşıyormuşum işte. Bir rüyamda formikler benim üzerimde deney yapıyorlardı. Vücudumu kesip açmak yerine anılarımı kesip açıp ekranlara bunları yansıtıyorlar, anlamaya çalışıyorlardı.Neden o rüyayı gördüm Abra? Savaşı kazanıp bir simülasyon başında veya öğretmenime karşı değil, kovan kraliçelerine karşı bizzat savaşta bulunduğumu öğrenince görmüş olduğum bazı rüyaları düşündüm ve garipsedim. Ben onları anlamaya çalıştığım sırada onlar da beni mi anlamaya çalışıyorlardı? O rüyaları bir şekilde kafama girdiklerinin farkında olduğum ve bundan korktuğum için mi görmüştüm?"</p>

  <p>"Vay be," dedi abra. "Ama aklını okudularsa neden sana karşı kazanamadılar?"</p>

  <p>"Çünkü zaferlerim aklımda gerçekleşmedi," dedi Ender.</p>

  <p>Garip olan da bu. Savaşlar üzerine kafa yoruyordum, evet, ama onları Bean’in <i>görebildiği</i> gibi göremiyordum. Bunu yerine ben <i>insanları</i> görüyordum. Altımdaki askerleri. O çocukların neler yapabileceklerini biliyordum. Bu yüzden onları verecekleri kararların hayati olacağı durumlara soktum, onlara onlardan ne yapmalarını beklediğimi söyledim ve sonra benim istediğim şeyi elde edecek kararlar vermelerine güvendim. Aslında ne yapacaklarını bilmiyordum. Yani kafamın içine girmek kovan kraliçelerinin işine yaramadı çünkü planım yoktu, en azından bana karşı kullanabilecekleri türden bir planım."</p>

  <p>"Bu yüzden mi öyle düşünüyordun? Planlarını okuyamasınlar diye?"</p>

  <p>"Oyunun gerçek olduğunu bilmiyordum. Bunları sadece sonradan düşünebildim. Anlamaya çalışırken."</p>

  <p>"Ama bu doğruysa o zaman sen böceklerle -formiklerle-ve kovan kraliçeleriyle en başından beri iletişim halindeymişsin demektir."</p>

  <p>"Bilmiyorum. Belki de <i>denediler</i> ama anlam veremediler.Aklıma bir şey iletmediler ya da en azından benim anlayabileceğim şekilde bir şey... Ve benim düşüncelerimden ne alabilirlerdi ki? Bilmiyorum. Belki de bunların hiç biri olmadı ve sürekli bunları düşündüğüm için hepsini rüyamda gördüm. <i>Gerçek</i> kovan kraliçeleriyle karşılaşırsam ne yaparım? Simülasyon gerçek bir savaş olsaydı bir kovan kraliçesi nasıl düşünürdü? Bu çeşit şeyler."</p>

  <p>"Babam bu konuda ne düşünüyor?" diye sordu Abra. "Babam zekidir ve altın böcekleri hakkında herkesten daha çok şey biliyor."</p>

  <p>"Babana bunları anlatmadım."</p>

  <p>"Öyle mi?" Abra bu lafın ağırlığını kavramaya çalıştı.</p>

  <p>"Abra," dedi Ender. "Bunları <i>kimseye</i> anlatmadım."</p>

  <p>"Öyle mi?" Abra Ender’in kendisine aşırı güvendiğini hissetti. Konuşamadı.</p>

  <p>"Hadi uyuyalım," dedi Ender. "Şafak söker sökmez uyanmış ve yola çıkmış olmamızı istiyorum. Bu yeni koloni kepçeyle bir iki günlük mesafede olmalı. Ve alanı bulur bulmaz binalar, tarlalar ve iniş alanı gibi şeyler için özel yerleri işaretlemeliyim."</p>

  <p>"Belki başka bir altın böcek mağarası buluruz."</p>

  <p>"Belki," dedi Ender. "Ya da başka bir maden, senin bulduğun boksit mağarası gibi."</p>

  <p>"Sırf bütün alüminyum böcekleri öldüğü için içinde yaşayan böcekler olan başka bir mağara bulamayacağız diye bir kaide yok değil mi?"</p>

  <p>"Tek sağ kalan böcekleri bulmuş olabiliriz," dedi Ender.</p>

  <p>"Ama babam bu pek olası değil diyor. En uzun süre hayatta kalmayı başarmış olan böceklerin tam da Sel Amca ve Po'nun bulduğu mağaradakiler olması çok tesadüfi olurmuş."</p>

  <p>"Baban belli ki matematikçi değil," dedi Ender. "Olasılık konusundan anlamıyor."</p>

  <p>"Nasıl yani?"</p>

  <p>"Sel ve Po, içinde yaşayan altın böcek larvası olan mağarayı <i>buldular.</i> Bu yüzden o mağarayı bulmuş olma ihtimalleri bu nedensellik ilkesi bulunan evrende yüzde yüz. Çünkü buldular."</p>

  <p>"Öyle mi?"</p>

  <p>"Ama etrafta kaç böcek mağarası olduğunu ya da nerede olduğunu bilmediğimiz için yeni bir tanesini bulabilmek için yürüteceğimiz tahmin olasılık içermez -sadece tahmin edebiliriz. Matematiksel bir olasılık hesaplamak için elimizde yeterli veri yok."</p>

  <p>"İkinci bir mağara olduğunu biliyoruz," dedi Abra. "Hiç bir şey bilmiyor da değiliz."</p>

  <p>"Ama elimizdeki veriye göre bir mağarada canlı altın böcekleri, diğerinde de ölü alüminyum böcekleri var. Bundan ne sonuç çıkarabilirsin?"</p>

  <p>"Canlı böcek bulma ihtimalimiz ölü bulma ihtimalimize eşit. Babam böyle söylüyor."</p>

  <p>"Ama bu doğru değil," dedi Ender. "Çünkü Sel ve Po'nun bulduğu mağarada böcek sayısı fazla değildi. <i>Neredeyse</i> soyları tükenmişti. Ve diğer mağarada soyları <i>tamamen</i> tükenmişti. Şimdi ihtimal hakkında ne dersin?"</p>

  <p>Abra bunun üzerine kafa yordu. "Bilmiyorum," dedi. "Kolonileşmenin büyüklüğüne ve bu böcekler gibi ebeveynlerinin cesetlerini yiyip yemediklerin bağlı olarak değişkenlik gösterir. Hatta belki bilmediğim başka parametreler de vardır."</p>

  <p>"İşte şimdi bir bilim adamı gibi düşünüyorsun," dedi Ender. "Şimdi lütfen uyumayı düşün. Yarın uzun bir gün olacak."</p>

  <div>
    <br/>
  </div>

  <p>Ertesi gün hiç durmadan ilerlediler ve bir süre sonra Abra’ya hep aynı yerde dönüyorlarmış gibi geldi. "Buralar neden olmuyor?" deyip duruyordu. "Böc... Formikler burada tarım yapıyorlarmış ve sıkıntı da çekmemişler. Ve şuraya da bir iniş alanı inşa edilebilir."</p>

  <p>"Çok yakın," dedi Ender. "Yeni gelenlerin kendi kültürlerini oluşturabilmeleri için yeterli alan yok burada. O kadar yakın ki eğer Falstaff köyünü kıskanırlara orayı ele geçirmeye çalışabilirler."</p>

  <p>"Bunu neden yapsınlar ki?"</p>

  <p>"Çünkü insanlar," dedi Ender. "Ve o zaman bizim bildiğimiz ve yapabildiğimiz her şeyi bilen insanları olur."</p>

  <p>"Ama yine de <i>bizim</i> insanımız olurlar," dedi Abra.</p>

  <p>"Çok uzun sürmez," dedi Ender. "Köyler artık ayrıldığı için Falstafflılar artık köyleri için en iyi olanın ne olduğunu düşünmeye başlayacaklar. Onların patronu olmaya çalıştığımızı düşünüp miranda’ya içerleyebilirler ve belki de kendiliklerinden yeni gelenlere katılırlar."</p>

  <p>Abra yaklaşık 10 km boyunca bunu düşündü. "Bunun nesi yanlış ki?"</p>

  <p>Bu sefer cevap vermeden önce düşünme sırası Ender'deydi. "Falstaff’ın yeni gelenlere kendiliğinden katılması. Bunda yanlış bir şey olup olmadığını bilmiyorum. Tek bildiğim bütün köylerin -yenisi dahil- kendi gelenek ve kültürlerini oluşturabilmesi için ayrı olmalarını <i>istediğim...</i> Aynı zamanda da kaynakların sahipliği konusunda tartışmamayacakları kadar uzak, ama ticaret ve köyler arası evlilik yapabilecekleri kadar da yakın olmalılar. En azından uzun bir süre için savaşmayacakları kadar iyi bir mesafe ayarlayabilmeyi umuyorum."</p>

  <p>"Sen yöneticimiz olduğun sürece biz kaybetmeyiz ki," dedi Abra.</p>

  <p>"Kimin kazandığı umrumda değil," dedi Ender. "Savaşmak başlı başına kötü bir şey olur."</p>

  <p>"Formiklerle savaşırken böyle düşünmüyordun ama!"</p>

  <p>"Hayır," dedi Ender. "Mevzubahis insan ırkının bekası olduğunda tabi ki kimin kazandığını umursuyorsun. Ama bu gezegende koloniler arasındaki bir savaşta kimin kazandığını neden umursayayım ki? Her şekilde iki tarafta da ölüm, yas, kayıplar, nefret ve üzücü anılar oluşur ve bunlar da ilerideki bir savaşın tohumları demektir. Ve iki taraf da insan olduğu için ne olursa olsun insanlar kaybeder, kaybeder, ve kaybetmeye devam ederler. Bazen dua ediyorum biliyor musun? Çünkü ebeveynlerim de dua ederlerdi. Bazen onun hakkında hiç bir şey bilmesem de Tanrı'yla konuşuyorum. Ondan savaşların bitmesini istiyorum."</p>

  <p>"Bittiler," dedi Abra. "Dünya’da. Hegemon bütün dünyayı birleştirdi ve artık savaş kalmadı.</p>

  <p>"Evet," dedi Ender. "Dünya’da barışı elde ettikten sonra burada, Shakespeare’de savaşmaya başlasalar bu gülünç olmaz mı?"</p>

  <p>"Hegemon senin kardeşin, değil mi?" diye sordu Abra.</p>

  <p>"Valentine’ın kardeşi," dedi Ender.</p>

  <p>"Ama Valentine senin ablan," dedi Abra.</p>

  <p>"Valentine’ın kardeşi," dedi Ender. Yüzü karanlığa gömülmüştü ve Abra ona ne saçmaladığını sormadı.</p>

  <p>Gezilerinin üçüncü günündelerdi ve güneş batı ufkunun iki el üzerindeyken -zaman ve saatler burada bir anlam ifade etmiyordu çünkü Dünya’da Dünya günleri için yapılmışlardı ve Shakespeare’in günlerini saat ve dakikalara dökülme şeklini kimse sevmemişti- Ender kepçeyi bir tepenin üstünde durdurdu. Önlerindeki manzarada fazla büyümüş meyve bahçeleri ve 40 yıllık ağaçlarla kaplı alanlar vardı. Etraftaki tepelerin bazılarında tünel girişleri vardı ve gördükleri bacalar burada üretim yapıldığına işaret ediyordu.</p>

  <p>"Burası uygun gözüküyor," dedi Ender. Koloninin yeri böylece seçilmişti.</p>

  <p>Çadır kurdular ve Ender yemek hazırladı. Sonra Abra'yla beraber gidip birkaç mağaranın içine baktılar. Böcekler yoktu tabi, çünkü burası bir yerleşim yeri değildi ama daha önce görmedikleri türden mekanizmalar vardı ve Abra hemen öne atılıp bunların ne işe yaradığını öğrenmek istedi. Ama Ender "bu makinelere bakan ilk kişi olacaksın, sana söz veriyorum. Ama şimdi, bu gece değil. Görevimiz bu değil. Koloni için hazırlık yapmalıyız. Tarlaların nerede olacağına karar verip su kaynağını bulmalıyız -ayrıca formik kanalizasyon sistemini bulup bunca zaman beklemiş makinelerini çalıştırabiliyor muyuz diye bakmamız lazım. Sen doğmadan çok önce Sel Menach’ın nesli de bunları yaptı. Ama çok geçmeden formik makinelerine zaman ayırabiliriz. Ve o zaman günlerini, hatta haftalarını onları inceleyerek geçirebilirsin."</p>

  <p>Abra çocuk gibi sızlanmayı düşündü ama Ender’in haklı olduğunu biliyordu. Bu yüzden Ender’in sözüne güvendi ve geceleyin ona yürüyüşünde eşlik etti.</p>

  <p>Onlar kampa dönmeden önce güneş batmıştı -uyumak için geldiklerinde havada sadece belli belirsiz bir ışık vardı. Bu sefer Ender sormuş ve Abra anlatmaya başlamıştı. Babasının Maya hikayelerini, annesinin Çinli hikayelerini ve ikisi de Katolik olduğu için Katolik hikayeleri anlattı. Bu bütün gece sürdü ve Abra sonunda hikayeleri bittiğinde gözlerini zar zor açık tutuyordu ve hemen arkasından uyudular.</p>

  <p>Ertesi gün Ender ve Abra tarlaları ve yolları işaretlediler. Ender’in saha masasındaki holografik haritalarına her şeyi kaydettiler ve bunlar da otomatik olarak yörüngedeki bilgisayara aktarılıyordu. Uydu telefonundan Babayı aramasına bile gerek yok çünkü bütün bu bilgileri zaten otomatik olarak alacak ve ne iş yaptıklarını böylece görebilecek.</p>

  <p>İkindi vaktine doğru Ender içini çekti ve "Bu çok sıkıcı aslında." dedi.</p>

  <p>"Gerçekten mi?" dedi Abra alay eder gibi.</p>

  <p>"Köleler bile arada sırada mola verirler."</p>

  <p>"Kimler?" Bu okulda öğrenmesi gereken bir şey olduğu ve okula gitmeyi bırakıp öğrenemediği için Abra korktu.</p>

  <p>"Neyden bahsettiğimi bilmiyor olman beni ne kadar mutlu ediyor sana anlatamam."</p>

  <p>Eh, Ender mutluysa Abra da mutluydu.</p>

  <p>"Bence bir saat mola verip ne istiyorsak onu yapalım," dedi Ender.</p>

  <p>"Ne gibi?" diye sordu Abra.</p>

  <p>"Ne yani, senin yerine senin adına eğlenceli olan şeye ben mi karar vereceğim?"</p>

  <p>"Sen ne yapacaksın?"</p>

  <p>"Nehirde yüzülüyor mu bakmaya gideceğim."</p>

  <p>"Böyle tehlikeli bir şeyi kendi başına yapmamalısın."</p>

  <p>"Boğulursam babanı ara gelip seni alsın."</p>

  <p>"Kepçeyi sürüp kendim de gidebilirim ki."</p>

  <p>"Ama cesedimi kepçeye yükleyemezsin," dedi Ender.</p>

  <p>"Ölmekten bahsetme!" dedi Abra. Sesinin sinirlenmiş gibi çıkmasını istiyordu. Ama sesi titredi ve korkmuş gibi çıktı.</p>

  <p>"Yüzmeyi iyi biliyorum," dedi Ender. "Su beni hasta eder mi diye kontrol edeceğim ve sadece akıntı yokken yüzeceğim, tamam mı? Ve istersen sen de benimle yüzebilirsin."</p>

  <p>"Ben yüzmeyi sevmiyorum." Doğru düzgün yüzmeyi hiç öğrenememişti.</p>

  <p>"Peki o zaman -mağaralara gidip makineleri kurcalama tamam mı?" dedi Ender. "Çünkü o makineler gerçekten korkutucu."</p>

  <p>"Anlamadığın için sana öyle geliyor."</p>

  <p>"Evet," dedi Ender. "Ama ya bir şeyler yanlış giderse? Ya ben <i>senin</i> ezilmiş ya da yanmış bedenini ailene götürmek zorunda kalırsam?"</p>

  <p>Abra güldü. "Yani ben yöneticinin ölmesine göz yumabilirim ama sen aptal bir çocuğun ölmesine göz yumamazsın öyle mi?"</p>

  <p>"Kesinlikle doğru," dedi Ender. "Ben senden sorumluyum ama eğer ben ölürsem senin tek sorumluluğun bunu bildirmek.</p>

  <p>Ender kepçeye gidip su analizi ekipmanını aldı. Abra Ender’in nehri analiz etmek zorunda olduğunu bildiği için aslında Ender’in kendisi için değil Abra için mola verdiğini fark etti. Eh, o zaman o da bu oyunu bozmayacaktı. O da uzaktaki tepenin doruğunu inceleyerek diğer tarafta ne olduğuna bakarak zamanını geçirecekti. Bu işlerine yarardı ve yapılması gereken gerçek bir işti. Böylece Ender nehirde yüzerken Abra da haritaya eklemeler yapardı.</p>

  <p>Yol Abra’nın sandığından daha uzun sürmüştü. Uzaktaki tepeler aldatıcı bir şekilde yakındaymış gibi durmuştu. Tepeyi tırmandıkça Ender’i daha rahat görebilmeye başlamıştı ve yüzdüğünü gördü. Ender’in de onu görüp görmediğini merak etti. Birkaç kez el salladı ama Ender ona el sallamadı. Büyük ihtimalle Ender Abra’yı uzaktaki bir nokta gibi görüyordu çünkü o da Ender’i bir nokta gibi görüyordu. Ya da Ender ona bakmıyordu ve bu da Ender’in onun işleri berbat etmeyip yaralanmayacağı ya da kaybolmayacağına güvendiği anlamına geliyordu.</p>

  <p>Tepeye çıkınca Abra arkasında kalan vadideki nehrin neden genişlediğini gördü -tepelerin arasında bir baraj vardı ve böylece nehrin genişlemesi barajın arkasında bir göl oluşturuyordu. Ama su çok kısıtlı olarak akmıyordu çünkü bazı bent kapakları sürekli açıktı ve nehir sürekli olarak üç ayrı kanala akıyordu. Bir tanesi asıl nehir yatağıydı ve diğer ikisi suyu vadinin kuzey tarafında nispeten yüksek kanallara taşıyordu. Nehrin bu tarafında, yani güney tarafında kanallar boştu ve Abra barajın yarattığı farkı görebiliyordu. Vadinin her iki alçak tarafı da yemyeşildi. Islak kısımda ağaçlar vardı ve kuru olan tarafta da çim ve alçak çalılar vardı.</p>

  <p>Güney tarafına bakarken -çimli tarafa- yer şeklinin garip olduğunu fark etti. Ender’in bulunduğu yüksek vadi gibi düz bir ova olması gerekirken düzlükte birkaç tane tümsek olduğunu gördü. Ve duruşlarına bakılırsa oluşumları doğal yollarla gerçekleşmemişti.</p>

  <p>Bunları formikler yapmış olmalıydı. Ama ne işe yarıyorlar?</p>

  <p>Şimdi daha yakından bakınca etrafta önceki gördüklerinden daha bile suni gözüken yapılar fark etti. Normal formik binaları gibi de durmuyorlardı. Bu yeni ve garip bir şeydi ve üstlerini yeşillik bürümüş olsa da hâlâ gözle görülebilliyorlardı.</p>

  <p>Abra tepeyi zar zor indi -koşmuyordu çünkü zemini tanımıyordu ve en son istediği şey bileğini burkup Ender’e yük olmaktı. En büyük suni tepeciklerden birinin yanına geldi. Köşeleri sivriydi ama üzerini çim bürümüştü, bu yüzden üstüne çıkmak çok da zor değildi. Üzerine çıktı ve içinin boş olduğunu fark etti. İçinde su birikmişti.</p>

  <p>Abra yükseltinin üstünde yürüyünce öbür tarafta iki bacak gibi uzanmış yükseltilerin devam ettiğini gördü ve arasında da genişleyen bir alçaklık vardı. Arkasını döndüğünde iki kol sayılabilecek alçak yükseltilerin de olduğunu gördü ve kafanın durması gereken yerde de koca bir beyaz taş vardı. Güneşin altında parlıyordu ve kafatasına benziyor gibiydi.</p>

  <p>İnsana benziyordu. Formiklere değil -insana.</p>

  <p>Titrediğini hissetti -korkmuştu, ürpermişti ve heyecanlanmıştı.</p>

  <p>Birisinin adını seslendiğini duydu. Kafasını kaldırdığında Ender’in kepçeyle uzaktaki tepenin üzerine çıkıp onu aradığını gördü. Abra el salladı ve "Hey! Ender!" diye bağırdı.</p>

  <p>Ender onu gördü ve Abra’nın tırmandığı tepeye doğru kepçeyle geldi. "Gel," dedi Abra.</p>

  <p>Ender tepeden inerken -Abra'dan daha ağır ve büyük olduğu için- daha çok zorlandı ve birkaç taş aşağı kaydı. Ender yaklaşınca Abra vücuda benzeyen suni yapıları gösterip "buna inanabiliyor musun?" dedi.</p>

  <p>Belli ki Ender bunları Abra’nın gördüğü şekilde görmemişti. Baktı ama hiç bir şey demedi.</p>

  <p>"Sanki bir dev ölmüş," dedi Abra, "ve toprak da cesedini örtmek için uğraşmış."</p>

  <p>Abra Ender’in nefesinin kesildiğini fark edince artık aynı şeyi gördüklerini düşündü.</p>

  <p>Ender etrafına baktı ve tek kelime etmeden daha küçük, asmalarla sarılmış yapılara işaret etti. Dürbününü çıkarıp uzun süre baktı. "İmkansız," diye mırıldandı.</p>

  <p>"Ne? Ne ki bunlar?"</p>

  <p>Ender cevap vermedi. Çıkıntı boyunca yürüyüp kafa’ya doğru ilerledi. Abra boyun bölgesini geçip çeneye çıktı. "Bunlar inşa edilmiş olmalı," dedi Abra. Beyaz yüzeye birkaç çizik attı. "Bak, şu kafatasının durması gereken yere bak, bu taş değil, beton."</p>

  <p>"Biliyorum," dedi Ender. "Benim için inşa etmişler."</p>

  <p>"Ne?"</p>

  <p>"Burayı tanıdım Abra. Böcekler burayı benim için inşa ettiler."</p>

  <p>"Daha Büyükanne ve Büyükbaba bile buraya gelmeden hepsi çoktan ölmüştü."</p>

  <p>"Haklısın, bu imkansız, ama bildiğim şeyden eminim." Ender elini Abra’nın omzuna koydu. "Abra, seni yanımda götüremem."</p>

  <p>"Nereye?"</p>

  <p>"Oraya." Ender parmağıyla işaret etti. "Tehlikeli olabilir. Beni burayı inşa edecek kadar iyi tanıyorlarsa, belki de..."</p>

  <p>"Seninle ödeşmeyi planlıyor olabilirler," dedi Abra.</p>

  <p>"Onları öldürdüğüm için," dedi Ender.</p>

  <p>"O zaman gitme. Yapmanı istedikleri şeyi yapma."</p>

  <p>"Abra, intikam almak istiyorlarsa anlarım. Ama belki de bunu istemiyorlardır. Belki de konuşmaya en yaklaştıkları an budur. Bana bir not bırakmaya..."</p>

  <p>"Okuma yazma bilmiyorlardı. Okuma ve yazma gibi <i>kavramlardan</i> bile haberleri yoktu' -Babam böyle demişti. Not bırakmaktan ne anlasınlar?"</p>

  <p>"Belki de ölmeden önce öğreniyorlardı," dedi Ender.</p>

  <p>"Sen bir yere gidiyorsan ben de burada kalmayacağım, orası kesin. Seninle geliyorum."</p>

  <p>Ender gülerek başını iki yana salladı. "Hayır, çok gençsin ve-"</p>

  <p>"Bırak bu ayakları!" dedi Abra. "Sen <i>Ender Wiggin'sin.</i> 11 yaşındaki çocukların neyi yapıp neyi yapamayacaklarını bari sen söyleme!"</p>

  <p>İlk yapı sırasına ulaşana kadar kepçeyle yol aldılar. Sonra durup araçtan indiler. Yapılara şeklini veren, asmaların altında onları destekleyen metal bir iskelet vardı. Abra bunların tıpkı Miranda parkındaki gibi salıncak ve kaydıraklar olduğunu fark etti. Miranda'dakilerin boyutu daha küçüktü çünkü çocuklar için yapılmışlardı. Ama bunların ne olduğuna şüphe yoktu.</p>

  <p>Ama formiklerin bebekleri yoktu, larvaları vardı. Solucanlar salıncağa binip kaydıraktan kaymazlardı ki.</p>

  <p>"İnsanlar için aletler yapmışlar," dedi Abra.</p>

  <p>Ender sadece başıyla onayladı.</p>

  <p>"Gerçekten de aklından bir şeyler almışlar," dedi Abra.</p>

  <p>"Açıklamalardan biri bu," dedi Ender. Sonra kepçeye binip ilerlemeye devam ettiler. Ender yolu biliyormuş gibiydi.</p>

  <p>En uzaktaki binaya yaklaşmaya başladılar. Bu bir kuleydi ve etrafındaki alçak duvarları sarmaşıklar kaplamıştı. Kulenin üst tarafında bir tane pencere vardı.</p>

  <p>"Bunun burada olduğunu biliyordun," dedi Abra.</p>

  <p>"Kabusumda bunu gördüm,"dedi Ender. "Fantazi oyunuyla ilgili anılarım."</p>

  <p>Abra 'fantazi oyun'un ne olduğunu bilmiyordu ama bunun Ender’in daha önce anlattığı, formiklerin onu canlı canlı incelediği kabusun bir parçası olduğunu anladı.</p>

  <p>Ender kepçeden indi. "Peşimden gelme," dedi. "Bir saate kadar dönmezsem burasının tehlikeli bir yer olduğunu farz et ve eve gidip onlara her şeyi anlat."</p>

  <p>"Hadi lan ordan, seninle geliyorum," dedi Abra.</p>

  <p>Ender suratı ifadeden yoksun bir şekilde ona baktı. "Git şuradan yoksa ağzına çamur doldururum."</p>

  <p>Kelimelerinde ve sesinde şaka seziliyordu ama gözleri ciddiydi ve Abra Ender’in ciddi olduğunu anladı.</p>

  <p>Abra kepçede durup Ender’in kaleye -çünkü bu resmen bir kaleydi- doğru koşmasını izledi. Sonra Ender kuleye tırmanıp pencereden içeri girdi.</p>

  <p>Abra uzun bir süre boyunca durup kuleye baktı. Arada sırada kepçedeki saati kontrol ediyordu. Sonunda gözü dalmaya başladı. Kuşları, böcekleri, çimdeki küçük hayvanları ve gökteki bulutları izliyordu.</p>

  <p>Bu yüzden Ender’in kuleden çıktığını görmedi. Ancak kepçeye doğru yürürken onu fark etti. Ceketini koltuğunun altına sıkıştırmış geliyordu.</p>

  <p>Ama ceketinin içinde bir şey vardı. Abra Ender’e ne bulduğunu sormadı. Ender bilmesini istese söylerdi.</p>

  <p>"Yeni koloniyi buraya kurmayacağız,"dedi Ender.</p>

  <p>"Tamam," dedi Abra.</p>

  <p>"Kampa dönelim,"dedi Ender.</p>

  <p>Buldukları yerin doğu ve batısına doğru beş gün daha aramaya devam ettiler ve sonunda yeni bir alan buldular. Burası nispeten daha büyük bir formik yerleşkesiydi. Tarlalar daha büyüktü ve yıllık yağış oranının daha fazla olduğunu gösteren işaretler vardı. "Burası uygun bir yer,"dedi Ender. "İklimi daha iyi, hava daha sıcak. Toprak da iyi, zengin."</p>

  <p>Bir hafta boyunca bu alanın ayrıntılarını haritada işaretlediler.</p>

  <p>Sonunda eve dönme zamanı gelmişti. Ayrılacakları günün arifesinde gece dışarıda yatmaya karar verdiler -çadırın içi çok sıcaktı- ve Abra sonunda dayanamadı. Ender’in kuleden ne aldığını değil -bunu asla sormazdı- daha derin bir soru sordu.</p>

  <p>"Ender, ne kast etmişler? Onu senin için inşa ederek?"</p>

  <p>Ender uzun süre sessiz kaldı. "Sana bütün gerçeği söylemeyeceğim Abra çünkü kimsenin bilmesini istemiyorum. Umarım insanlar buraya gelmeden her şey çürür yıkılır ve yok olur. Gerçi nasılsa kimse anlamaz ya, neyse. Ve gelecekte orayı formiklerin yaptığına da kimse inanmayacak. İnsan sömürgecilerin inşa ettiği bir şey sanacaklar."</p>

  <p>"Bana her şeyi söylemek zorunda değilsin,"dedi Abra. "Ve ne bulduğumuzu kimseye söylemeyeceğim."</p>

  <p>"Söylemeyeceğini biliyorum," dedi Ender. Tekrar duaksadı. "Sana yalan söylemek istemiyorum, bu yüzden sadece doğruları söyleyeceğim. Cevabı buldum Abra."</p>

  <p>"Neyin cevabını?"</p>

  <p>"Sorumun."</p>

  <p>"Bana anlatamaz mısın?"</p>

  <p>"Soruyu hiç sormadın. Umarım ne olduğunu asla öğrenmezsin."</p>

  <p>"Ama mesaj sanaydı."</p>

  <p>"Evet Abra. Bana neden öldüklerini anlatan bir mesaj bırakmışlar."</p>

  <p>"Neden ölmüşler?"</p>

  <p>"Hayır Abra. Bu tamamen benim yüküm ve buna ben katlanmak zorundayım." Ender uzanıp Abra’nın kolunu tuttu. "Ender Wiggin buraya geldiğinde ne bulduğu hakkında dedikodular dolaşmasın."</p>

  <p>"Merak etme," dedi Abra.</p>

  <p>"Yani 11 yaşında ömrünün sonuna kadar saklaman gereken bir sır öğrenmeye hazır mısın?"</p>

  <p>"Evet," dedi Abra tereddüt etmeden. "Ama umarım bu çok yakın zamanda olmaz."</p>

  <p>Ender güldü. "Ben de öyle umuyorum. Umarım uzun bir yaşamın olur."</p>

  <p>"Ne olduğunu bilmesem de sırrı ömrümün sonuna kadar saklayacağım."</p>

  <div>
    <br/>
  </div>

  <p>Ender Valentine’ın Formik Savaşları hakkında sondan bir önceki kitabı üzerine çalıştığı eve geldi. Valentine’ın karşısındaki masaya oturdu. Val kafasını kaldırıp ona baktı. Ender gülümsedi -mekanik bir şekilde- ve yazı yazmaya başladı.</p>

  <p>Kanmamıştı. Gülümseme sahteydi ama arkasındaki mutluluk gerçekti.</p>

  <p>Ender gerçekten de <i>mutluydu.</i></p>

  <p>Yeni koloniye uygun bir yer bulmak için çıktığı gezide ne olmuştu?</p>

  <p>Ender söylemedi. Valentine sormadı. Val için kardeşinin mutlu olması yeterliydi.</p>
</body>
</html>