<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/ege0.5.css" type="text/css" rel="stylesheet"/>
</head>

<body>
  <h2 title="22">•22•</h2>

  <p><b>Alıcı:</b> VWiggin%Ganj@ColLeague.Adm/voy</p>

  <p><b>Gönderen:</b> AWiggin%Ganj@ColLeague.Adm/voy</p>

  <p><b>Konu:</b> Ölürsem</p>

  <div>
    <br/>
  </div>

  <p>Sevgili Val,</p>

  <p>Öleceğimi düşünmüyorum. Yaşayacağım ve bu durumda sen bu mesajı hiç almayacaksın, çünkü önümüzdeki yüzleşme geçene kadar sürekli teslim-etme kodunu yollayacağım.</p>

  <p>Bu mesajı bir şey olursa diye yolluyorum. Parolası altı yaşındayken en sevdiğin doldurulmuş hayvanının adı. Paketi açtığında bulduğun şeyi uzun süre kollarında tut. Sonra aklına iyi bir fikir gelirse bunu uygula; yoksa lütfen paketi aynı bulduğun hale getir ve Shakespeare’e Abra Tolo’ya gönderilmesini sağla ve şu notu iliştir: “O gün bunu bulmuştum. Lütfen yok olmasına izin verme.”</p>

  <p>Ama bunlara gerek olmayacak çünkü her zamanki gibi başarılı olacağımı düşünüyorum.</p>

  <p class="p8">Sevgilerle,<br/>Senden çok şey bekleyen <br/>esrarengiz kardeşin, <br/>Ender</p>

  <p>Yıldız gemisi yeni sömürgeciler getirmediği için Andhra şehrinin insanları onu hiç önemsemedi ama tabi ki herkes inişini izlemeye gelmişti. Birkaç ticari eşya indirilip stoklar yüklenirken biraz karmaşa oldu. Ama yapılan işler çok sıradandı ve bu yüzden insanlar bir süre sonra ilgilerini kaybedip dağıldılar. Yönetici Virlomi’nin aracı ziyareti jest olarak nitelendirilmişti -asıl protokolün ne olduğunu umursayan ya da bilen çok az kişi vardı ve bu yüzden değiştirildiğini kimse fark etmemişti. Bilenler de Virlomi’nin bu tarz bir insan olduğunu düşündüler. Ziyaretçilerin kendisinin ayağına gelmesini istemediğini zannettiler.</p>

  <p>Akşam yemeğinde Virlomi’nin evine -Achilles ve "Ganj’ın Yerlileri"nin 'yöneticinin malikanesi' olarak tabir ettiği yere-yemek için gelen yabancılar ortaya çıkınca bu durum biraz merak uyandırdı. Genç bir kız ve erkek. Neden bu gemideki tek yolcular onlardı? Neden Virlomi onlara özel kişiler gibi davranıyordu? Sömürgeci mi yoksa hükümet yetkilileri miydiler... kimdiler?</p>

  <p>Yöneticiye vurarak "suç" işlediği için Achilles’in sürüleceği gemi bu olduğu için Achilles, Virlomi’nin planlarını bozmak için elinden geleni yapmaya, her şeyi öğrenmeye çalışıyordu. Bu konuklar sıradışı, beklenmedik, gelişleri haber verilmemiş ve açıklanmamış kimselerdi. Bu da Virlomi'yi en azından utandıracak bir fırsat oluşmasına yol açabilirdi -işler iyi giderse yok edilebilirdi bile.</p>

  <p>Takipçileri iki gün içinde mürettebatla içli dışlı oldular ve ancak ondan sonra gelenlerin kim olduğunu öğrenebildiler. Öğrenci Valentine Wiggin. Öğrenci Andrew Wiggin.</p>

  <p>Öğrenci mi?</p>

  <p>Achilles’in araştırma yapmasına gerek bile yoktu. Gemi Shakespeare Kolonisi'nden kalkıp buraya gelmişti. Gemi gelene kadar Shakespeare’in yöneticisi Andrew Wiggin'di;</p>

  <p>U.F.'dan emekli olmuş emekli amiral ve Üçüncü Formik Savaşı'nda U.F. kuvvetlerini yönetmiş kumandan. Çocuğun yaşı iki tane izafi hızda yıldız uçuşu yapmasıyla açıklanabilirdi. Achilles'den sadece bir yaş büyüktü.</p>

  <p>Wiggin uzun ve güçlüydü ama Achilles daha uzun ve daha güçlüydü. Wiggin zeki olduğu için Harp Okulu'na seçilmişti ama Achilles kendisinden daha zeki birini daha önce hiç görmemişti. Virlomi Harp Okulu'nda başarılar elde etmişti -ama Achilles’in hatırladığı şeyleri unutuyor, Achilles’in fark ettiği şeyleri gözden kaçırıyor, Achilles on hamle ilerisini hesaplarken o sadece iki hamle hesaplayabiliyor. Ve onunla aynı kulvarda sayılabilecek tek kişi Virlomi'ydi.</p>

  <p>Achilles ne kadar zeki olduğunu gizlemeyi ve diğerlerine dekleriymiş gibi davranmayı öğrenmişti. Ama gerçeği biliyor ve buna güveniyordu: hepsinden daha hızlı, zeki, derin ve kurnazdı. Uzaktaki bir kolonide en düşük öncelikli iletişim araçlarını kullanarak Dünya’da önemli bir politik hareket yaratan o değil miydi?</p>

  <p>Zeki insanların bile bazen şansı yaver gider. Wiggin’in bu zamanda gelişi bunu destekler nitelikteydi. Ender geldiği kolonide kardeşinin öldürmeye çalıştığı Büyük Achilles’in oğlunun olduğunu biliyor olamazdı. Ve Randall-adı-verilen Achilles Ender Wiggin’in itibarını zedelemek için uğraşıp ona 'Uzaylı Katledici' lakabını taktığı ayın içinde Andrew Wiggin’in Virlomi’nin evinde yemek yiyeceği tutmuştu.</p>

  <p>Wiggin ve Virlomi’nin beraber fotoğraflarını çekmek kolay oldu. Netlerden Peter’ın Ender yaşındaki halinin fotoğrafını bulmak da çok zor olmadı. Fotoğrafları yanyana koyduğunda onların kim olduğu şüphe götürmedi çünkü birbirlerine çok benziyorlardı. Sonra Achilles Ender ve Virlomi’nin fotoğraflarını bir araya koyup Peter'la konuşuyor gibi gösterdiğinde, Peter’ın kardeşinin Ganj’ın yerli-karşıtı hükümetiyle görüştüğü görülecekti.</p>

  <p>Virlomi'yi sürgüne gönderenin Peter olması da bir şeyi değiştirmezdi. Achilles bunu sahtekarlık olarak lanse etti -Virlomi en başından beri Peter’ın komplosunun bir parçasıydı. Şüphesi olan varsa, Ender Wiggin'le görüşmesinin bunu kanıtladığını görebilir.</p>

  <p>Şimdi Achilles sürgününü Virlomi ve onun Wiggin efendilerinin komplosu olarak gösterebilirdi -Ender’in ablası da olaya dahil olmuştu. Ender’in uzaylı katledici, yerli karşıtı politikaları Ganj’da engellenmeden uygulanabilsin diye onu sürgüne gönderiyorlardı.</p>

  <p>Bu haberin Dünya’ya ulaşması bir hafta sürecekti ama bilgisayarlar aralıksız şekilde çalışıyordu ve Virlomi buna engel olamazdı. Kolonide ise haber ve fotoğraflar yayılmaya başlamıştı bile.</p>

  <p>Achilles insanların Wiggin’in her hareketini izlemeye başlamasından hoşnut oldu. Söylediği ve yaptığı her şey Achilles’in suçlamalarının süzgecinden geçip algılanıyordu. Achilles’e şüphe ve düşmanlıkla yaklaşan Hintliler bile fotoğrafları görünce Achilles’in yalan söylemediğini düşünmeye başlamışlardı. Neler oluyordu böyle?</p>

  <p>Bedelini ödüyorsun Virlomi. Babama ve onu kullanarak bana saldırdın. Beni sürmeye çalıştın -sorun çıkaran annemin de benimle birlikte gideceğini umdun. Ben de Ender Wiggin’e ve dolayısıyla sana saldırdım -ve sen de tam işime yarayacağı zamanda onu onur misafirin olarak kabul ettin.</p>

  <p>Ender Wiggin’i halkın gözünde 3 gün boyunca etiketledikten sonra Achilles bir sonraki hamlesini yaptı. Bu sefer yazıyı başka birisine yazdırdı -cümleleri bir araya getirmeyi başarabilen, nispeten zeki olan takipçilerinden birine. Suçlama, Virlomi’nin Ender Wiggin’i Achilles’i öldürtmek için kullanacağına dairdi. Dünya’ya doğru yola çıkacaklardı ama Achilles'ten bir daha haber alınamayacaktı.</p>

  <p>Randall Firth sadece Wiggin’in yardakçısı Virlomi'yi değil, bütün hegemonistik komployu ortaya çıkardı. Ortadan kaldırılmalı ya da en azından böyle diyorlar. Ama bu iddiayı destekleyecek kanıt bulunamadı, bu yüzden buna şüpheyle yaklaşmalıyız. Wiggin’in Virlomi'yle gizli görüşmelerini başka nasıl açıklayabiliriz?</p>

  <p>Randall Firth olayla ilgili kendisine soru yöneltildiğinde, Virlomi kendisine yönelik şiddet içerikli bir saldırı yapacaksa Wiggin'le açık açık görüşmeyecek kadar zeki olduğunu ve bu yüzden hiç bir şeyden korkmadığını söyledi.</p>

  <p>Ama merak ediyoruz: Virlomi Firth durumu böyle zannedip gardını düşürsün diye mi böyle davranıyor? Wiggin Firth’in bir daha uyanmaması için elinden geleni yapabilsin diye sürgüne gönderilirken uyutulması konusunda ısrar edecek mi? Buna kaza demek imkansız bir hal alır.</p>

  <p>Firth fazlasıyla cesur. Arkadaşları onun hakkında kendisinden bile daha fazla endişeli.</p>

  <p>Bu sefer Achilles’in bu atılımına karşılık Virlomi'den cevap geldi -ki bu Achilles’in istediği bir şeydi. "Andrew Wiggin’in ziyareti tamamen tesadüftür -o, yolculuğuna Randall Firth yıldız gemisinde bir bebek ve Ganj Kolonisi daha kurulmamışken çıkmıştı."</p>

  <p>Achilles’in takipçisi "bu inkarın inkarıdır," yazdı. "Virlomi, Wiggin’in burada olmasına tesadüf diyor. Randall Firth "sürgüne", ya da bazılarının dediği gibi "ölümüne" giderken Wiggin’in insafında olmayacağını söylemiyor."</p>

  <p>Koloni karışmıştı ve bazı Hintlilerin bile "Randall’ı Wiggin'le aynı gemide gönderemezsiniz." "Wiggin zaten iki tane çocuk öldürmedi mi?" "Randall Firth ölüm cezasını hak etmiyor." demesi Achilles’i zevkten kudurtuyordu.</p>

  <p>Randall Firth’in Ganj’da kalması isteniyordu ve cezasını hafifletmek adına şık bir bina ayarlanmıştı. Bu sırada Ender Wiggin’i insanlığa karşı işlediği suçlardan dolayı tutuklamak gündemdeydi. Achilles bu teklifleri açıkça reddederek halkın gözü önüne gelmelerini sağladı. "Uzaylı katli gibi korkunç bir suç bile zaman aşımına uğradı," yazıyordu. "Ender Wiggin’in kovan kraliçelerinin kökünü kazımasının üzerinden 61 yıl geçti. Artık hangi mahkeme onu yargılayacak?"</p>

  <p>Artık Dünya'dan talep o kadar artmıştı ki Achilles ya da takipçilerinin yazdığı şeylere iletim sırasında öncelik veriliyordu. U.F.'nun Andrew Wiggin’i tutuklayıp yargılanması için Dünya’ya getirmesi isteniyordu. Anketlere göre kovan kraliçelerinin katli için adalet isteyen bir azınlık vardı ama sayıları gitgide artıyordu.</p>

  <p>Randall Firth’in Ender Wiggin'le yüzleşme zamanı gelmişti.</p>

  <p>Bunu ayarlamak kolaydı. Achilles’in destekçileri Wiggin’i sürekli olarak izliyorlardı ve bir gün o, ablası ve Virlomi bir sabah büyük derenin kenarında yürürlerken Achilles tek başına karşılarına çıktı.</p>

  <p>Virlomi onu görünce irkildi ve Ender’i ondan uzaklaştırmak istedi ama Wiggin onunla tanışmak için yanına gitti ve elini uzattı. "Sizinle tanışmak istiyordum Bay Firth," dedi. "Benim adım Andrew Wiggin."</p>

  <p>"Kim olduğunu biliyorum," diye karşılık verdi Achilles. Sesinde alaycı ve yaralayıcı bir ton vardı.</p>

  <p>"Bundan çok da emin değilim," dedi Ender, o da bu durumdan zevk alıyordu. "Ama sizi görmek istiyordum ve sanırım yönetici buna engel olmaya çalışıyordu. Sizin de bu anı iple çektiğinizi biliyorum."</p>

  <p>Achilles, benim hakkımda ne biliyorsun?, demek istedi ama Wiggin’in kendisinden bunu söylemesini beklediğini biliyordu -konuşmanın gidişatını Wiggin belirlemek istiyordu. Bu yüzden "Beni neden görmek isteyesin ki? Ünlü olan sensin." dedi.</p>

  <p>"İkimiz de oldukça ünlüyüz," dedi Ender, gülümsemesini gizlemeye yeltenmiyordu bile. "Ben yaptıklarımdan dolayı ünlüyüm, sen de dediklerinden dolayı."</p>

  <p>Gülümsemesi bütün suratına yayıldı. Benimle alay mı ediyor?</p>

  <p>"Beni bir çeşit kötü niyetli harekete mi teşvik etmeye çalışıyorsunuz Bay Wiggin?"</p>

  <p>"Lütfen," dedi Ender, "bana Andrew de."</p>

  <p>"Hristiyan bir azizin adı," dedi Achilles. "Sana korkunç bir savaş suçlusu olan Ender adınla hitap etmek isterim."</p>

  <p>"Eğer kovan kraliçelerini geri getirmenin bir yolu olsaydı," dedi Ender, "ve onlara eski güç ve ihtişamlarını geri verebilmenin yolu, bunu yapar mıydınız Bay Firth?"</p>

  <p>Achilles bunun bir tuzak olduğunu düşündü. Kovan Kraliçesi'ni okuyup yok olmuş bir ırk için üzülmekle onların dönmesini istemek bambaşka şeylerdi -bunu yapmak şöyle manşetlere yol açardı: "Yerliler Hareketi’nin lideri formikleri geri istiyor," yanına da Çin’e yapılan saldırıların korkunç resimlerini iliştirirlerdi.</p>

  <p>"Farazi şeyler üzerine yorum yapmak istemiyorum," dedi Achilles.</p>

  <p>"Ama Dünya’ya dönerken uykunuzda sizi öldüreceğim zannı üzerine konuşabiliyorsunuz."</p>

  <p>Bu <i>benim</i> yönelttiğim bir suçlama değil," dedi Achilles. "Ben sizi savunan sözler söyledim."</p>

  <p>"Sizin 'savunan sözleriniz' bu olayın duyulmasını sağlayan şeyin ta kendisi," dedi Ender. "Lütfen buna aldandığımı düşünmeyin."</p>

  <p>"Sizin gibi bir dehayı aldatmayı kim tahayyül edebilir?"</p>

  <p>"Her neyse, boşu boşuna tartışıyoruz. Sadece sizi görmek istemiştim."</p>

  <p>Achilles, Ender onu her açıdan inceleyebilsin diye kendi etrafında döndü. "Yeterli mi?"</p>

  <p>Birden Ender’in gözleri doldu.</p>

  <p>Şimdi ne oyun oynuyor?</p>

  <p>"Teşekkürler," dedi Ender. Sonra dönüp ablasıyla Virlomi’nin yanına doğru yürümeye başladı.</p>

  <p>"Bekle," dedi Achilles. Gözlerinin neden dolduğunu anlamamıştı ve bu durumdan rahatsız olmuştu.</p>

  <p>Ama Wiggin durmadı. Diğerlerinin yanına gitti ve şehre geri döndüler.</p>

  <p>Achilles bu karşılaşmanın -uzaktan özel lens ve mikrofonlarla kaydedilen- bir propaganda videosu olmasını planlamıştı. Ender’e ani bir çıkış yapıp söylemek istemediği bir şey söyietebilmeyi ummuştu. Ender’in birazcık bile sinirlenmesi işini görürdü ama Ender hiç bir tuzağa yakalanmamıştı. Hatta o son ağlama olayıyla bir yem atmış ya da tuzak kurmuş olan o bile olabilirdi ama Achilles’in bunun ne tür bir tuzak olduğuna dair hiç bir fikri yoktu.</p>

  <p>Hangi açıdan bakılırsa bakılsın bu görüşme Achilles’in istediği gibi gitmemişti. Ve yine de takipçilerine bu kadar uğraş vererek hazırladıkları videoyu neden onlarla paylaşmadığını açıklayamıyordu. Sonunda vidyoyu yayımlamalarına izin verdi ve bekleyip olacakları görmeye karar verdi.</p>

  <p>Dünya'daki hiç kimse bu videoyu nasıl yorumlamaları gerektiğini bilmiyordu. Yorumcular Ender’in gözlerindeki yaşları tabi ki görmüşler ve bu konu hakkında spekülasyonlar üretmişlerdi. Bazı Yerel yanlıları bunların timsah göz yaşları olduğunu ileri sürdüler -kurbanının yaklaştığını gören avcının ağlaması. Ama bazıları bunu başka şekilde yorumluyorlardı. "Ender Wiggin içine atıldığı durumu hak etmiyor -katil, canavar. Bu planlanmış olduğu belli olan karşılaşmadan memnun olmuş nazik, genç bir delikanlı. O göz yaşları bence şefkatten dolayı aktı. Belki de suçlayıcısına duyduğu sevgiden... Ortalığı asıl karıştırmaya çalışan kim?"</p>

  <p>Bu çok kötüydü -ama sonuçta pek çok yorumdan birisiydi. Ve Achilles’in Dünya'daki destekçileri cevap vermekte gecikmediler: Uzaylı Katledici Ender'le kim karşı karşıya gelmek ister ki? Bunu yapan için sonuç hep felaket oluyor.</p>

  <p>Achilles hayatı boyunca istediği her şeyi kontrol edebilmişti. Beklenmedik şeyler olduğunda bile uyum göstermiş, durumu analiz etmiş ve ders çıkarmıştı. Bu sefer ne ders çıkaracağını bilmiyordu.</p>

  <p>"Ne yapmaya çalıştığını anlamıyorum Anne," dedi Achilles.</p>

  <p>Annesi yavaşça Achilles’in başını okşadı. "Canım benim," dedi. "Tabii ki anlamazsın, sen çok safsın. Tıpkı baban gibi. Diğerlerinin çevirdiği entrikaları o da anlamazdı. O Suriyawong canavarına <i>güvenmişti."</i></p>

  <p>Annesinin böyle konuşması Achilles’in hoşuna gitmiyordu. "Ona acımak[italik] bizim haddimiz değil Anne."</p>

  <p>"Ama ben acıyorum. Kibar ve iyi olması onun trajik kusuruydu. Karakterinin bir parçası olan herkese güvenmek onun sonu oldu."</p>

  <p>Achilles babasının hayatını araştırdığında bulduğu güç, sertlik ve gerekli olanı yapma iradesiydi. Şekat ve insanlara güvenmek ise Büyük Achilles’in çok da görünür özelliklerinden değildi.</p>

  <p>Annem onu istediği gibi duygusallaştırıp öyle hatırlayabilir. Sonuçta Büyük Achilles’in onu ziyaret edip beraber olduğunu ve çocuk yaptığını "hatırlamamış mıydı?" Achilles küçükken Annesi böyle bir şey iddia etmiyordu. Önceden bir habercinin gelip ona Achilles’in değerli spermlerini enjekte ettiğini söylüyordu. Buna -ve başka pek çok şeye dayanarak- artık onun güvenilir bir tanık olmadığını düşünmeye başlamıştı.</p>

  <p>Ama gerçek ismini bilen bir tek o vardı ve Achilles’i akıl almayacak kadar seviyordu. Onunla korkmadan konuşabilirdi.</p>

  <p>"Şu Ender Wiggin," dedi Achilles. "Onun niyetini okuyamıyorum."</p>

  <p>"Bir şeytanın aklını okuyamamana sevindim."</p>

  <p>Ama Achilles’in propaganda kampanyası başlayana kadar ona şeytan dememişti. Ender Wiggin’i değerli Achilles Flandres’e karşı savaşmamış olduğu için göz ardı etmişti, kardeşi savaşmış olsa bile.</p>

  <p>"Onunla ne yapacağımı bilmiyorum Anne."</p>

  <p>"Babanın intikamını alacaksın tabi ki."</p>

  <p>"Onu Ender öldürmedi."</p>

  <p>"O bir katil ve ölmeyi hak ediyor."</p>

  <p>"Benim tarafımdan öldürülmeyi değil Anne."</p>

  <p>"Büyük Achilles’in oğlu canavarı öldürüyor," dedi Annesi. "Bu işi kimse senden daha iyi yapamaz."</p>

  <p>"Bana katil derler."</p>

  <p>"Babana da öyle diyorlar," dedi Annesi. "Babandan daha mı iyi bir insansın?"</p>

  <p>"Hayır Anne."</p>

  <p>Annesine göre bu konuşma bitmişti. Achilles tedirgin olmuştu. Annesi ondan birisini öldürmesini mi istiyordu?</p>

  <p>"Achilles'imin öldürülmesinin kanı Hegemon’a en yakın olan tarafından ödensin," dedi Annesi. "Bütün Wigginler’in kökü kurusun. Vahşi kabile."</p>

  <p>Olamaz. İntikam havasına girmiş. Ama kendisi kaşınmıştı. Şimdi onu dinlemek zorunda kalacaktı.</p>

  <p>Büyük suçların kefaretinin nasıl sadece kan dökerek bulunacağı hakkında konuştu da konuştu. "Biz yolculuktayken ölerek Peter Wiggin kurnazca davrandı," dedi. "Ama şimdi erkek ve kız kardeşi ayağımıza kadar geldi. Kaderin bu cömertliğini nasıl geri çevirebilirsin?"</p>

  <p>"Ben katil değilim Anne."</p>

  <p>"Babanın ölümünün intikamını almak seni katil yapmaz. Kim olduğunu sanıyorsun, Hamlet mi?"</p>

  <p>Konuştu da konuştu.</p>

  <p>Genellikle Annesi böyle konuştuğunda Achilles onu kulağının ucuyla dinlerdi ama bu sefer kelimeleri içine işliyordu. <i>Gerçekten</i> de Wiggin’i buraya şimdi getiren şeyin Achilles’e kaderin bir lütfü mu olduğunu düşünüyordu. Mantıklı değildi -ama sadece matematik mantıklıydı. Gerçek dünyada mantıksız şeyler, inanılmaz tesadüfler oluyordu çünkü olasılığa istinaden tesadüfler nadiren de olsa gerçekleşiyordu.</p>

  <p>Bu yüzden Annesini dinlemeye ve düşünmeye başladı: Bu işi ben yapmadan Ender’in ölmesini nasıl sağlayabilirim?</p>

  <p>Onu öldürmek sadece kahraman, mağdur olmasına yol açardı. Ama Ender’i provoke edip birisini öldürmesi sağlanabilirse -başka bir çocuğu daha- o zaman sonsuza kadar yok edilmiş olurdu. Hep yaptığı şeydi. Bir rakip seziyor, onu kendisine saldırtıyor, sonra da nefsi-müdafaa yapıp onu öldürüyor. Bunu iki kere yapmış ama suçlu bulunmamıştı. Ama koruyucuları burada değildi -ve büyük ihtimalle hepsi ölmüştü.</p>

  <p>Geriye sadece gerçekler kalmıştı.</p>

  <p>Aynı şeyi yapmasını sağlayabilir miyim?</p>

  <p>Bu fikrinden Annesine bahsetti.</p>

  <p>"Neyden bahsediyorsun?" diye sordu Annesi.</p>

  <p>"Eğer tekrar birini öldürürse -bu sefer 16 yaşında bir çocukken- o zaman itibarı onarılmaz derecede zedelenir. Onu yargılar ve bu sefer suçlu bulurlar -üç kere nefsi-müdafaadan adam öldürdüğüne de kimse inanmaz herhalde!- ve bu ona, onu öldürmekten çok daha fazla zarar verir, <i>ismini</i> yok edeceğim."</p>

  <p><i>"Seni</i> öldürmesine izin vermekten mi bahsediyorsun?"</p>

  <p>"Anne, insanlar Ender Wiggin’in onları öldürmesine izin vermezler. Ona sadece senaryo sunulur ve o da gerisini kendi başına gayet güzel getirir."</p>

  <p>"Ama sen... Öleceksin?"</p>

  <p>"Senin de dediğin gibi Anne... Babamın düşmanlarını yok etmek her fedakarlığa değer."</p>

  <p>Annesi ayağa fırladı. "Seni hayatını sokağa atasın diye doğurmadım! Ondan bir baş boyu daha uzunsun, seninle karşılaştırıldığında cüce gibi kalıyor. Seni nasıl öldürecek ki?"</p>

  <p>"O bir asker olarak eğitildi, hem de bu eğitimin üzerinden çok zaman geçmedi. Peki ben nasıl eğitildim Anne? Bir çiftçi, teknisyen olarak... Erkenden büyümüş, zeki ve güçlü bir çocuktan hangi işler bekleniyorsa onları yaptım. Savaş, dövüşmek benim alanım değil. Bana sataşmasınlar diye çocuklarla sürekli kavga ettiğim zamandan beri kimseyle dövüşmedim."</p>

  <p>"Baban ve ben seni baban gibi bir Wiggin’in elinden ölesin diye yapmadık."</p>

  <p>"Babam Julian Delphiki tarafından öldürüldü."</p>

  <p>"Delphiki, Wiggin -aynı bokun soyu. Onun seni öldürmesine izin vermeni yasaklıyorum."</p>

  <p>"Anne, o bir yolunu bulur. Bunu hep yapıyor, o bir savaşçı."</p>

  <p>"Hayır!"</p>

  <p>Onu sakinleştirmek iki saatini aldı ve bu iki saat süresince çığlıklarına ve ağlamasına katlanmak zorunda kaldı -komşuların dinleyip ne olduğunu merak ettiklerini biliyordu. Ama sonunda uyudu.</p>

  <p>Stok kontrol ofisine gidip Wiggin’e mesaj atmak için oradaki bilgisayarı kullandı.</p>

  <p>Seni yanlış değerlendirmiş olduğumu düşünüyorum. Bunu nasıl bitirebiliriz?</p>

  <p>Ertesi güne kadar mesaj gelmesini beklemiyordu ama çok geçmeden cevap geldi.</p>

  <p>Nerede ve ne zaman buluşmak istersin?</p>

  <p>Gerçekten de bu kadar kolay mı olacaktı?</p>

  <p>Yerin ve zamanın çok da önemi yoktu. Virlomi ya da takipçilerinin onları durduramayacağı bir yer ve zaman olması yeterliydi. Ama vidyo çekilebilecek kadar ışıklı bir ortam olmalıydı. Ölümü kaydedilmediği sürece babası için ölmesi ne işe yarardı ki? Wiggin bu ölümü istediği yere çekip bir cinayetten daha beraat ederdi.</p>

  <p>Buluşacakları yerde ve zamanda anlaştıktan sonra Achilles bilgisayarı kapattı.</p>

  <p>Bilgisayarın önünde titremeye başladı. Ne yaptım? Burada Ender Wiggin'den bahsediyoruz. Kendi elimle kendi kuyumu kazdım. Ondan daha büyük ve güçlüyüm -ama öldürdüğü iki çocuk da öyleydi. Kovan kraliçeleri de daha güçlüydü, ama bak onlara ne oldu. Ender Wiggin <i>kaybetmiyordu.</i></p>

  <p>Bunun için doğdum. Annem bebekliğimden beri bana bunu aşıladı. Babamın intikamını almak, Hegemoni'yi yok etmek ve Peter Wiggin’in yaptığı her şeyi alaşağı etmek için yaşıyorum. Ama Ender Wiggin’i sadece beni öldürmesine izin verip herkese neler olduğunu izleterek alaşağı edebilirim. Annem yas tutacaktır, ama bu zaten kanında var. O kadar zekiyse ne planladığımı biliyordur. Birden fikrimi değiştirdiğimi düşünüyor olamaz. Bu kadar bariz bir planla Ender Wiggin’i nasıl kandırabilirim ki? Her şeyi kaydettireceğimi biliyor olacak.</p>

  <p>Ama belki de beni öldürmek zorunda[italik] kalacağını düşünmüyordur. Belki de beni öldürmeden saf dışı bırakabileceği basit bir rakip olarak görüyordur. Belki de çok hantal olduğumu sanıp kendisine dokunamayacağımı bile düşünüyordur.</p>

  <p>Acaba zekasını abartıyor muyum? Sonuçta uzaylı düşmanlara karşı savaşa giriştiğini zannederken aslında bunun bir bilgisayar simülasyonu olduğunu fark etmemişti. Bu pek zekice değil.</p>

  <p>Gideceğim. Bakalım neler olacak. Bu onu da bitirecekse ölmeye hazırım.</p>

  <div>
    <br/>
  </div>

  <p>İki gün sonra sabahın ilk ışıklarında gübre ambarlarının arkasında buluştular. Buraya kimse gelmezdi -insanlar buraya gelmek zorunda oldukları zamanlar hariç koku yüzünden buradan uzak duruyorlardı ve atıklar da günün sonunda buraya getiriliyordu.</p>

  <p>Takipçileri kameraların bütün alanı çekebileceği şekilde ayarlamışlardı. Her kelime kaydedilecekti. Ender büyük ihtimalle bunun farkındaydı -Achilles’in netlerde propaganda yaptığı ortadaydı- ama Ender uzaklaşsa bile bu yüzleşme öfke barındıracağı için onun aleyhine kullanılabilirdi. Aksi halde Achilles videoyu kullanmazdı.</p>

  <p>Önceki gün birkaç kere öleceğini tasavvur etti ve her seferinde farklı bir tepki verdi. Bazen komik geliyordu -Achilles güçlü, uzun ve avantajlıydı. Bazen de amaçsız ama kaçınılmaz bir iş yaptığını düşünüyordu: Ne kadar salağım ki ölmüşlere jest olsun diye hayatımdan vazgeçiyorum.</p>

  <p>Ama günün sonunda fark etmişti ki bunu babası için yapmıyordu. Annesi onu intikam alsın diye yetiştirdiği için yapmıyordu. Bunu bütün insan ırkı için yapıyordu. İnsanlık tarihinin en büyük canavarları yaptıkları hareketlerden hiç sorumlu tutulmazlardı. Yaşlılıktan ya da sürgünde ölürler, yenilgiyle karşılaştıklarındaysa kendilerini öldürürlerdi.</p>

  <p>Ender Wiggin’in son kurbanı olmak, bu bir aile meselesi olduğu için değil, dünyadaki insanların Ender Wiggin gibilerin cezasız kalmadıklarını görmeleri açısından buna değerdi. Eninde sonunda işledikleri son suç fazla gelir ve sorumlu tutulurlardı.</p>

  <p>Ve benim, son kurbanın ölümü, Uzaylı Katledici Ender’in sonu olacak.</p>

  <p>Aklında bir ses, kendi propagandana inanma, diyordu.</p>

  <p>Başka bir ses, Yaşamaya devam et!</p>

  <p>Ama onlara şöyle cevap verdi: Ender Wiggin hakkında doğru olan tek bir şey varsa, o da kaybetmeye tahammül edemediğidir. Onu böyle kışkırtacağım -yenilgiyle karşı karşıya kalacak ve bunu engellemek için harekete geçecek. Beni öldürdüğünde de gerçekten yenilmiş olacak. Bu onun en ölümcül kusuru -yenilgiyle karşı karşıya getirildiğinde manipüle edilebiliyor.</p>

  <p>Ama aklına başka bir soru daha geliyordu: bu onu suçsuz yapmaz mı? Düşmanlarını yok etmek dışında bir seçeneği yoksa, bu onu suçsuz yapmaz mı?</p>

  <p>Ama Achilles bu sesi hemen susturdu. Bizler sadece genlerimizin ve yetiştirilmemizin hayatımızdaki rastgele olaylarla bezenmesinin bir ürünüyüz. "Suç" ve "kusur" çocukların inanacağı kavramlar. Önemli olan şey şu: Ender’in yaptıkları korkunçtu ve durdurulmadığı sürece aynı tür davranışları göstermeye devam edecek. Şu anki durumun devam etmesine izin verilirse bu böyle devam edecek, orada burada sorun çıkartacak. İntikam değil, önlem. Ona olan şey ibret olacağı için belki de diğer canavarlar da çok fazla insan öldürmeden dururlar.</p>

  <p>Ender gölgelerin içinden çıktı. "Hey, Achilles."</p>

  <p>Yarım saniye -yarım adım- süresinde Achilles Ender’in ona nasıl hitap ettiğini fark etti.</p>

  <p>"Kimse yokken kendine böyle diyorsun," dedi Ender. "Rüyalarında."</p>

  <p>Bunu nasıl bilebilirdi. O kim değil, neydi?</p>

  <p>"Rüyalarımı bilmiyorsun," dedi Achilles.</p>

  <p>"Bilmeni isterim ki," dedi Ender, "cezanın hafifletilmesi için Virlomi'yle konuştum. Bu gemiyle ben ayrılmak zorundayım ve Dünya’ya gitmek istemiyorum."</p>

  <p>"İstemezsin tabii. Sonuçta orada seni ellerine geçirmek için sabırsızlanıyorlar."</p>

  <p>"Şimdilik," dedi Ender. "Bunlar gelip geçici şeyler." Buna sebep olanın Achilles olduğuna dair bir ima yoktu.</p>

  <p>"Yapacak işlerim var ve Dünya’ya kadar sana eşlik etmek benim için zaman kaybı olur. Sanırım Virlomi'yi DÖH’nın yöneticilere istemedikleri sömürgecileri kovma hakkını vermediği konusunda ikna ettim."</p>

  <p>"Ben Dünya’ya dönmekten korkmuyorum."</p>

  <p>"Ben de bundan korkuyordum -bunların hepsini oraya gönderilme amacıyla yaptığından. "Lütfen beni dipsiz kuyuya atma!""</p>

  <p>"Harp Okulu'ndayken sana Remus Amca hikayeleri mi okuyorlardı?" diye sordu Achilles.</p>

  <p>"Oraya gitmeden önce... Annen sana bu hikayeleri okuyor muydu?"</p>

  <p>Achilles konuşmak istediği şeyden uzak tutulduğunu hissetti ve kararlı bir şekilde konuşmaya başladı. "Dünya’ya dönmekten korkmadığımı söyledim," dedi Achilles. "Virlomi'yle benim cezam hakkında konuştuğuna da inanmıyorum."</p>

  <p>"Neye istersen ona inan," dedi Ender. "Bütün hayatın boyunca yalanlar içinde yaşadın -gerçek söylendiğinde bunu fark etmen nasıl beklenebilir ki?"</p>

  <p>Ve işte sonunda oldu -Achilles’i harekete geçmeye sevk edecek kışkırtmalar başlamıştı. Ender’in anlamadığı şey Achilles’in buraya kışkırtılmak için geldiğiydi, böylece Ender onu "nefsi-müdafa" yaparken öldürecekti.</p>

  <p>"Anneme yalancı mı diyorsun?"</p>

  <p>"Neden bu kadar uzun olduğunu hiç mi merak etmedin? Annen uzun değil. Achilles Flandres da uzun değildi."</p>

  <p>"Ne kadar uzamış olabileceğini hiç bir zaman bilemeyeceğiz," dedi Achilles.</p>

  <p>"Neden bu kadar büyük olduğunu biliyorum," dedi Ender. "Genetik bir problem. Bütün hayatın boyunca belli bir oranda büyüyorsun. Çocukken azdı, sonra diğer çocuklar ergenlikte birden uzamaya başlayınca sen normal boyuta ulaştın, ve dolayısıyla diğerlerinden geri kaldın. Ama onların büyümesi duruyor, seninki durmuyor. Eninde sonunda bundan öleceksin. Şimdi 16 yaşındasın, 21 ya da 22 yaşında vücuduna kan pompalayamadığı için kalbin iflas etmiş olur."</p>

  <p>Achilles bunu nasıl anlaması gerektiğini bilmiyorum. Neyden bahsediyor? 20'li yaşlarında öleceğini söyleyerek ne yapmaya çalışıyor? Bu rakibi sinirlendirmek için yapılan bir tür oyun muydu?</p>

  <p>Ama Ender lafını bitirmemişti. "Kardeşlerinin bazıları da aynı hastalıktan muzdaripti. Senden emin değildik. Seni görüp baban gibi devliğe yakalandığını görene kadar bilmiyordum."</p>

  <p>"Babam hakkında konuşma," dedi Achilles. Aklından şunlar geçiyordu: Neden dediklerin beni korkutuyor? Neden bu kadar sinirlendim?</p>

  <p>"Ama seni gördüğüme memnun oldum. Hayatın trajik bir şekilde erken bitecek olsa da sana baktım -benimle dalga geçerek etrafında döndüğünde- ve sende anneni ve babanı gördüm.</p>

  <p>"Annem mi? Anneme hiç benzemiyorum."</p>

  <p>"Taşıyıcı annenden bahsetmiyorum."</p>

  <p>"Yani tıpkı Virlomi’nin yaptığı gibi beni sana saldırmaya teşvik etmeye çalışıyorsun," dedi Achilles. "İşe yaramayacak." Ama işe yarıyordu ve öfkelenmekten memnundu. Ender’in onu kendisine saldırmaya teşvik etmesinin inandırıcı gözükmesi gerekiyordu. Böylece videoyu izleyenler Ender’in Achilles’i nefsi müdafaa yaparken öldürmediğini göreceklerdi. Olay hiç bir zaman nefsi-müdafaa olmadığını anlayacaklardı.</p>

  <p>"Baban Harp Okulu'nda en iyi tanıdığım kişiydi. Benden daha iyidi -bunu biliyor muydun? Bütün ordum bunun farkındaydı -o benden daha hızlı ve daha zekiydi. Ama bana hep sadıktı. Her şey umutsuz gözüktüğünde, o ne yapılması gerektiğini bilirdi. Ne yapılması gerektiğini bana <i>söylerdi</i> ve benim yapmama izin verirdi. Cömert bir insandı, gerçekten harika biriydi. Nasıl öldüğünü duyunca içim parçalandı. Sen de aynı şekilde vücudun tarafından öldürülüyorsun."</p>

  <p>"Ona Suriyawong ihanet etti," dedi Achilles. "Julian Delphiki de öldürdü."</p>

  <p>"Ve annen," dedi Ender. "Benim koruyucumdu. Benden nefret eden bir kumandanın olduğu bir orduya girdiğimde beni annen kanatları altına almıştı. Ona güveniyordum, ve o da benim için elinden gelen her şeyi yaptı. Annenle babanın evlendiğini duyduğumda çok sevinmiştim. Ama baban ölünce annen kardeşimle evlendi."</p>

  <p>Achilles duydukları karşısında öfkeden kudurmuştu. "Petra Arkanian mı? Petra Arkanian’ın annem olduğunu mu söylüyorsun? Sen delirdin mi? Babamı tuzağa düşürüp onu -"</p>

  <p>"Hadi ama Achilles," dedi Ender. "16 yaşındasın. Eminim taşıyıcı annenin deli olduğunu şimdiye kadar fark etmişsindir."</p>

  <p>"O benim annem!" diye bağırdı Achilles. Ve sonra durup tereddüt ettikten sonra usulca "ve deli değil," diyebildi.</p>

  <p>İşler yolunda gitmiyor. Neler diyor böyle? Bu ne tür bir oyun?</p>

  <p>"Onlara benziyorsun. Daha çok babana çekmişsin. Sana bakınca dostum Bean’i görüyorum."</p>

  <p>"Julian Delphiki benim babam değil!" Achilles’in öfkeden gözü dönmüştü. Kalbi deli gibi çarpıyordu. İşler yoluna girdi.</p>

  <p>Bir şey dışında. Ayakları yere sabitlenmiş gibiydi. Ender Wiggin’e saldırmıyordu. Orada durmuş konuşuyordu.</p>

  <p>Tam bu sırada Valentine Wiggin koşarak geldi. "Ne yapıyorsun sen, delirdin mi?"</p>

  <p>"Olan biten çok şey var," dedi Ender.</p>

  <p>"Kaç," dedi Val. "Buna değmez."</p>

  <p>"Valentine," dedi Ender, "ne yaptığını bilmiyorsun. Eğer müdahale edersen beni yok etmiş olursun. Anlıyor musun? Sana hiç yalan söyledim mi?"</p>

  <p>"Pek çok kez."</p>

  <p>"Gerçeğin tamamını söylememek yalan söylemek değildir," dedi Ender.</p>

  <p>"Bunun olmasına izin vermeyeceğim. Ne planladığını biliyorum."</p>

  <p>"Alınma Val, ama hiç bir şey bilmiyorsun."</p>

  <p>"Seni senden daha iyi tanıyorum Ender."</p>

  <p>"Ama kendi adının babası zannettiği canavarın adıyla aynı olduğunu zanneden bu deli çocuğu tanımıyorsun." Bir an için Achilles’in siniri diner gibi olmuştu ama şimdi tekrar alevlenmeye başladı. "Babam bir dahiydi."</p>

  <p>"Birbirinden çok da farklı kavramlar değiller," dedi Valentine umursamazca. Ender’e dönüp "bu onları geri getirmez," dedi.</p>

  <p>"Eğer beni seviyorsan," dedi Ender, "tam şu an sus."</p>

  <p>Sesi bir kırbaç gibiydi -yüksek sesli değil, keskin ve hedefe yönelik. Ona vurmuş gibi Val irkildi. Ama yine de cevap vermek için ağzını açıyordu.</p>

  <p>"Beni seviyorsan," dedi Ender.</p>

  <p>"Kardeşin sana sanırım," dedi Achilles, "bir planı olduğunu söylemeye çalışıyor."</p>

  <p>"Planım," dedi Ender, "sana kim olduğunu anlatmak. Julian delphiki ve Petra Arkanian saklanıyorlardı çünkü Achilles Flandres’in ajanları onları arıyordu. Onları öldüreceklerdi -çünkü Achilles bir zamanlar hastalıklı bir şekilde Petra’yı sevmişti.</p>

  <p>Achilles içinde tekrar öfkenin yükseldiğini hissetti ve bu onu memnun etti. Valentine’ın gelişi neredeyse her şeyi mahvedecekti.</p>

  <p>"Dokuz yumurtayı sende de bulunan genetik hastalıktan -devlik- kurtarabileceğini söyleyen bir doktora emanet ettiler. Ama doktor şarlatandı -şu anki durumun da bunu kanıtlar nitelikte. Aslında Achilles için çalışıyordu ve embriyoları çaldı. Annen bir çocuk doğurdu; diğer 7sinin taşıyıcı annelere yerleştirildiğini öğrendik. Ama Hyrum Graff o yedi çocuğu Achilles Flandres bulmamızı istediği için bulduğumuzu düşündü, böylece araştırmayı yapanlar, yani biz, yöntemlerimizin işe yaradığını düşünmeye başlayacaktık. Achilles’i tanıyan Graff dokuzuncu çocuğu aynı yöntemlerle bulamayacağımızı öngörmüştü. Sonra annen Hyrum Graff’a tükürdü ve o da annenin geçmişini araştırınca isminin Nichelle Firth değil Randi olduğunu buldu. DNA kayıtlarına bakınca da onunla ortak hiç bir geninin olmadığını öğrendi. Hiç bir açıdan onun genetik oğlu olman mümkün değildi."</p>

  <p>"Yalan söylüyorsun," dedi Achilles. "Beni provoke etmeye çalışıyorsun."</p>

  <p>"Doğruyu söylüyorum ve bunun seni özgürleştireceğini umuyorum. Diğer çocuklar bulup ailelerine teslim edildi. 5 tanesinde sende bulunan genetik durum, devlik, yoktu ve hepsi hâlâ Dünya’da yaşıyorlar. Bella, Andrew -bana çeksin diye-, Üçüncü Julian, Petra ve Ramon. Kardeşlerinin üçünde devlik vardı ve öldüler -Ender, Cincinnatus ve Carlotta. Sen sonuncusun, artık aramaktan yoruldukları, isim koyamadıkları son çocuk. Ama soy adın Delphiki. Ebeveynlerini tanırdım ve onları çok severdim. Sen bir canavarın değil, dünyanın en iyi iki insanının çocuğusun."</p>

  <p>"Canavar olan Julian Delphiki!" diye haykırdı Achilles ve Ender’e saldırdı.</p>

  <p>Achilles’i şaşırtan bir şekilde Ender saldırıdan kaçınmak için hiç bir şey yapmadı. Achilles’in yumruğu hedefini buldu ve Ender yere düştü.</p>

  <p>"Hayır!" diye bağırdı Valentine.</p>

  <p>Ender ayağa kalktı ve sakince tekrar karşısına dikildi. "Doğruyu söylediğimi biliyorsun," dedi Ender. "Bu yüzden bu kadar sinirlendin."</p>

  <p>"Sinirlenmemin sebebi babamın, babamın katili olan adam olduğunu söylemen!"</p>

  <p>"Achilles Flandres kendisine iyilik yapan herkesi öldürdü. Topal ayağını iyileştiren hemşireyi, bacağını düzelten cerrahı, Rotterdam’da sokakta beceriksiz bir kabadayıyken onu yanına alan kızı -seviyormuş gibi yapıp onu boğdu ve cesedini Ren Nehri'ne attı. Babanın yaşadığı evi havaya uçurup onu ve ailesini öldürmeye çalıştı. Petra’yı kaçırıp onu baştan çıkarmaya çalıştı ama Petra ondan tiksiniyordu. O, Julian Delphiki'yi seviyordu. Sen onların aşk ve umutlarından doğmuş oğullarısın."</p>

  <p>Achilles tekrar Ender’in üzerine çullandı -Ender bu saldırıyı engelleyip kendisine vurabilsin diye bilerek beceriksizce bir yumruk salladı.</p>

  <p>Ama Ender yine hareket etmedi. Yumruk bu sefer karnına isabet etti ve nefessiz kalarak yere düştü.</p>

  <p>Sonra tekrar ayağa kalktı. "Seni senden daha iyi tanıyorum," dedi Ender.</p>

  <p>"Yalancıların pirisin," dedi Achilles.</p>

  <p>"Sana o iğrenç isimle hitap edilmesine izin verme. Sen Achilles değilsin. Senin baban dünyayı o canavardan kurtaran gerçek bir kahraman."</p>

  <p>Achilles ona tekrar vurdu -bu sefer ona doğru yavaşça yürüdü ve tüm gücüyle Ender’in burnuna vurdu. Burnu kırıldı. Burun deliklerinden kan fışkırıyordu ve gömleğinin önü hemen kanla kaplandı.</p>

  <p>Ender sendeleyip dizlerinin üzerine çöktüğünde Valentine çığlık attı.</p>

  <p>"Benimle dövüş," diye tısladı Achilles.</p>

  <p>"Anlamıyor musun?" dedi Ender. "Arkadaşlarımın oğullarına asla elimi kaldırmam."</p>

  <p>Achilles Ender’in çenesine o kadar sert bir şekilde vurdu ki Ender arkaya uçtu. Bu, aptalca videolarda olduğu gibi her iki tarafın da ölesiye dayak yiyip sonra tekrar kalktıkları türden bir kavga değildi. Ender’in vücudu gerçekten hasar görmüş, dengesini bozmuştu. Kolay bir hedef haline gelmişti.</p>

  <p>Beni öldürmeyecek, diye düşündü Achilles.</p>

  <p>Bu düşünce onu o kadar rahatlattı ki sesli bir şekilde güldü.</p>

  <p>Sonra şöyle düşündü: En baştan beri Annemin planı buydu. Neden onun beni öldürmesine izin vereyim ki? Ben Achilles Flandres’in gerçek oğluyum. Öldürülmesi gerekenleri öldürebilirim. Babamın, kovan kraliçelerinin ve o iki çocuğun intikamını alıp Ender’i şuracıkta öldürebilirim.</p>

  <p>Ender çimin üzerinde yatıyorken Achilles gelip kaburgalarına vurdu. Kaburgaların kırılma sesini duyan Valentine çığlık attı.</p>

  <p>"Sus," dedi Ender. "Böyle olması gerekiyor."</p>

  <p>Sonra Ender acı içinde yuvarlandı. Yine de sonra bir şekilde ayağa kalkmayı başardı.</p>

  <p>Ellerini cebine soktu.</p>

  <p>"Kaydettiğin videoları yok edebilirsin," dedi Ender. "Beni öldürdüğünü kimsenin bilmesine gerek yok. Valentine’a da kimse inanmaz, böylece nefsi-müdafaada bulunduğunu söyleyebilirsin. Buna herkes inanır -onları benden nefret ettirdin ve beni korkunç biri gibi gösterdin. Kendi hayatını kurtarmak için tabii ki de beni öldürmeliydin."</p>

  <p>Ender ölmek mi istiyordu? Achilles tarafından öldürülmek? "Ne tarz bir oyun bu?" diye sordu Achilles.</p>

  <p>"Güya annen olan kadın seni hayallerindeki aşkının, sahte babanın intikamını al diye yetiştirdi. E hadi -seni ne için yetiştirdiyse onu yap, istediği kişi ol. Ama ben arkadaşlarımın oğlullarına karşı elimi kaldırmayacağım."</p>

  <p>"O zaman aptalsın," dedi Achilles. "Çünkü bunu <i>yapacağım.</i> Babam, annem, o zavallı çocuklar Stilson ve Madrid, formikler ve bütün insan ırkı için bunu yapacağım."</p>

  <p>Achilles Ender’e darbe üstüne darbe indirmeye başladı. Suratına bir yumruk, bir tane de karnına, yerdeki hareketsiz bedenine iki tekme. "Stilson’a böyle mi yaptın?" diye sordu. "Onu tekmelemişsin -raporda böyle diyordu"</p>

  <p>"Arkadaşlarımın," dedi Ender, "oğlusun."</p>

  <p>"Lütfen," dedi yalvarırcasına Valentine, ama ne onu durdurmaya çalıştı, ne de gidip yardım çağırmaya yeltendi.</p>

  <p>"Şimdi ölme zamanın geldi," dedi Achilles.</p>

  <p>Kafasına atacağı bir tekme işini bitirirdi. En fazla iki. Kafatasının içinde o şekilde kalmayı insan beyni kaldıramazdı. Ya ölürdü, ya da bitkisel hayata girerdi. Uzaylı Katledici Ender’in hayatı da böyle sonlanıyordu.</p>

  <p>Ender’e doğru eğildi. Burnundan akan kan gözlerine doğru akıyor, ama o kanın arasından Achilles’e bakıyordu.</p>

  <p>Bir sebepten dolayı, içindeki öfkeye rağmen Achilles ona tekme atmadı.</p>

  <p>Orada hareketsizce durmuştu.</p>

  <p>"Achilles’in oğlu yapardı," diye fısıldadı Ender.</p>

  <p>Onu neden öldürmüyorum? Yoksa gerçekten korkak mıyım? Babama layık değil miyim? Ender haklı -babam <i>gerekli </i>olduğu için onu öldürürdü. Tereddütsüzce.</p>

  <p>Tam o anda Ender’in dediklerinin gerçekten ne anlama geldiğini kavradı. Annesi kandırılmıştı. Çocuğun Achilles Flandres’e ait olduğu söylenmişti. Böylece annesi de ona büyürken yalanlar söylemişti, ama aslında sadece taşıyıcı annemdi. Artık annesini yeterince tanıyordu ve gerçekleri olduğu gibi değil, olmasını istediği gibi aktardığını biliyordu. Neden bu sonuca daha önce ulaşmamıştı -annesinin söylediği her şey yalandı. Çünkü annesi bir an için bile yalan söylemeyi bırakmamıştı. Achilles’in dünyasını o şekillendirmiş, ve söylediklerinin aksini kanıtlayan şeylerin hayatlarına girmesine izin vermemişti.</p>

  <p>Savaşa giden çocukları manipüle eden öğretmenlerinin yaptığı gibi.</p>

  <p>Achilles biliyordu, hep bilmişti. Ender Wiggin savaştığını bilmediği bir savaşı kazanmıştı; bilgisayar simülasyonu olduğu bir şeyde bir türü yok etmişti. Tıpkı benim de Achilles Flandres’ın babam olduğunu, onun adını taşıdığımı ve onun intikamını almam gerektiğini zannetmem gibi.</p>

  <p>Bir çocuğu yalanlarla çevrele ve onlara uyumadan önce sarıldığı oyuncak, ya da annesinin eli gibi tutunduğunu gör. Ve en kötüsü de yalan ne kadar derinse bu yalana katlanabilmek için yalanı o kadar çok içselleştirmesi gerekir.</p>

  <p>Ender arkadaşlarının oğluna el kaldırmaktansa ölmeyi tercih edeceğini söylemişti. Ve Ender annesi gibi deli <i>değildi.</i></p>

  <p>Achilles. Adı Achilles değildi. Bu annesinin fantazisiydi. Her şey annesinin fantazisiydi. Onun deli olduğunu biliyordu ama annesinin kabusunda yaşadığından her şeyin gerçek olması için hayatını buna göre şekillendiriyordu.</p>

  <p>"Adım ne?" diye fısıldadı.</p>

  <p>Ayağının dibinde Ender "Bilmem. Delphiki. Arkanian. Suratları. Senin." diyebildi.</p>

  <p>Valentine şimdi yanlarına gelmişti. "Lütfen," dedi, "şimdi şunu kesebilir misiniz?"</p>

  <p>"Biliyordum," diye fısıldadı Ender. "Bean’in oğlu. Petra’nın. Asla."</p>

  <p>"Asla ne? Burnunu kırmış. Seni öldürebilirdi."</p>

  <p>"Öldürecektim de," dedi Achilles. Sonra bunun ağırlığı üzerine çöktü. "Kafasına tekme atıp onu öldürecektim."</p>

  <p>"Ve bu salak da buna izin verecekti," dedi Valentine.</p>

  <p>"Beşte," dedi Ender. "Bir oran. Ölürdüm. İyi oran."</p>

  <p>"Lütfen," dedi Valentine. "Onu ben taşıyamam. Lütfen onu doktora götür. Lütfen. Bunu yapabilecek güçtesin."</p>

  <p>Eğilip Ender’i kaldırdığı sırada kendi ellerine de ne kadar zarar vermiş olduğunu gördü. Demek o kadar sert vurmuştu.</p>

  <p>Ya ölürse? Artık ölmesini istemediğim halde ya ölürse?</p>

  <p>Ender’i koşar adım taşıdı ve Valentine da onlara yetişmek için depar atmak zorunda kaldı. Doktorun kliniğe gitmesine daha çok zaman olduğu için evine gittiler. Ender’e bakar bakmaz acil müdahale için onu içeri taşıttı. "Kimin kaybettiğini görebiliyorum," dedi doktor. "Ama kim kazandı?"</p>

  <p>"Kimse," dedi... Achilles.</p>

  <p>"Sende tek bir çizik bile yok," dedi doktor.</p>

  <p>Ellerini ileri uzattı. "İşte izler burada," dedi. "Bunu ben yaptım."</p>

  <p>"Sana bir kere bile vurmamış."</p>

  <p>"Denemedi bile."</p>

  <p>"Ve sen de onu dövmeye devam ettin öyle mi? Ne tür..." Ama doktor sonra işine döndü. Ender’in kıyafetlerini çıkardı ve mide ve kaburgalarındaki çürükleri görünce küfretti. Eliyle boşluk var mı diye yokladı. "4 kaburga ve pek çok çatlak." Tekrar Achilles’e baktı ama bu sefer suratında tiksinti vardı. "Evimden çık," dedi.</p>

  <p>Achilles gitmek üzereydi.</p>

  <p>"Hayır," dedi Valentine. "Bunların hepsi onun tarafından planlanmıştı."</p>

  <p>Doktor inanmış gibi gözükmüyordu. "Tabi, kesin ölesiye dayak yemeyi planlamıştır."</p>

  <p>"Belki de planının içinde ölmek vardı," dedi Valentine. "Her ne olduysa, buna razıydı."</p>

  <p>"Bunu ben planladım," dedi Achilles.</p>

  <p>"Sen böyle zannediyorsun," dedi Valentine. "Baştan beri seni manipüle ediyor. Aile yeteneğimiz."</p>

  <p>"Beni annem manipüle etti, ama ona inanmayabilirdim," dedi Achilles. "Bunu ben yaptım."</p>

  <p>"Hayır Achilles," dedi Valentine. "Bunu annenin eğitimi yaptı. Bunu Achilles’in ona söylediği yalanlar yaptı. Senin yaptığın şey ise... durmaktı."</p>

  <p>Achilles hıçkıra hıçkıra ağlamaya başladı ve dizlerinin üstüne çöktü. "Artık adımın ne olduğunu bilmiyorum," dedi. "Bana öğrettiği isimden nefret ediyorum."</p>

  <p>"Randall mı?" diye sordu doktor.</p>

  <p>“Hayır."</p>

  <p>"Achilles. Annesi ona böyle diyor."</p>

  <p>"Yaptıklarımı nasıl geri alabilirim?" diye sordu Valentine’a.</p>

  <p>"Zavallım," dedi Valentine. "Son birkaç yıldır Ender de bu soruya bir cevap bulmaya çalışıyor. Sanırım buna kısmen bir cevap almak için seni kullandı. Sanırım Stilson ve Bonzo Madrid’in niyetlendikleri dayağı sana attırdı. Tek fark senin Julian Delphiki ve Petra Arkanian’ın oğlu olman. Bu yüzden zaten cinayet işleyebilecek bir potansiyele sahip değilsin. Ama belki de bunun ebeveynlerinle ilgisi yoktur. Belki de deli olduğunu bildiğin ve bu yüzden şefkat duyduğun bir anneyle beraber büyümüş olmanla ilgilidir -o kadar şefkat duyuyordun ki yalan dünyasına müdahale etmedin. Belki de ruhunla ilgilidir, şu Tanrı’nın vücuda sarıp insana dönüştürdüğü şey. Her ne olursa olsun, <i>sen</i> durdun."</p>

  <p>"Arkanian Delphiki," dedi.</p>

  <p>"Bu güzel bir isim," dedi Valentine. "Doktor, kardeşim yaşayacak mı?"</p>

  <p>"Kafasına darbe almış," dedi doktor. "Gözlerine bak. Ciddi bir sarsıntı geçirmiş. Belki daha ciddi bir durumu vardır. Onu kliniğe götürmeliyiz."</p>

  <p>"Ben onu taşırım," dedi Arkanian... Achilles değil.</p>

  <p>Doktor şaşırdı. "Dövülen kişiyi döven kişi mi taşıyacak? Ama kimseyi bekleyip zaman kaybetmek istemiyorum. Bu... düelloyu yapmak için ne kadar kötü bir zaman seçmişsiniz."</p>

  <p>Kliniğe doğru giderlerken erken uyanan insanlardan bazıları şaşkın gözlerle onları izliyordu. Hatta içlerinden biri yanlarına gelmek istemişti ama doktor onu uzaklaştırmıştı.</p>

  <p><i>"Beni</i> öldürmesini planlamıştım," dedi Arkanian.</p>

  <p>"Biliyorum," dedi Valentine.</p>

  <p>"Diğer çocuklara yaptığını bana da yapar zannetmiştim."</p>

  <p>"Karşılık vereceğini düşünmeni istedi."</p>

  <p>"Ve dediği şeyler... Bildiklerimin tam tersi..."</p>

  <p>"Ama ona inandın. Konuşur konuşmaz doğru söylediğini biliyordun."</p>

  <p>"Evet."</p>

  <p>"Bu da seni sinirlendirdi."</p>

  <p>Arkanian ulumayla çığlık arasında bir ses çıkardı. Bunu planlamamıştı ve neden yaptığını da anlamamıştı. Aya karşı uluyan bir kurt gibi sadece sesin içinden geldiğini ve çıkması gerektiğini biliyordu.</p>

  <p>"Ama onu öldüremedin," dedi Valentine. "Çünkü haberciyi öldürerek gerçekten saklanabileceğini zannedecek kadar aptal değilsin."</p>

  <p>"Geldik," dedi doktor. "Ve kardeşini böyle dövmüş olan birini telkin etmeye çalıştığına inanamıyorum."</p>

  <p>"Haberin yok mu?" dedi Valentine. "Bu Uzaylı Katledici Ender. Başına gelen her şeyi hak ediyor."</p>

  <p>"Böyle bir şeyi kimse hak etmez," dedi doktor.</p>

  <p>"Yaptıklarımı nasıl geri alabilirim," dedi Arkanian, ve bu sefer Ender’in yaralarından bahsetmiyordu.</p>

  <p>"Alamazsın," dedi Valentine. "Bunların hepsi zaten orada, Kovan Kraliçesi kitabının içindeydi. Sen söylemeseydin başka birisi nasılsa söyleyecekti. İnsan ırkı olarak kovan kraliçelerinin yok edilmesinin bir trajedi olduğunu anladığı anda suçlayacak birini aradık. Böylece diğerlerimiz suçtan arınmış olabilecekti. Sen olmasan da aynı şeyler olacaktı."</p>

  <p>"Ama ben olmadan olmadı. Gerçeği söylemeliyim -kabul etmeliyim..."</p>

  <p>"Hayır," dedi Valentine. "Hayatını yaşamalısın. <i>Kendininkini.</i> Ender de kendisininkini yaşayacak."</p>

  <p>"Peki sen ne yapacaksın?" diye sordu doktor. Sesinde alay vardı.</p>

  <p>"Ben mi, ben de Ender’in hayatını yaşayacağım. Onunki benimkinden çok daha ilginç."</p>
</body>
</html>