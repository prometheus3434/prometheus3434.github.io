<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/ege0.5.css" type="text/css" rel="stylesheet"/>
</head>

<body>
  <h2 title="10">•10•</h2>

  <p><b>Alıcı:</b> PeterWiggin@hegemoni.gov/hegemon</p>

  <p><b>Gönderen:</b> vwiggin%Koloni1@colmin.gov/yurttas</p>

  <p><b>Konu:</b> seni küstah piç</p>

  <div>
    <br/>
  </div>

  <p>O postayı gönderip gemimizin bütün iletişim ağını kilitleyerek ne kadar problem yarattığının farkında mısın? Belli kişiler bunun iletişim ağına bir saldırı olduğunu düşündüler ve neredeyse Ender’i zorla uyutacaklardı -bu da her şeyin başa sarması anlamına gelirdi.</p>

  <p>Ama bu olaylar çözüldüğünde postadaki bilgiler çok işime yaradı. Belli ki sözde Konfüçyüsçü biri tarafından ilginç zamanlarda yaşamakla lanetlenmişsin. Lütfen devamını da gönder. Ama lütfen geminin iletişim ağını çalışmaz hale getirmeyecek bir şekilde gönder. Ve Graff’ın alıcı kısmına Ender yazmasına izin verme. Bir sömürgeci olarak bana gelsinler, yönetici adayı Ender’e değil.</p>

  <p>Bana öyle geliyor ki keyfin yerinde. Gerçi bu durum senin postayı attığın ve benim cevap verdiğim zaman arasında değişmiş olabilir. Uzay yolculuğu şahane bir şey değil mi? Ender ebeveynlerimize mektup göndermiş mi? Ben ona soruyorum (yani SORDUM ama cevap vermiyor) ve ONLARA da soramam, yoksa Ender’e mektup yazdırmaya çalıştığım açığa çıkar ve bu onları Ender’in mektup yazmamasından daha çok incitir ve eğer yazmışsa yazdığı mektupların duygusal değerini düşürür.</p>

  <p>Zeki kal. Bunu senden alamazlar.</p>

  <p class="p8">Eski kuklan,<br/>Demosthenes</p>

  <p>Okumanın tekrar yapılacağı haberi geldiğinde Alessandra mutlu oldu. Annesi yıkılmıştı ama bunu sadece kendi kamaralarında Alessandra’ya belli ediyordu. Ağlamaması büyük bir şeymiş gibi davranıyordu ki bu iyiydi. Ama küçücük alanda volta atıyor, bir şeyleri açıp kapıyor ve bir şeylere çarpıp ayağını yere vuruyordu. Arada da şöyle şeyler diyordu:</p>

  <p>"Neden sürekli başkalarının hareketlerinin bizim üzerimizde etkisi oluyor?"</p>

  <p>Sonra tavla oynarlarken birden: "Erkeklerin savaşında kadınlar hep kaybeder!"</p>

  <p>Aralık banyo kapısından: "Birilerinin elimizden alıp bizi incitmeyeceği kadar küçük zevklerimiz yok!"</p>

  <p>Alessandra boşuna onu sakinleştirmeye çalışıyordu. "Anne, bunun amacı sen değildin, belli ki hedef Ender'di."</p>

  <p>Böyle cevaplar öyle uzun duygusal bir münakaşaya yol açıyordu ki Annesinin fikrini değiştirmesi ne kadar mantık kullanılırsa kullanılsın mümkün olmuyordu -ama anlar sonra Alessandra'yla aynı fikirde olabiliyordu ve sanki baştan beri böyle düşünmüş gibi davranıyordu.</p>

  <p>Yine de Alessandra annesinin nükteli gözlemlerine cevap vermezse işler daha da kötüleşiyordu -Annesinin diğer insanların oksijene ihtiyacı oldukları gibi cevaba <i>ihtiyacı</i> vardı. Onu göz ardı etmek nefes alamamasına yol açıyordu. Bu yüzden Alessandra ona cevap veriyor, anlamsız ama ciddi konuşmalar yapıyor ve sonra annesinin fikrini değiştirmiş olmasına rağmen bunu kabul etmemesine aldırmıyordu.</p>

  <p>Alessandra’nın da hayal kırıklığına uğramış olabileceğinin annesi farkında değildi. Ender Lucentio'yu oynarken onun da Bianca’yı oynayacak olması kendisini... nasıl hissettirmişti? Aşk değildi -kesinlikle aşık değildi. Ender ona iyi davranıyordu ama herkese davrandığı kadar. Bu yüzden onun için özel biri olmadığını biliyordu ve sevgisini, kendisine sevgisini sunmayan birine vermeye niyeti yoktu. Hayır, Alessandra’nın hissettiği övünçtü. Bunun sebebi annesinin Kate rolünü muazzam oynaması ve Ender’in insan ırkının kurtarıcısı ünüydü -çocuk katili diye adı çıkmıştı ama Alessandra buna inanmasa da bunun olaya cazibe kattığı ortadaydı.</p>

  <p>Herkesin masasına haber geldiği an her şey unutulmuştu: okuma ertesi gece yapılacaktı ve amiralin kendisi de izlemeye gelecekti.</p>

  <p>Alessandra’nın aklından aniden şunlar geçti: Amiral mi? Bu yolculukta iki amiral var ve bir tanesi başından beri programımızın bir parçası. Bu kasten mi yapılmıştı, sadece onun bu unvana sahip olduğunu belirtmek için? Ender’in apar topar Amiral Morgan tarafından çağırılması da başka bir işaretti -Ender gerçekten bu kadar az mı saygı görüyordu? Onun adına sinirlendi.</p>

  <p>Sonra kendi kendine şunları söyledi: onu kollayacak kadar Ender Wiggin'le bağım yok. Annemin hastalığı bana da geçmiş ve sanki planları ve hayalleri gerçekmiş gibi davranıyorum. Ender bana âşık değil, ben de ona değilim. Shakespeare’e gittiğimizde orada da kızlar olacak; evlenecek yaşa geldiğinde ben onun için ne anlam ifade edeceğim?</p>

  <p>Bir otobüsü dolduracak kadar benim yaşımda insanın olmadığı bu yolculuğa çıkmakla ben ne yaptım?</p>

  <p>Annesinin istediği zaman kendisini neşelendirebilme yetisini kıskandığı ilk sefer bu değildi.</p>

  <p>Okuma için en güzel kıyafetlerini giydiler -gerçi yer darlığından yolculuk için pek giysi alınmasına izin verilmemişti. Ama primin kalanını Anneanneye vermeden önce birkaç kıyafet almışlardı. Kıyafetlerinin çoğunun Kolonileştirme Bakanlığı’nın istediği tarzda olması gerekiyordu -çok soğuk bir kış için olmayan ama biraz estiğinde sıcak tutacak bir giysi, yazın çalışmak için ince ama sağlam bir giysi ve bazı özel gecelerde giymek için bir tane giysi. Bu akşamın okuması özel bir gece tanımına uyuyordu -ve Anne bu gibi zamanlar için ıvır zıvır ve aksesuar almak için para ayırmayı unutmamıştı. Satın aldığı şeyler gerçekten şıktı. Ayrıca çok güzel şallar da almıştı ve üstünde güzel duruyordu, ama Alessandra giyse sırıtırdı. Annesi çok güzel giyinmişti; Alessandra sadece annesinin gölgesinde kalmamayı umuyordu.</p>

  <p>Tam okumanın başlayacağı zamanda tiyatroya girdiler. Alessandra hemen ön taraftaki taburesine koştu. Annesi ise ağır adımlarla yürüyor, herkesi selamlıyor, onlara dokunuyor ve hepsine gülümsüyordu. Bir kişi hariç.</p>

  <p>Amiral Morgan ikinci sırada oturuyordu ve etrafındaki birkaç yetkili halktan onu ayrı tutuyordu -sömürgecilerle ilişkisinin olmamasını istediği ve kendisini ayrı bir tür olarak düşündüğü çok açıktı. Bu rütbesinin getirişiydi ve Alessandra buna bozulmuyordu. Kendisi de istenmeyen insanlar yakınına giremesin diye etrafına bir kordon yaratacak güce sahip olmayı dilerdi.</p>

  <p>Alessandra korkulu gözlerle annesinin öne doğru ilerleyişini ve bu sırada insanlara selam vermeye devam edişini izliyordu -ikinci sıra dâhil. Amiral Morgan’ı kendisiyle konuşmaya zorlamaya çalışacaktı!</p>

  <p>Ama hayır, Annesinin planı daha fenaydı. Kendini onun etrafındaki yetkililere tanıttı -ve flört etti- ama Morgan’ın önünde durmadı bile; sanki yokmuş gibi. Kötü davrandı! Hem de küçük dünyalarının en güçlü insanına!</p>

  <p>Alessandra Morgan’ın yüzüne bakmaya çekiniyordu ama başka tarafa bakmayı da becerememişti. İlk başta Annesinin ona yaklaşmasını bir teslimiyet duygusuyla izlemişti -Morgan bu kadınla konuşmak zorunda kalacaktı. Ama Annesi ona aldırış etmeden yanından geçince Morgan’ın zar zor muhafaza ettiği gülümsemesi önce yerini şaşkınlığa bıraktı, sonra da sinirden köpürdü. Annesi kendisine gerçekten bir düşman kazanmıştı. Ne düşünüyordu? Bunun onlara ne faydası olacaktı?</p>

  <p>Ama başlama zamanı gelmişti. Baş aktörler taburelerde oturuyorlardı; diğerleri zamanları geldiğinde ön sıradan kalkıp seyirciye dönmeye hazır bir şekilde oturuyorlardı. Annesi de sonunda sahnenin ortasındaki taburesine geldi. Oturmadan önce önündeki kitleye baktı ve "buraya geldiğiniz için çok teşekkür ederim. Oyun benim ve kızımın da doğduğu İtalya’da geçiyor. Ama dili İngilizce, yani bizim ana dilimiz değil. Kızım akıcı bir şekilde konuşabiliyor ama ben o kadar konuşamıyorum. Bu yüzden eğer herhangi bir şeyi yanlış telaffuz edersem lütfen Katharina’nın İtalyan olduğunu ve İngilizce konuşsaydı onun da aynı aksana sahip olacağını hatırlayın." dedi.</p>

  <p>Annesi bunu her zamanki parıltısı ve mutlu havasında söylemişti. Alessandra’nın canını bu kadar sıkıp öfke içinde çığlıklar atmak istemesine sebep olan şey ise konuşmasının mürettebatın ve sömürgecilerin geri kalanı tarafından alkış ve kahkahalarla karşılanmasıydı. Hatta Petruchio'yu oynayan aktör -yanında eşini ve dört çocuğunu getirmesine rağmen açık bir şekilde Annesine kur yapan- 'Brava! Brava!' bile demişti.</p>

  <p>Böylece oyun başladı, ikinci perdeye kadar oyuna girmeyecek olmasına rağmen bütün gözler Annesinin üzerindeydi. Erkeklerin çıktığı ve Petruchio'yla pazarlık yaptığı sahneler boyunca Annesinin kendi içine çekilmiş bir halde transta olduğunu gördü. Diğer aktörler canavar Katharina ve güzel Bianca'dan bahsettikçe Alessandra Annesinin pozunun işe yaradığını gördü -isminden bahsedildikçe izleyiciler ona bakıyordu ama o tam bir sükunet içinde duruyordu.</p>

  <p>Ama Bianca böyle yapmazdı, diye düşündü Alessandra. Son provada Ender’in söylediği bir şey aklına geldi. "Bianca erkekler üzerinde yarattığı etkinin tamamen farkında." Yani Katharina aynı annesinin yaptığı gibi sessizken Bianca’nın işi pırıl pırıl, mutlu ve arzulanır olmaktı. Bu yüzden erkekler güzel Bianca'dan bahsettikçe sanki utanmış gibi Alessandra gülümsedi ve uzaklara baktı. Alessandra’nın güzel <i>olmaması</i> önemli değildi -Annesinin ona hep söylediği gibi en sade kadınlar bile kendilerini doğru sunup en sevmedikleri yanlarından utanç duymazlarsa film yıldızı olabiliyorlardı. Alessandra, Bianca olarak yapabildiği şeyi -dünyaya gülümseyerek bakmak- gerçek hayatta yapamıyordu.</p>

  <p>Birden aydınlandı. Annesi ruh halini mutlu olmaya karar vererek değiştirmiyordu. Hayır, o bir aktristi. Eskiden beri böyleydi. Sadece izleyici için mutlu <i>gözüküyor.</i> Hayatım boyunca onun izleyicisi ben oldum. Ben performansını alkışlamasam bile yine de benim için onu sahneliyordu ve şimdi nedenini anlıyorum. Çünkü Annem peri-dansı havasında olduğunda onun dışında bir şeye bakmak ya da başka bir şey düşünmek mümkün değildi.</p>

  <p>Ama şimdi peri kraliçesinin periliği gitmiş sadece kraliçeliği kalmıştı: Annesi soylu bir sessizlik içinde kölelerin ve saray mensuplarının konuşmasına izin veriyordu çünkü biliyordu ki istediğinde tek bir nefesle hepsini sahneden atabilirdi.</p>

  <p>Ve öyle de olmuştu. Katharina elleri bağlı Bianca’yı sürüklerken ikinci perdenin birinci sahnesinin zamanı gelmişti. Alessandra kendini terli ve tatlı bir hale soktu. Annesine onu bırakması için yalvarıyor, kimseyi sevmediğine yemin ediyordu. Annesi ise onu o kadar içten gelen bir öfkeyle azarlıyordu ki Alessandra bir an için bile olsa gerçekten korkmuştu. Provada bile Annesi bu kadar ateşli değildi. Ama Alessandra Annesinin önceden kendisini tuttuğunu zannetmiyordu -Annesi bunu pek beceremezdi. Hayır, bu özel ateş izleyici sayesinde gelmişti.</p>

  <p>Ama sahneler geçtikçe belli oldu ki izleyicilerin sayesinde değildi. Katharina’nın babasının adaletsizliği ve erkeklerin aptallığı ile ilgili konuşmalarının direkt Amiral Morgan’ı hedef aldığı belliydi. Bu Alessandra’nın kuruntusu değildi. Bunu herkes görebiliyordu. İzleyiciler önce kıs kıs gülmeye, daha sonra ise her iğneleyici sözde kahkahalar atmaya başladılar. Sadece oyundaki karakterlere değil, ikinci sıranın ortasında oturan adama da gülüyorlardı.</p>

  <p>Sadece Morgan durumdan habersiz gibi duruyordu; belli ki Annenin gözlerinin onun üzerinde olması, kelimelerin anlamlarının değil, performansın kendine yönelik olduğunu düşünmesine yol açmıştı.</p>

  <p>Oyun güzel geçti. Lucentio sahneleri çok sıkıcıydı -ama bunda suç Ender’in değil, karakterindi. Bu kaderi Bianca da paylaşmıştı. Yani ilgi -kahkahaların ve aşkın- odağı tamamen Katharina ve Petruchio olmuş, onlar ise sadece "tatlı bir çift" olmuşlardı. Bunun anlamı da Petruchio rolü ne kadar güzel oynanmış olursa olsun bütün gözlerin Annenin üzerinde olduğuydu. Petruchio bağırmıştı, ama Annenin suratı ve tepkileri gülücüklere sebep olmuştu. Katharina sonunda her şeyi anlayıp Petruchio'nun çılgın oyununu bozmayıp ona katıldığında açlığı, uykulu hali, umutsuzluğu ve oyunbaz rızası Annenin suratından, duruşundan ve ses tonundan tamamıyla aktarılmıştı.</p>

  <p>Annem harika, diye düşündü Alessandra. Tam anlamıyla mükemmel. Ve bunun farkında. Oyun okuması önermesine şaşmamak gerek!</p>

  <p>Sonra başka bir şey düşündü: Annem madem bunu yapabiliyordu neden oyuncu olmadı ki? Neden ekranların ya da sahnelerin yıldızı olmadı ve zengin olamadık?</p>

  <p>Cevabın basit olduğunu fark etti: Annesi daha 15 yaşındayken Alessandra doğmuştu.</p>

  <p>Annem beni tam benim şu anda olduğum yaşta doğurmuş. Âşık olmuş ve kendisini bir adama adamış -bir çocuğa-ve bir çocuk yapmış. Kendisinin okuldaki herhangi bir çocuğa karşı aynı şekilde bir arzu hissetmemesi Alessandra’ya garip gelmişti.</p>

  <p>Babam olağanüstüydü herhalde.</p>

  <p>Ya da Annem Anneannemden kaçmak için herhangi bir yola başvuracak kadar umutsuzdu, ki bunun doğru olma ihtimali çok daha yüksekti. Birkaç yıl daha bekleyip büyük bir aktris olmak yerine Annem evlenmiş, ev işleriyle ilgilenmiş ve çocuk sahibi olmuştu -bu sırayla değil tabi- ve beni doğurduğu için bu yeteneğini hiç kullanamamıştı.</p>

  <p>Zengin olabilirdik!</p>

  <p>Şimdi ne oldu? Çiftçilerin ve dokumacıların, mühendislerin ve bilim adamlarının olduğu ve sanata yer olmayan bir koloniye gidiyoruz. Şu an yolculukta bulduğumuz boş zamanı kolonide bulamayacağız. Annem yeteneklerini gösterebileceği bir şans elde edebilecek mi?</p>

  <p>Oyun bitiyordu. Valentine Dul'u şaşırtıcı bir tarz ve canlılıkla oynamıştı -kesinlikle ne yapması gerektiğini biliyordu ve bu Alessandra’nın Valentine gibi güzel ve dehaya sahip olmayı dilediği ilk sefer değildi. Yine de bu dilek gölgede kalıyordu -Alessandra hayatında ilk defa annesine imreniyordu ve <i>ona</i> daha fazla benzemiş olmayı diliyordu. Daha önce böyle bir şey aklına bile gelmezdi, ama gerçek buydu işte.</p>

  <p>Annesi taburesinden kalktı ve doğrudan ön tarafa -Amiral Morgan'a- bakarak bir kadının bir erkeğe karşı görevleri hakkındaki monoloğunu yaptı. Bütün iğnelemelerinin ona yönelik olmuş olduğu gibi bunu da -bu taylı, zarif, içten, uysal ve sevgi-dolu konuşmayı- Morgan’ın gözlerinin içine bakarak yaptı.</p>

  <p>Morgan da dikkatle onu izliyordu. Ağzı açıktı ve gözlerini bir an için bile Annesinden ayırmıyordu. Annesi dizleri üzerine çöktüğünde ve "ellerim hazır, umarım ona iyiliği dokunur," dediğinde Morgan’ın gözlerinde yaşlar vardı. Yaşlar!</p>

  <p>Petruchio kükredi: "Tam bir cadı! Buraya gel ve beni öp Kate!"</p>

  <p>Annesi zarifçe ayağa kalktı ve rol yapıyormuş gibi değil, gerçekten sevgi doluymuş gibi öptü -ama gözleri hâlâ Morgan’ın üzerindeydi.</p>

  <p>Alessandra şimdi Annesinin oyununu anlamıştı. Morgan’ı kendine âşık ediyordu!</p>

  <p>Ve işe yaramıştı. Son sözler söylenip kalabalık alkışlamaya ve tezahürat yapmaya başlayınca okuyucular da eğilip selam verdiler. Morgan ise resmen ilk sırayı atlayarak geçti ve alkışlar devam ederken sahneye çıkıp Annesinin elini sıktı. Sıktı mı? Hayır, elini tuttu ve bırakmadı ve ne kadar harika bir iş çıkardığını anlatmaya başladı.</p>

  <p>Annesinin ondan uzak durması, bunun hakaret olarak görülmesi, hepsi planın bir parçasıydı. Şirret kadın oydu ve Morgan’ı küstahlık yapıp okumayı iptal ettiği için cezalandırıyordu ama sona gelindiğinde uysallaşmıştı; tamamen ona aitti.</p>

  <p>Morgan daha önce sömürgecilerin girmesini yasakladığı subayların bölümüne insanları davet etmişti ve gece boyunca Annesinin etrafında dört dönüyordu. Annesine o kadar tutulmuştu ki bazı subaylar Alessandra’ya bunu imalı bir yolla söylemişlerdi. "Annen taştan bir kalbi eritmişe benziyor," demişti biri. Alessandra iki kişinin konuşmasını dinlerken de şunu duymuştu: "Yanlış mı görüyorum yoksa pantolonunu çoktan çıkardı mı?"</p>

  <p>Bunun olacağını düşünüyorlardıysa Annesini tanımıyorlardı. Alessandra yıllardır Annesinin erkekler hakkındaki nasihatlerine göre yaşamıştı. Bunu yapmalarına izin verme, şunu yapmalarına izin verme -muziplik yap, bir şeyler çıtlat, sözler ver ama yeminlerini edene kadar hiç bir şey alamazlar. Annesi gençliğinde bunun tersini yapmıştı ve 15 senedir bunu ödüyordu. Şimdi kesinlikle kendi nasihatine kulak verecek ve adamı sadece kelimeler ve gülümsemelerle baştan çıkaracaktı. Morgan’ın aşık olmasını istiyordu, tatmin değil.</p>

  <p>Anne, nasıl da oyun oynuyorsun.</p>

  <p>Gerçekten... acaba... sahiden <i>ondan</i> hoşlanıyor musun? Asker disipline sahip yakışıklı bir adam. Ve senin etrafında soğuk da mesafeli de değil: ya da öyleyse bile mesafede olan bizleriz, sen değil.</p>

  <p>Bir an: başka birisiyle konuşurken -subaylardan birisi yanında eşini getirmişti- Morgan eliyle Annesinin omzuna dokunmuştu. Annesi eliyle Morgan’ın elini tutmuş, indirmişti ama hemen Morgan’a dönüp gülümseyerek bir şeyler anlatmaya başlamıştı. Herhalde espri yapmıştı çünkü herkes güldü. Mesaj karışık ama açıktı: Bana dokunma seni ölümlü, ama evet, sana bu gülümsemeyi bahşedeceğim.</p>

  <p>Sen benimsin, ama ben daha senin değilim.</p>

  <p>Annem benim Ender konusunda da böyle yapmamı istiyordu, şu “başarılı genç adam" konusunda... Ama bir erkeği avucumun içine alma ihtimalim uçabilme ihtimalimden daha fazla değildi. Ben hep yalvaran olacağım, baştan çıkaran değil; hep minnettar, hiç bahşeden değil.</p>

  <p>Ender ona yaklaştı. "Annen bu gece harikaydı," dedi.</p>

  <p>Tabi ki böyle diyecekti. Herkes sürekli bunu diyordu.</p>

  <p>"Ama ben onların bilmedikleri bir şeyi biliyorum," dedi Ender.</p>

  <p>"Neymiş o?"</p>

  <p>"Benim performansıma iyi denebilirse bu sadece senin sayende... Bianca’nın aşığı rolünü oynayanlar, bütün komedi, her şey izleyicilerin seni çok istediğimize inanması üzerine kurulmuştu. Ve sen çok hoştun, bundan kimsenin şüphesi yok." </p>

  <p>Ender gülümsedi ve ablasının yanına gitti.</p>

  <p>Alessandra zar zor nefes alıyordu.</p>
</body>
</html>