<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1">“‘Fabre’ı bilir misiniz?” diye araya girdi Lord Beve-ridge. “Kupkuru bir tarlada, önünde gübreden küçük bir top yuvarlayan böceğin, herhalde Mısırlılara, dünyayı döndürmeye başlayan “İlk Prensip”i hatırlatmış olacağını öne sürüyor. Ve böylece 'scarabeus’ yaratıcı prensibin simgesi olmuş ... ya da buna benzer bir şey.”</p>
<p class="calibre1">“Dünyanın kuru gübreden küçük bir top olması iyi,” dedi Basil.</p>
<p class="calibre1">“Bir uğur böceğinin pençeleri arasında,” diye ekledi Daphne.</p>
<p class="calibre1">“İnsanın kökenine dönmesi işte budur,” dedi Lady Beveridge.</p>
<p class="calibre1">“Belki de topu ilk döndürmeye başlayan şeyin, çürüme prensibi olduğunu kastetmişlerdir,” dedi Kont.</p>
<p class="calibre1">“Önce topun <span class="calibre2">orada</span> olması gerekir,” dedi Basil.</p>
<p class="calibre1">“Elbette. Ancak yuvarlanmaya başlamamıştı. Sonra çürüme prensibi onu başlattı.” Kont, bu bir şakaymış gibi gülümsedi.</p>
<p class="calibre1">“Ben bir Mısır tarihi uzmanı değilim,” dedi Lady Be-veridge, “onun için hüküm veremem.”</p>
<p class="calibre1">Earl ve Kontes Beveridge ertesi gün gittiler. Kont Dionys evde iki gençle beraber kaldı. Elizabeth dönemine ait güzel bir malikâneydi bu; çok büyük değildi, fakat loş lambri iç kısımdan dışarıya doğru bakınca ışıldayan küçük camlardan oluşan pencereleri bulunan sihirli odaları vardı. İç kısımlar sevimliydi, tavana kadar lambriyle kaplanmıştı ve tavanda altın süslemeler vardı. Ve sonra, küçük camları sizinle dışarıdaki dünya arasına büyü gibi giren pencerenin kocaman kare kavisi, renklerin üzerinde taç gibi duran renkli camdan tepeliği, açık yeşil kumaşla kaplı geniş pencere koltuğu. Dionys küçük bir hayalet gibi evin içinde dolaşıyordu; öndeki küçüklü büyüklü, ışıldayan oturma odaları ve salonlar dizisinden, her iki ucunda geniş merdiven başlıkları olan uzun, geniş koridor boyunca ve dar merdivenlerden yukarıdaki yatak odalarına ve oradan da dama gidiyordu.</p>
<p class="calibre1">İlkbaharın başlarıydı ve garip oturma yerleri ve meyilleri bulunan, başlı başına küçük, soluk bir dünya olan kurşun kaplı, soluk-gri damda oturmayı çok seviyordu. Sonra aşağıya, bahçenin ve meyilli çimenliğin ötesine, et-r.ıfı ağaçlarla çevrili gölcüklere ve daha ilerideki bölgenin karaağaçlarına, saban izlerine ve çitlerine bakmayı da. Evin mİ tarafında, kuru ot yığınları, büyük damlı ambarları ve koyu kırmızı sığırlarıyla çiftlik vardı. Sağda, parkın öbür <span class="calibre2">ı</span> arafında, ağaçlar arasında bir köy ve gri bir kilise kulesinin parıltısı görülüyordu.</p>
<p class="calibre1">Yalnız kalıp, kendi kaderiyle ağırlaşan ruhunu hissetmek hoşuna gidiyordu. Saatlerce oturur, kırda devler gibi, savaşçılar gibi sıra halinde duran karaağaçları seyrederdi. Earl, bu karaağaçları İngiltere’ye Romalıların getirdiğini söylemişti. Ve onlarda hâlâ Romalıların ruhunu görür gibi oluyordu. Orada, damın yalnızlığında, bahar güneşinde tek başına otururken, çitlerden ve karaağaçlardan oluşan bu İngiltere’nin cazibesini ve yavaş atlarla kahverengi saban izlerini geçerek yavaş yavaş toprağı süren işçileri, köyün damlarıyla kilisenin siyah bir porsuk ağacının yanında yükselen çan kulesini ve ileride dama halindeki tarlaları görüyordu.</p>
<p class="calibre1">Ve etrafındaki eski mâlikanenin büyüsünü, gri taş duvarları ve porsuk ağacından çitleriyle, geniş, geniş porsuk ağacı çitleriyle bahçesini ve İngiliz baharının yoğun sessizliğinde duraklayarak parıldayan ve çığlık atan bir tavus kuşunu. Bu mevsimde kırlangıç otları çitlerin altında sarı sarı açar ve menekşeler gizlenir; bahçenin geniş yollarının kenarında çuha çiçekleri ve çiğdemler kadifeyle alev rengi çeşitlemesi yaparlar ve sarı duvar çiçekleri duvarın çatlakları arasından olağanüstü bir zaferle, dağınık bir halde sallanarak çıkar. Yakınlarda bir yerde bir ağıl vardı ve büyümekte olan kuzuların tiz melemelerini ve koyunların daha kalın, hoşnut seslerini duyabiliyordu.</p>
<p class="calibre1">Burası Daphne’nin eviydi; doğduğu yerdi. Daphne bu yeri içini sızlatan bir duyarlılıkla seviyordu. Fakat şimdi, ölen erkek kardeşlerini unutmak zordu. Tıpış tıpış peşinden gelen iki yaşlı köpekle güneşte dolaşıyordu. Herkesle konuşuyordu ... bahçıvanla, seyisle, ahıra bakan adamla, çiftlik işçileriyle. Hayatının büyük bir kısmını dolduruyordu bu ... başıboş dolaşarak, çalışan kişilerle konuşmak.</p>
<p class="calibre1">Ona karşı saygılıydılar, tabii ... fakat ondan hiç korkmuyorlardı.. Fakir olduğunu, bir araba ya da herhangi bir şey alacak parası olmadığını biliyorlardı. Bu yüzden onunla serbestçe konuşuyorlardı: belki biraz fazla serbestçe. Yine de Daphne işi oluruna bırakıyordu. Kendisine bağımlı olanların konuşmalarını ... her şey hakkında konuşmalarını dinlemek Thoresway’deki tek tutkusuydu. Aradaki uçurumu aşan bu garip samimiyet duygusu onu büyülüyordu. Hayatları onu büyülüyordu: neler düşündükleri, neler hissettikleri. Bunlar, onların hissettiği şeyler. Bu onu büyü-lüyordu. Sevmiş olabileceği bir av bekçisi vardı ... küstah, sağlıklı yüzlü, gülen, sokulgan bir adam; eğer bu adam kendi soyunun ve Daphne’nin kültürüyle bilincinin yarattığı uçurumun ötesinde soyutlanmış olmasaydı, onu sevmiş olabilirdi. Bilinci kendisiyle aşağı sınıflar, bilinçsiz sınıflar arasında bir uçurum yaratıyor gibiydi. Bunu kaderi olarak kabul ediyordu. Kendisi ya da kocası kadar üstün bilinçli ve mükemmel olmayan bir varlıkla asla gerçek bir ilişki kuramıyordu. Babasında aşağı sınıfların bilinçsiz sıcakkanlılığından bir miktar vardı. Fakat o lanetlenmiş bir adam gibiydi. Bir de Kont vardı, tabii. Kontta sıcak ve görünmez bir şeyler vardı, kendi kanının soğuk, beyaz ateşini ısıtabilecek karanlık bir yaşam alevi. Ancak...</p>
<p class="calibre1">Birbirlerinden kaçıyorlardı. Üçü de birbirinden kaçıyordu. Basil de tek başına gidiyordu. Ya da şiire dalıyordu. Bazen Kont’la bilardo oynuyorlardı. Arada bir, üçü birlikte parkta yürüyorlardı. Basil ve Daphne sık sık kasabaya, postaya gidiyorlardı. Fakat gerçekte birbirlerinden kaçıyorlardı, üçü de. Günler geçip gidiyordu.</p>
<p class="calibre1">Geceleri kitaplar, bir piyano ve solmuş gül renkli kumaştan rahat, eski püskü mobilyalar bulunan, batı tarafındaki küçük odada birlikte oturuyorlardı; eski püskü bir odaydı bu. Bazen Basil yüksek sesle okuyordu, bazen de Kont piyano çalıyordu. Ve konuşuyorlardı. Ve Daphne ilmik ilmik, büyük, nakışlı bir yatak örtüsüne devam ediyordu; yeterince uzun yaşarsa bunu bitirebilirdi. Fakat her zaman erken yatıyorlardı. Hemen her zaman birbirlerinden kaçıyorlardı.</p>
<p class="calibre1">Dionys’in yatak odası doğu bölmesinde, diğerlerinin odalarından uzaktaydı. Tek başına olduğu zaman, çocukluğunun eski şarkılarını söyleme, daha doğrusu kendi kendine mırıldanma âdeti vardı. Ancak kesinlikle yalnız olduğunu hissettiği zamanlarda: diğer insanlar içinden silinip bütün dünya karanlığın içinde erir gibi olduğunda, kendi küçük gecesinin ortasında, sonsuza dek soyutlanmış olan kendisinden, kendi ruhundan başka canlı hiçbir şey olmadığı anlarda. O zaman, yarı bilinçsizce, küçük, yüksek perdeli, kısık bir sesle, bir tür yüksek düş sesiyle, çocukluk lehçesinin şarkılarını mırıldanırdı. Garip bir sesti bu: kendi kanında yalnız olan bir adamın sesi, adeta idam edilecek olan bir adamın sesiydi.</p>
<p class="calibre1">Daphne bir gece bir kitap bulmak için koridor feneriyle yine aşağıya inerken bu sesi duydu. İyi uyuyamazdı ve geceleri onun için bir işkenceydi. O da, bir sinir hastası gibi, kendi sıkıntılı öz bilincinin içine çakılmıştı. Ancak çok keskin bir kulağı vardı. Kendi kendine şarkı söyleyen Kont’un küçük, yarasavari sesini duyunca irkildi. Bir oda kadar geniş, soluk eflatun renkli bir halıyla kaplanmış olan, duvarın yanında aralıklı yerleştirilmiş ağır, koyu renkli mobilyalar, meşe bir koltuk ve solmuş, kırmızımsı bir Şark kilimi bulunan geniş koridorun ortasında durdu. Geceleri koridorun ucunda duran büyük fener elindeydi. Kont’un aralıklı gelen yoğun sesi, bir büyü gibi, ona her şeyi unutturdu. Tek bir sözünü bile anlayamıyordu, tabii. Hatta sesi bile anlayamıyordu. Uzun süre dinledikten sonra, aşağıya indi. Geri döndüğünde Kont’un sesi duyulmuyordu ve kapısının altındaki ışık yok olmuştu.</p>
<p class="calibre1">Sonraları, onun sesini dinlemek adeta bir saplantı haline geldi. Saatin on olmasını ve odasına çekilmeyi sıkıntılı bir sabırsızlıkla bekliyordu. Hizmetçinin gitmesini ve kocasının gelip iyi geceler dilemesini daha da büyük bir sıkıntıyla bekliyordu. Basil’in odası koridorun karşısındaydı. Sonra da öfkeli bir sabırsızlıkla evdeki seslerin dinmesini bekliyordu. Ardından kapısını açıp dinliyordu.</p>
<p class="calibre1">Ve uzaktan, sanki çok, çok uzaklardan, görünmezin içinden, bir vantriloğun sesi ya da bir yarasanın esrarengiz cıvıldaması gibi, Kont’un yatmadan önce kendi kendine söylediği şarkının zayıf, neredeyse duyulmaz sesi geliyordu. Kendisinden başka kimse duymuyordu bunu. Ancak o, dikkatini toplayarak, doğaüstü bir biçimde duyuyordu sanki. Kapının yanında alçak bir koltuğu vardı ve orada, kocaman, eski, siyah ipek bir şala sarınarak oturup dinliyordu. İlk başta duyamıyordu. Aslında, sesi duyabiliyordu. Fakat yalnızca bir sesti bu. Sonradan yavaş yavaş akışını izlemeye başlıyordu. Dünyanın dışına kadar izlediği bir akış gibiydi bu: dünyanın dışına kadar. Ve yavaş yavaş, derece derece, şarkının ince akışını izleyerek uzaklara, çok uzaklara giderken, huzura kavuşuyor, unutuşa kavuşuyordu. Dünyanın ötesine geçebiliyordu, ötede, ruhunun bir kuş gibi kanatları üzerinde dengelendiği ve mükemmelliğe eriştiği yere.</p>
<p class="calibre1">Ruhunun üst katmanlarında oluyordu bunlar. Ancak altlarda, gerçekten gitmek, gerçekten kendini vermek için çılgınca, çılgınca bir özlem vardı. Gerçekten gitmek, gerçekten ölmek, gerçekten sınırı geçmek ve gitmiş olmak, gitmiş olmak için. Kendi benliğinden, Daphne’den gitmiş olmak, anneden ve babadan, kardeşlerden ve kocadan, yuvadan ve vatandan ve dünyadan gitmiş olmak, gitmiş olmak için. Ötelerden gelen çağrıya gitmiş olmak, çağrıya gitmiş olmak için. Çağıran Kont’tu. Onu çağırıyordu. Onu çağırdığından emindi. Onu kendisinden dışarıya, dünyasından dışarıya çağırıyordu.</p>
<p class="calibre1">İki gece odasının hemen içinde, açık kapının yanında oturup dinledi. Sonra, Kont bitirdiğinde, uykuya daldı, garip, hafif, büyülenmiş bir uykuya. Gündüz boyunca büyülenmiş gibiydi. Kendini, sanki etrafından bir basınç kalkmış gibi tuhaf ve hafif hissediyordu. Bütün hayatı boyunca bir basınç onu sıkıştırmıştı. Şimdiye kadar bunu hiç fark etmemişti; şimdiyse bu kalkmıştı ve ayakları son derece hafif, soluk alışıysa narin ve eşsiz geliyordu ona. Soluğu üzerinde hep bir basınç vardı. Şimdiyse solukları zarif ve eşsizdi, öyle ki soluk almak bir zevkti. Yaşam eşsiz soluklarla, çabuk çabuk geliyordu, ona gelmekten zevk alıyormuş gibi.</p>
<p class="calibre1">Üçüncü gece, sabahın erken saatlerine kadar beklediği, beklediği halde ... Kont’tan ses gelmedi. Sesi çıkmadı, şarkı söylemedi. Ve o zaman, onun bir daha asla şarkı söy-lemeyebileceğirri hissetmenin dehşetini ve karanlığını yaşadı. Bütün gün boyunca, mahkûm olmuş birisi gibi bekledi. Ve gece olduğu zaman titriyordu. Büyüsünün bozulup eski haline dönmeye zorlanmak düşüncesiyle asabi bir dehşet içinde kalıyordu.</p>
<p class="calibre1">Gece oldu ve içine bir tür baygınlık çöktü. Evet, gecenin içinden o çağrı geldi. O çağrı! Çaresizlik içinde kalktı ve telaşla koridorda ilerledi. Kont’un kapısının altında ışık vardı. Kapının yakınındaki büyük meşe koltuğa oturdu ve siyah şalına sıkıca sarındı. Koridor fenerin büyük, yıldızlı, sarı ışığında loştu. İleride kendi kapısındaki ışığı görebiliyordu; kapısını açık bırakmıştı.</p>
<p class="calibre1">Ancak hiçbir şey görmüyordu. Yalnızca siyah şala sıkıca sarındı ve odadan gelen sesi dinledi. O ses çağırıyordu. Ah, onu çağırıyordu! Neden gidemiyordu? Neden kapalı kapıdan geçemiyordu?</p>
<p class="calibre1">Sonra ses kesildi. Ve sonra odasının kapısı altındaki ışık söndü. Geri mi dönmeliydi? Geri mi dönmeliydi? Ah, olanaksız. Ayın, bir kere doğduktan sonra, izleri üzerinden geri gitmesi kadar olanaksız. Daphne siyah şalına sarınmış halde oturmaya devam etti. Eğer gerekiyorsa, sonsuza dek otururdu. Asla geri dönemezdi.</p>
<p class="calibre1">Ve sonra şarkıların en müthişi başladı. Önce oldukça kasvetli, yavaş, korkunç, ölüm gibi bir sesle başladı. Ardından ansızın gerçek bir çağrı geldi; flüt sesi gibiydi bu ve bir tür ıslıkla, ton değişimlerinde tuhaf bir kanat sesiyle, son derece buyurgan, kesinlikle insana ait olmayan bir şeydi. Daphne ayağa kalktı. Ve aynı anda bu ölüm iniltisinin içinden bir çağrının ıslık çalan çarpıntıları yükseldi.</p>
<p class="calibre1">Daphne hafifçe ve hızla kapıya vurdu. “Kont! Kont!” diye fısıldadı. İçerideki ses kesildi. Kapı birdenbire açıldı. Dionys’in soluk, belirsiz biçimi.</p>
<p class="calibre1">“Lady Daphne!” dedi Kont hayretle ve ister istemez yana çekildi.</p>
<p class="calibre1">“Çağırdın,” diye mırıldandı Daphne hızla ve kararlı bir biçimde Kont’un odasına girdi.</p>
<p class="calibre1">“Hayır, çağırmadım,” dedi Kont hafifçe; eli hâlâ kapıdaydı. “Kapıyı kapa,” dedi Daphne ansızın.</p>
<p class="calibre1">Kont söyleneni yaptı. Oda tamamen karanlıktı. Dışarıda ay yoktu. Daphne onu göremiyordu.</p>
<p class="calibre1">“Nerede oturabilirim?” dedi ansızın.</p>
<p class="calibre1">“Seni kanepeye götüreyim,” dedi Kont, elini uzatıp karanlıkta ona dokunarak. Daphne ürperdi.</p>
<p class="calibre1">Kanepeyi buldu ve oturdu. Tamamen karanlıktı. “Söylediğin şarkı ne?” dedi hızla.</p>
<p class="calibre1">“Çok özür dilerim. Kimsenin duyabileceğini sanmıyordum.”</p>
<p class="calibre1">“Söylediğin şarkı neydi?”</p>
<p class="calibre1">“Ülkemden bir şarkı.”</p>
<p class="calibre1">“Sözleri var mıydı?”</p>
<p class="calibre1">“Evet, bataklıktaki bir avcıyı seven bir dişi kuğuyla ilgili. Sonra kuğu insana dönüşmüş, avcıyla evlenmiş ve üç çocuğu olmuş. Sonra bir gece, gecenin içinden kuğuların kralı ona seslenmiş ve geri çağırmış, yoksa kral ölecekmiş. Böylece kadın yavaş yavaş tekrar bir kuğuya dönüşmüş ve geniş, geniş kanatlarını yavaş yavaş açmış ve kocasıyla çocuklarını terk etmiş.”</p>
<p class="calibre1">Karanlık odada sessizlik vardı. Kont gerçekten ürkmüş, şarkının ruh halinden insan düzeninin gündelik ruh haline dönmüştü. Karanlık odasında Daphne’nin varlığından sıkılıyor ve mahcup oluyordu Oysa kadın oturmaya devam ediyor ve ses çıkarmıyordu. Kont da pencerenin yanındaki bir sandalyeye oturdu. Her yer karanlıktı. Dışarıda bora halinde bir rüzgâr esiyordu. Adam odasında hiçbir şey göremiyordu; kapının altındaki belli belirsiz ışık şeridi dışında. Fakat karanlıkta kadının varlığını hissedebiliyordu. Karanlıkta onun yakınlığını hissetmek ama ondan herhangi bir belirti görememek ve herhangi bir ses duya-mamak garip bir duyguydu.</p>
<p class="calibre1">Daphne büyülenmiş haliyle, onun içindeki gündelik insanla temas etmekten yaralanmıştı. Fakat şimdi orada, karanlıkta otururken, büyülenmiş haline geri dönmeye başladı. Kont ise bu sessizlikte dünyanın bir kez daha kendisinden kayıp gittiğini, onu bir kez daha kararmış bir yeryüzünde yalnız bıraktığını ve kendisiyle sonsuz, karanlık boşluk arasında hiçbir şey olmadığını hissetti. Kadının şimdiki varlığı dışında. Karanlık karanlığı, derinlik derinliği yanıtlıyordu. Ona yakın ve görünmeyen bir yanıt.</p>
<p class="calibre1">Ancak ne yapacağını bilemiyordu. Tıpkı Daphne gibi, o da hareketsiz ve sessiz oturuyordu. Odanın içindeki karanlık adeta kan gibi canlıydı. Kıpırdamaya gücü yoktu. Aralarındaki mesafe mutlak gibiydi.</p>
<p class="calibre1">Sonra ansızın, bilmeden, karanlıkta karşıya giderek kanepenin ucunu yokladı. Ve kanepede Daphne’nin yanına oturdu. Fakat ona dokunmadı. Kadın da kımıldadı. Karanlık etraflarında kan gibi koyu akıyordu ve zamanı içinde eritmiş gibiydi. Aralarındaki küçük, görünmeyen mesafeyle oturdular, hareketsiz, konuşmasız, düşüncesiz.</p>
<p class="calibre1">Sonra aniden kadının parmak uçlarının koluna dokunduğunu hissetti ve üzerinden geçen alevle artık bir insan değildi o. Alevler içinde oturur gibiydi; alevler içinde bilinçsiz, dimdik oturmuştu, heykellerdeki Mısırlı bir kral Tanrı gibi. Daphne'nin parmak uçları vücudundan aşağı kaydı ve sonra kendisi de garip, sessiz bir hamleyle aşağı kaydı ve Kont onun yüzünün kapalı ayaklarına ve bileklerine değdiğini, ellerinin bileklerini sıktığını hissetti. Onun alnını ve saçlarını bileklerinde, yüzünü ayaklarında hissetti; orada, karanlıkta, sanki kendisinin altındaki bir boşlukta, sarılmış duruyordu. Kont dimdik ve hareketsiz oturdu. Sonra ileri doğru eğilerek elini onun saçlarına koydu.</p>
<p class="calibre1">“Bana mı geliyorsun?” diye mırıldandı. “Bana mı geliyorsun?”</p>
<p class="calibre1">İçini saran alev onu beşik gibi yavaşça sallıyordu sanki.</p>
<p class="calibre1">“Gerçekten bana mı geliyorsun?” diye tekrarladı. “Fakat gidecek yerimiz yok.”</p>
<p class="calibre1">Çıplak ayaklarının onun gözyaşlarıyla ıslandığını hissetti. İçinde iki şey mücadele ediyordu, boşluk gibi sonsuz bir yalnızlık duygusu ve onu yalnızlığından kadına doğru fırlatacak olan karanlık bir alev akını.</p>
<p class="calibre1">Düşünüyordu da. Geleceği düşünüyordu. Dünyada herhangi bir geleceği yoktu: bunun bilincindeydi. Bu yaşamda bir geleceği yoktu. Yaşasa bile, bu yalnızca bir tür katlanma olacaktı. Fakat öbür dünyada mirasın onun olduğunu hissediyordu. Öbür dünyanın kendisine ait olduğunu hissediyordu.</p>
<p class="calibre1">Dünya üstünde bir gelecek veremezdi ona. Bir yaşamı yoktu ona sunacak. En iyisi tek başına devam etmekti. Kuşkusuz en iyisi tek başına devam etmekti.</p>
<p class="calibre1">Ancak ayaklarındaki gözyaşları: bir de onu terk ederken kendisine bakacak olan yüzü! Hayır, hayır. Sonraki yaşam onundu. O, öbür dünyanın efendisiydi. Neden bu yaşam için korksun? Neden onun kendisine sunduğu ruhu almasın? Şimdi ve sonsuza dek, ikisi de öldüğü zaman gelecek olan yaşam için. Onu yeraltı dünyasına götürmeliydi. Francesca ile Paolo gibi onu beraberinde karanlık Hades’e götürmeliydi. Ve cehennemde onu sıkıca tutmalıydı, yeraltı dünyasının kraliçesini; kendisiyse yeraltı dünyasının efendisi olacaktı. Gelecek yaşamın efendisi. Sonradan gelecek olan ruhun babası.</p>
<p class="calibre1">“Dinle,” dedi usulca ona. “Şimdi benimsin. Karanlıkta benimsin. Ve öldüğün zaman benimsin. Fakat gündüz benim değilsin çünkü gündüz gücüm yok. Gecede, karanlıkta ve ölümde, benimsin. Ve bu sonsuza kadar sürecek. Seni bırakmam gerekse de önemi yok. Zaman zaman yine gele-ccğim. Karanlıkta benimsin. Ama gündüz sana sahip çıkamam. Gündüz gücüm yok, yerim yok. O yüzden unutma. Karanlık olunca, senin karanlığında olacağım. Ve yaşadığım sürece, zaman zaman seni bulmaya geleceğim, gelebildiğim zaman, tutsak olmadığım zaman. Ancak yakında gitmem gerekecek. Onun için unutma ... sen uğur böceğinin gece eşisin, yaşadığın sürece ve öldüğünde bile.”</p>
<p class="calibre1">Sonra, kadını odasına geri götürdüğünde, kapısının hâlâ açık olduğunu gördü.</p>
<p class="calibre1">“Odanda ışığı açık bırakmamalısın,” diye mırıldandı.</p>
<p class="calibre1">Sabahleyin tuhaf, uzak bir görüntüsü vardı. Her zamankinden daha sessizdi ve çok uzaklarda gibiydi. Daphne geç saatlere kadar uyudu. Bütün dertlerinden sıyrılmış gibi garip bir duygu vardı içinde. Artık kaygılanmıyor, kederlenmiyor, üzülmüyordu. Bütün bunlardan kurtulmuştu. Sonsuza dek uyuyabileceğini, uyuyabileceğini, uyuyabileceğini hissediyordu. Yüzü de çok sakindi, daha önce asla sahip olmadığı bir bakirelik ifadesi vardı. Hep kendinin bilincinde bir Afrodit olmuştu o. Yeşil-mavi gözleriyse yavaş, canlı birer mücevher gibi ve dirençli olmuştu. Şimdiyse sert tomurcuklar açılmıştı ve gözlerinde sessiz bir gecenin mucizesi ve huzuru vardı.</p>
<p class="calibre1">Basil bunu hemen fark etti.</p>
<p class="calibre1">“Farklısın, Daphne,” dedi. “Ne düşünüyorsun?”</p>
<p class="calibre1">“Düşünmüyordum,” dedi kadın, açık kalplilikle ona bakarak.</p>
<p class="calibre1">“Ne yapıyordun o halde?”</p>
<p class="calibre1">“İnsan düşünmediği zaman ne yapar? Bunu çözmeye çalıştırma beni, Basil.”</p>
<p class="calibre1">“Asla, eğer İstemiyorsan.”</p>
<p class="calibre1">Ancak Daphne onu şaşırtıyordu. Ona duyduğu esrik aşkın sızısı kaybolmuş gibiydi. Yine de onunla sevişmekten başka ne yapacağını bilemiyordu. Kadın sapsarı kesiliyordu. Karısı olduğu için boynunu eğerek ona teslim oluyordu. Fakat ona korkuyla, kederle, gerçek bir ıstırapla bakıyordu. Basil onun göğsünün kabardığını hissediyor ve ağladığını anlıyordu. Fakat yüzünde gözyaşı yoktu; yalnızca ölüm gibi solgundu. Gözleri kapalıydı.</p>
<p class="calibre1">“Bir yerin mi ağrıyor?” diye sordu ona.</p>
<p class="calibre1">“Hayır, hayır!” Kadın onu tedirgin etmekten korkarak gözlerini açtı. Onu tedirgin etmek istemiyordu.</p>
<p class="calibre1">Basil şaşkındı. Daphne’ye duyduğu esrik, ölümcül aşk engellenmişti. Hesabında yanılmıştı.</p>
<p class="calibre1">Onu Kont ile birlikteyken seyrediyordu. O sırada öylesine uysal ... öylesine mahcup ... tanıdığı kadından öylesine farklıydı ki. Öylesine sakindi, bir bakire gibi. Ve onu en çok şaşırtan, duygularını ve düşüncelerini şaşırtan şey, ondaki bu sessiz, el sürülmemiş bakire niteliğiydi. Birdenbire, onunla sevişmekten utanmaya başladı. Ve utandığı için, o gece onun odasında dururken ona:</p>
<p class="calibre1">“Daphne, Kont’a âşık mısın?” dedi.</p>
<p class="calibre1">Tuvalet masasının yanında duruyordu; huzursuzdu. Kadın, sönmekte olan küçük odun ateşinin yanında, alçak bir koltukta oturuyordu. İri, yavaş gözlerle yukarı, kocasına baktı. Tek bir sözcük söylemeden, iri, yumuşak, açılmış gözlerle onu seyretti. Adamın kendini böyle şaşkın hissetmesine neden olan neydi? Başını yana çevirdi, onun iri, yumuşak gözlerinden öteye.</p>
<p class="calibre1">“Özür dilerim, canım. Böyle bir soru sormaya niyetim yoktu. Aldırma,” dedi. Ve uzun adımlarla uzaklaşarak bir kitap aldı. Kadın başını eğdi ve ses çıkarmadan, dalgın dalgın ateşe baktı. Sonra Basil yine ona, hizmetçinin gece için ördüğü parlak saçlarına baktı. Örgüsü, yumuşak, pembemsi şalının üzerine sarkıyordu. Onu orada otururken görünce, yüreği yumuşadı. O, kız kardeşi gibiydi. Arzunun heyecanı kaybolmuştu; şimdi hayatında ilk defa berrak görüyor ve doğru hissediyor gibiydi. Karısı onun için adeta sevgili, sevgili bir kız kardeşti. Onun, kan kardeşi olduğunu ve kendisine herhangi bir kadının olabileceğini hayal ettiğinden çok daha yakın olduğunu hissediyordu. Öylesine yakın, öylesine değerli; bütün cinsellik ve arzu gitmişti. Bunu istemiyordu, istememişti. Bu yeni saf duygu çok daha harikaydı.</p>
<p class="calibre1">Onun yanına gitti.</p>
<p class="calibre1">“Affet beni, sevgilim,” dedi, “seni sorguladığım için.” Daphne tek söz söylemeden iri gözleriyle yukarı, ona baktı. Basil’in yüzü iyi ve güzeldi. Gözlerine yaş geldi. “Beni sorgulamaya hakkın var,” dedi hüzünle. “Hayır,” dedi adam. “Hayır, sevgilim. Seni sorgulamaya hakkım yok. Daphne! Daphne, sevgilim! Aramızdaki ilişki <span class="calibre2">senin</span> istediğin gibi olacak. Olsun mu? Senin istediğin gibi olsun mu?”</p>
<p class="calibre1">“Kocamsın, Basil,” dedi kadın hüzünle.</p>
<p class="calibre1">“Evet, sevgilim. Ancak ... ” Yanında diz çöktü ... “belki, sevgilim, içimizde bir şeyler değişmiştir. Sana bir daha asla dokunmamam gerektiğini ... sanki sana asla o şekilde dokunmak <span class="calibre2">istemediğimi</span> hissediyorum. Yanlış olduğunu hissediyorum. Ne düşündüğünü söyle bana.”</p>
<p class="calibre1">“Basil, bana kızma.”</p>
<p class="calibre1">“Bu öfke değil; saf sevgi bu, sevgilim ... öyle.” “Birbirimize bundan daha fazla yaklaşmayalım, Basil... fiziksel olarak ... olmaz mı?” dedi kadın. “Ve bana kızma, olmaz mı?”</p>
<p class="calibre1">“Yo,” dedi adam. “Ben kendim de cinselliğin bir hata olduğunu düşünüyorum. Seni şimdi sevdiğim gibi sevmeyi tercih ederim. Gerçek aşkın bu olduğunu <span class="calibre2">biliyorum.</span> Diğeri hep biraz abartılıydı. Şimdi seni sevdiğimi <span class="calibre2">biliyorum, </span>sevgilim; şimdi o diğerinden kurtuldum. Fakat ya yine gelirse, o diğeri, Daphne?”</p>
<p class="calibre1">“Her zaman karınım,” dedi kadın sessizce. “Her zaman karınım. Sana her zaman itaat etmek istiyorum, Basil ... İsteklerine.”</p>
<p class="calibre1">“Bana elini ver, canım.”</p>
<p class="calibre1">Kadın ona elini verdi. Ancak gözlerindeki bakış Basil’i hem uyardı hem de korkuttu. Elini öperek ondan ayrıldı.</p>
<p class="calibre1">Daphne Kont’a aitti. Ruhunun derinliklerine kadar belirlenmişti bu. Dünyada onunla evlenip karısı olamasa bile, yine de sonsuza dek sürecekti bu. Artık bunu sorgulayamazdı. Sorgulama kavramı kaybolmuştu.</p>
<p class="calibre1">Garip bir biçimde değişmişti ... tuhaf, yeni bir uysallık gelmişti üstüne. Son günler geçip gidiyordu. Yakında gidecekti ... Dionys: karanlıkta ve ışıkta, sonsuza dek ait olduğu, durgun, uzak yüzlü adam. Yakında gidecekti. Böyle olması gerektiğini söylemişti. O da bunu kabul ediyordu. İçindeki keder derin, çok derindi. O gitmek zorundaydı. Bu dünyada, hayatları tek bir hayat olamazdı. Kadın ıstırabının içinde bile bunun böyle olduğunu biliyordu. Kont’un haklı olduğunu biliyordu. Yanılgıya düşmeyecek birisiydi onun için. İçindeki en derin ruha hitap ediyordu.</p>
<p class="calibre1">Onu asla bir âşık olarak <span class="calibre2">görmüyordu.</span> Onu gördüğü zaman, o küçük bir subaydı, bir esir, sessiz, dünyadan hiçbir beklentisi olmayan birisi. Ve ona âşığı, karısı olarak gittiği zaman, daima karanlıktı. Onun ancak karanlıktaki sesini ve temasını biliyordu. “Karanlıktaki karım,” diyordu o kendisine. Ve bunda da ona inanıyordu. Dünyada hiçbir şey için onunla ters düşmezdi: onunla ters düşecek olursa, yüreği onun gitmek zorunda olduğunu bilmenin acısıyla parçalanırken bile göğsünde sakladığı karanlık sükûnet ve mutluluk hazinesini kaybedeceğinden korkardı.</p>
<p class="calibre1">Hayır, bu harikulade şeyi, Kont’u şarkı söylerken duyduktan sonra bulmuştu: ansızın eski benliğinden, ruhunda ebediyen akan gür, karanlık bir ırmağa benzeyen bu karanlığa, bu huzura, bu uysallığa düşmüştü. Günlerinin <span class="calibre2">nuit blanche’ında<a id="footnote1"></a><sup class="calibre5"><a href="#bookmark0">1</a></sup><sup class="calibre5"></sup></span> uykuya dalmıştı. Ve Basil, harikulade bir biçimde, neredeyse hemen değişmişti. Ondan korkuyordu, tekrar değişmesinden. Ondan hep korkacaktı. Fakat içinde, derinlerde, yalnız Kont’a duyduğu bu aşk için korkuyordu: içinde sonsuza dek akan gür bir ırmağa benzeyen bu karanlık, ölümsüz aşk için. Ah, bu bozulma-malıydı.</p>
<p class="calibre1">İç dünyası öyle sakindi ki. Sakin sakin oturup günün yavaş yavaş zengin geceye dönüşmesini hissedebiliyordu. Ve hiçbir şey İstemiyordu, hiçbir şeyi eksik değildi. Keşke</p>
<p class="calibre1">Dionys gitmek zorunda olmasaydı! Keşke gitmek zorunda olmasaydı!</p>
<p class="calibre1">Fakat son sabah Kont ona:</p>
<p class="calibre1">“Beni unutma. Beni daima hatırla. Ruhumu senin ellerinde ve rahminde bırakıyorum. Hiçbir şey bizi asla ayıramaz, birbirimize ihanet etmediğimiz sürece. Kendini kocana vermen gerekirse, bunu yap ve ona itaat et. Bana sadık kalırsan, içten, içten sadık kalırsan, bize zarar veremez. O cömert bir insan, sen de ona karşı cömert ol. Ve asla bana inanmaktan vazgeçme. Çünkü ölümün öteki tarafında bile seni bekleyeceğim. Öldüğüm zaman Hades’de kral olacağım. Ve sen yanımda olacaksın. Ölüm sonrasında artık beni hiç bırakmayacaksın. Onun için hayatta korkma. Korkma. Ağlaman gerekirse ağla. Fakat kalbinin en derin köşelerinde yine geleceğimi ve seni sonsuza kadar almış olduğumu bil. Ve böylece, madem ki uğur böceğinin karısısın, kalbinin derinliklerinde sakin ol, sakin ol,” dedi. Kadından ayrılırken kendi güzel, korkusuz gülüşüyle güldü. Fakat onun ardından bakan gözler garipti.</p>
<p class="calibre1">Basil ile birlikte arabayla Voynich Hall’a döndü.</p>
<p class="calibre1">“Sanırım Daphne sizi özleyecek,” dedi Basil.</p>
<p class="calibre1">Kont birkaç dakika cevap vermedi.</p>
<p class="calibre1">“Özlese bile,” dedi, “içinde burukluk olmayacak.”</p>
<p class="calibre1">“Emin misiniz?” diye gülümsedi Basil.</p>
<p class="calibre1">“Eh ... herhangi bir şeyden emin olunabilirse,” diye gülümsedi Kont.</p>
<p class="calibre1">“Değişti, değil mi?”</p>
<p class="calibre1">“Öyle mi?”</p>
<p class="calibre1">“Evet, siz geldiğinizden beri çok değişti, Kont.”</p>
<p class="calibre1">“Tanıdığım o on yedi yaşındaki kızdan çok da farklı görünmüyor bana.”</p>
<p class="calibre1">“Hayır ... belki değil. O zaman onu tanımıyordum. Fakat tanımış olduğum eşten çok farklı.”</p>
<p class="calibre1">“Üzücü bir fark mı?”</p>
<p class="calibre1">“Yo ... hayır, onun için değil. Kendi içinde çok daha sakin. Biliyor musunuz, Kont, savaşta içimde bir şeyler öldü. Oturup bütün bunları düşünmenin sonsuza kadar süreceğini hissediyorum.”</p>
<p class="calibre1">“Umarım sizi tatmin edecek şekilde düşünüp çözümleyebilirsiniz, Binbaşı.”</p>
<p class="calibre1">“Evet, ben de öyle umuyorum. Fakat savaş beni böyle yaptı ... şimdi sanki bütün bunları sonsuza kadar uzun uzun düşünmem gerektiğini hissediyorum, anlıyor musunuz? Bir eylemde bulunmaya ihtiyaç olmadan ... hatta aslında sevmeye bile. Sanırım aşk eylemdir.”</p>
<p class="calibre1">“Yoğun eylem,” dedi Kont.</p>
<p class="calibre1">“Tamamen öyle. Nasıl hissettiğimi biliyorum aslında. Hayattan tek istediğim, beni artık herhangi türden bir eylem ... hatta sevgi çabasından esirgemesi. Ve sonra sonsuzluk boyunca düşünerek kendimi tatmin etmek. Tabii işten, mekanik eylemden rahatsız olmuyorum. Bu aslında bir eylemsizlik biçimidir.”</p>
<p class="calibre1">“Bir erkek ancak kendisinin en derin ihtiyacını izleyerek mutlu olabilir,” dedi Kont.</p>
<p class="calibre1">“Aynen öyle!” dedi Basil. “Hiç kimse için kural koymayacağım, kendim için bile. Ve günümü yaşayacağım... ” “O halde kendi tarzınızda mutlu olacaksınız. Kendimi kendim için kural koymaktan alıkoymak bana öyle zor geliyor ki,” dedi Kont. “Ancak ölüm ve ahret düşüncesi beni artık bunu yapmaktan kurtarıyor.”</p>
<p class="calibre1">“Sonsuzluk düşüncesinin bana yardım ettiği gibi,” dedi Basil. “Sanırım bu da aynı şey.”</p>
<p class="calibre1"><a id="bookmark1"></a>TİLKİ</p>
<p class="calibre1">İki kız genellikle soyadlarıyla, Banford ve March olarak tanınırlardı. Çiftliği birlikte almışlar, her şeyi kendileri yapmayı tasarlamışlardı: Tavuk üretecek, geçimlerini kümes hayvanlarıyla sağlayacaklar, bunun yanı sıra inek besleyecek, bir ya da iki tane de sığır yetiştireceklerdi. Ne yazık ki işler iyi gitmemişti.</p>
<p class="calibre1">Banford gözlüklü, ufak tefek, zayıf, narin biriydi. Ancak March’ın çok az parası olduğu ya da hiç olmadığı için, asıl yatırımcı oydu. Banford’un Islington’da tüccar olan babası, kızının sağlığı için ve onu sevdiği, evlenecek gibi de görünmediği için, Banford’a bu başlangıcı sağlamıştı. March daha güçlü kuvvetliydi. Islington’daki gece kurslarında marangozluk ve doğramacılık öğrenmişti. Evin erkeği o olacaktı. Üstelik başlangıçta Banford’un yaşlı dedesi de onlarla birlikte yaşıyordu. O eskiden çiftçiydi. Ne yazık ki Bailey Çiftliği’nde bir yıl kaldıktan sonra yaşlı adam ölmüştü. İki kız yalnız kalmışlardı.</p>
<p class="calibre1">İkisi de genç değildi; daha doğrusu, otuz yaşına yakındılar. Ama kesinlikle yaşlı değildiler. Girişimlerine kahramanca başlamışlardı. Tavukları vardı, siyah Leghorn’lar, beyaz Leghorn’lar, Plymouth’lar ve Wyandotte’lar; ayrıca birkaç ördekleri ve tarlada iki inekleri vardı. Ne yazık ki ineklerden biri Bailey Çiftliği arazisinde kalmayı kesinlikle reddediyordu. March çitleri ne kadar yüksek yaparsa yapsın, inek dışarı çıkıyor, ormanda başıboş dolaşıyor ya da komşu otlağa tecavüz ediyordu; March ve Banford ise başarısız bir telaşla peşinden koşuyorlardı. Bu nedenle umutsuzluk içinde bu ineği satmışlardı. Sonra, tam diğer inek ilk buzağısını doğurmak üzereyken, yaşlı adam öldü ve kızlar, yaklaşan bu olaydan korkarak panik içinde ineği satıp dikkatlerini tavuklarla ördeklere çevirdiler.</p>
<p class="calibre1">Biraz üzülmekle birlikte, ellerinde sığır bulunmaması onları rahatlatmıştı. Hayat köle gibi çalışmaktan ibaret değildi. Kızlar bu konuda anlaşıyorlardı. Kümes hayvanları yeterince zahmetliydi. March marangoz tezgâhını sundurmanın bir ucuna kurmuştu. Burada çalışıyor, kümesler, kapılar ve diğer teçhizatı yapıyordu. Kümes hayvanları, eski günlerde ambar ve inek ahırı olarak kullanılan daha büyük bir binada barınıyorlardı. Güzel bir yuvaları vardı ve hallerinden kesinlikle hoşnut gibiydiler. Gerçekten de iyi görünüyorlardı. Fakat garip hastalıklara eğilimleri, titiz yaşam tarzları ve yumurtlamayı reddetmeleri, inatla reddetmeleri kızları öfkelendiriyordu.</p>
<p class="calibre1">Açık havada yapılan işlerin çoğu March’a aitti. Dolakları ve kısa pantolonu, kemerli ceketi ve bol kasketiyle dışarıda dolaşırken, adeta zarif, serbest, dengeli genç bir adamı andırıyordu; çünkü omuzları düzdü ve hareketleri rahat ve güvenli, hatta biraz kayıtsız ve alaycıydı. Fakat yüzü kesinlikle bir erkek yüzü değildi. Eğilirken diri koyu renk saçları uçuşur, tekrar başını kaldırdığında gözleri büyük, iri ve koyu renkli, aynı anda garip, ürkmüş, utangaç ve alaycı görünürdü. Ağzı da adeta acı ve alayla büzülmüş gibiydi. Onda tuhaf ve izah edilemeyen bir şeyler vardı. Bir kalçası üzerinde dengelenmiş durur, meyilli avlunun pis, ince çamurunda koşuşturan tavuklara bakar, ismi söylendiğinde gelen en sevdiği beyaz tavuğu çağırırdı. Ama bakışlarının altında koşuşturan üç parmaklı sürüsüne bakarken, March’ın iri, siyah gözlerinde adeta alaycı bir titreşim vardı; dostça bir gösteri olarak March’ın çizmesini gagalayan favorisi Patty ile konuşurken sesinde de aynı hafif ve tehlikeli alay ifadesi sezilirdi.</p>
<p class="calibre1">March’ın onlar için bütün yaptıklarına rağmen, kümes hayvanları Bailey Çiftliği’nde bir türlü gelişmiyordu. Kurallara göre sabahları onlara sıcak yemek verdiğinde, saatlerce ağır ve uykulu olduklarını fark ederdi. Halsiz hazım süreçlerinde neredeyse onların sundurmanın direklerine dayanmalarını bekliyordu. Eğer bir işe yarayacaklarsa, durmadan eşelenip etrafı karıştırmaları gerektiğini çok iyi biliyordu. Bu yüzden sıcak yemeklerini akşam uykudan önce vermeye karar verdi. Öyle de yaptı. Ama bunun yararı olmadı.</p>
<p class="calibre1">Ayrıca savaş koşulları da kümes hayvancılığı için elverişsizdi. Yiyecek az ve kötüydü. ‘Günışığından Tasarruf’ yasası çıkarıldığı zaman, tavuklar yazın dokuz sularında olan normal uyku saatlerinde uyumayı inatla reddettiler. Bu bile çok geçti, çünkü onlar kapatılıp uyuyuncaya kadar huzur yoktu. Şimdiyse saat ona ya da daha geç vakitlere kadar ambara bir göz bile atmadan neşeyle etrafta dolaşıyorlardı. Banford da, March da, yalnızca iş için yaşamaya inanmıyorlardı. Akşamları okumak ya da bisikletle dolaşmak İstiyorlardı, ya da belki March, porselen yeşil zemin üzerine kavisli kuğular boyamak ya da gelişmiş marangozluk yöntemleriyle olağanüstü bir şömine paravanası yapmak İstiyordu. Çünkü garip hevesleri ve tatmin edilmemiş eğilimleri olan bir yaratıktı o. Ama aptal tavuklar bütün bunları engelliyordu.</p>
<p class="calibre1">Hepsinden büyük bir uğursuzluk daha vardı. Bailey Çiftliği, ormanın kenarından yalnızca bir tarla ötede, eski ahşap ambarı ve alçak damlı çiftlik eviyle küçük bir araziydi. Savaştan beri tilki bir şeytandı. Tavukları March ve Ban-ford’un burunlarının dibinden kaçırıyordu. Ayaklarının altında yine bir viyaklama ve çırpınma oldukça Banford irkilir ve büyük gözlüklerinin arkasından gözlerini aça aça bakardı. Çok geç! Bir tane daha beyaz Leghorn gitmiş olurdu. Durum cesaret kırıcıydı.</p>
<p class="calibre1">Bunu düzeltmek için ellerinden geleni yapıyorlardı. Tilki vurma izni çıktığı zaman, ikisi birlikte tilkinin tercih ettiği saatlerde tüfekleriyle nöbet beklediler. Ama faydası yoktu. Tilki onlara göre çok hızlıydı. Böylece bir yıl geçti ve bir yıl daha; Banford’un dediği gibi, kayıplarıyla yaşıyorlardı. Bir yaz, çiftlik evini kiraya verdiler ve tarlanın bir köşesinde bir tür ek bina olarak bırakılmış olan bir vagonda yaşamaya başladılar. Bu onları eğlendiriyor ve mali durumlarına katkıda bulunuyordu. Her şeye karşın, durum karanlık görünüyordu.</p>
<p class="calibre1">Genellikle çok iyi arkadaştılar, çünkü Banford, ürkek ve narin olmakla birlikte sıcak ve cömertti, March ise garip ve içine kapanık olmasına karşın, tuhaf bir yüce gönüllülüğe sahipti; ancak, bu uzun yalnızlıkta, birbirlerine karşı biraz sinirli olabiliyor, birbirlerinden bıkabiliyorlardı. İşin beşte dördünü yapan March buna aldırmasa da, hiç dinlenemiyor-du; bu da gözlerinin bazen tuhaf bir şekilde parıldamasına neden oluyordu. O zaman Banford, sinirleri her zamankinden daha fazla yıpranmış olarak, umutsuzluğa kapılır, March da onunla sert konuşurdu. Aylar geçtikçe gerginlik arttı, umutlarını kaybeder gibi oldular. Orada, yalnız, yapayalnız, ormanın kenarındaki tarlalarda, uzaklardaki White Horse’un yuvarlak tepelerine doğru boş ve karanlık uzanan geniş arazide, kendi kendilerini tüketerek yaşıyorlardı sanki. Onları ayakta tutacak hiçbir şey, hiçbir umut yoktu.</p>
<p class="calibre1">Tilki ikisini de gerçekten deli ediyordu. Yaz sabahları erken saatlerde tavukları dışarı bırakır bırakmaz, tüfeklerini alıp nöbet tutmak zorundaydılar; sonra yine akşam çökmeye başlar başlamaz, bir kez daha gitmeleri gerekiyordu. Öyle de sinsiydi ki. Yüksek otların arasından kayarak gidiyordu; bir yılan kadar zor görülüyordu. Kızları bilerek aldatıyor gibiydi. Bir iki kere March, yüksek otların arasında kuyruğunun beyaz ucunu veya kızıl gölgesini görmüş ve ona ateş etmişti. Fakat o buna aldırmamıştı.</p>
<p class="calibre1">Bir akşam March, tüfeği kolunun altında, saçları kasketinin içine sokulmuş, günbatımına arkasını dönmüş duruyordu. Yarı seyrediyor, yarı düşünüyordu. Bu onun her zamanki haliydi. Gözleri keskin ve dikkatliydi, ama zihni gördüklerini hesaba katmıyordu. Her zaman, ağzı büzülmüş, bu garip, kendinden geçmiş haliyle dalıp gidiyordu.</p>
<p class="calibre1">Orada gerçekten bilinci yerinde olarak bulunup bulunmadığı belli değildi.</p>
<p class="calibre1">Orman kenarındaki ağaçlar kuvvetli ışıkta koyu, kahverengiye çalan bir yeşil renkteydi... Ağustos sonuydu. Ötede, çam ağaçlarının çıplak, bronz gövdeleri ve dalları havada parlıyordu. Daha yakında parıldayan uzun, kahverengimsi saplarıyla kaba otlar ışık yüklüydü. Tavuklar etraftaydı; ördekler hâlâ çam ağaçlarının altındaki gölcükte yüzüyordu. March hepsine bakıyor, hepsini hem görüyor, hem görmüyordu. İleride Banford’un tavuklarla konuştuğunu hem duyuyor, hem duymuyordu. Ne düşünüyordu? Tanrı bilir. Bilinci sanki alıkonmuştu.</p>
<p class="calibre1">Gözlerini indirdi ve birdenbire tilkiyi gördü. Başını kaldırmış, ona bakıyordu. Çenesi aşağı basıktı ve gözleri yukarı bakıyordu. March’ın gözleriyle buluştu. Ve onu tanıdı. March büyülenmişti... Tilkinin onu tanıdığını biliyordu. Tilki, gözlerinin içine baktı ve ruhu güçsüz kaldı. Tilki onu tanıyordu ve korkmamıştı.</p>
<p class="calibre1">Kız çırpındı, şaşkınlıkla kendine geldi ve tilkinin yerdeki dalların üzerinden, yavaş sıçrayışlarla, hafif, küstah atlayışlarla kaçtığını gördü. Sonra tilki omzunun üzerinden baktı ve sakince koşup gitti. March, onun bir tüy gibi düzgün tuttuğu kuyruğunu, beyaz butlarının ışıldadığını gördü. Ve tilki, yumuşak, rüzgâr gibi yumuşak bir biçimde kayboldu.</p>
<p class="calibre1">March tüfeğini omzuna koydu, ama ateş ediyormuş gibi yapmanın saçmalık olduğunu bilerek, o anda bile ağzını büzdü. Yavaşça tilkinin arkasından, onun gittiği yönde yürümeye başladı, yavaşça, sebatla. Onu bulmayı umuyordu. Onu bulmaya yürekten kararlıydı. Onu tekrar gördüğü zaman ne yapacağını düşünmüyordu. Ama bulmaya kararlıydı. Böylece ormanın kenarında iri, canlı, koyu renkli gözleri ve yanaklarında hafif bir kızarıklıkla dalgınca yürüdü. Düşünmüyordu. Bilinçsizce oraya, buraya yürüyordu.</p>
<p class="calibre1">Sonunda Banford’un onu çağırdığını fark etti. Dikkatini toplamaya çabaladı, döndü, bir tür çığlıkla cevap verdi.</p>
<p class="calibre1">Sonra tekrar eve doğru yürümeye başladı. Kızıl güneş batıyor, tavuklar tüneklerine çekiliyordu. Ambara toplanan beyaz ve siyah yaratıkları seyretti. Onları büyülenmiş gibi, görmeden seyretti. Ancak zekâsı, kapıyı kapatması gerektiği zaman otomatik olarak onu uyardı.</p>
<p class="calibre1">Banford'un sofrada hazırlamış olduğu akşam yemeğini yemek üzere içeri girdi. Banford rahatça sohbet ediyordu. March uzak, erkekçe tavrıyla dinler gibi görünüyordu. Ara sıra kısa bir cevap veriyordu. Ama hep büyülenmiş gibiydi. Yemek biter bitmez, nedenini söylemeden, dışarı çıkmak üzere kalktı.</p>
<p class="calibre1">Tekrar tüfeğini aldı ve tilkiyi aramaya gitti. Çünkü tilki gözlerini ona dikmişti ve tanıyan bakışı adeta kızın beynine işlemişti. Aslında onu düşünüyor değildi: ama tilki ona egemen olmuştu. Ta içine bakan, onu tanıyan, koyu, kurnaz, utançsız gözlerini görüyordu. Gizlice ruhuna hâkim olduğunu hissediyordu. Yukarı bakarken çenesini indirişini tanıyordu, burnunu ve ağzını, altın-kahverengi ve gri-beyaz renklerini tanıyordu. Ve yine yarı davetkâr, yarı küçümseyen ve kurnaz bir tavırla omzunun üzerinden ona baktığını gördü. Ürkek, iri gözleri parlayarak, tüfeği kolunun altında, ormanın kenarından yürüdü. Bu arada gece oldu ve çam ağaçlarının üzerinden büyük bir ay doğdu. Ve yine Banford çağırıyordu.</p>
<p class="calibre1">March içeri girdi. Sessiz ve meşguldü. Lambanın ışığında dalgın dalgın düşünerek tüfeğini inceledi ve temizledi. Sonra her şeyin yolunda olup olmadığını görmek için yine dışarıya, dolunayın ışığına çıktı. Kan kırmızısı göğe karşı çam ağaçlarının karanlık tepelerini görünce, kalbi yine tilki için, tilki için çarpmaya başladı. Tüfeğiyle onu izlemek istiyordu.</p>
<p class="calibre1">Olaydan Banford’a söz edinceye kadar birkaç gün geçti. Sonra bir akşam birdenbire:</p>
<p class="calibre1">“Cumartesi gecesi tilki ayaklarımın dibindeydi,” dedi.</p>
<p class="calibre1">“Nerede?” dedi Banford, gözlüklerinin ardından gözlerini iri iri açarak.</p>
<p class="calibre1">“Gölcüğün hemen üstünde dururken.”</p>
<p class="calibre1">“Ateş ettin mi?” diye haykırdı Banford.</p>
<p class="calibre1">“Hayır, etmedim.”</p>
<p class="calibre1">“Neden?”</p>
<p class="calibre1">“Çok şaşırmıştım, sanırım.”</p>
<p class="calibre1">March’ın her zamanki yavaş, kısa konuşma tarzıydı. Banford birkaç dakika arkadaşına bakakaldı.</p>
<p class="calibre1">“Onu gördün mü?” diye haykırdı.</p>
<p class="calibre1">“A, evet! Soğukkanlılıkla bana bakıyordu.” “Küstahlığa bak!” diye bağırdı Banford. “Bizden korkmuyorlar, Nellie.”</p>
<p class="calibre1">“Hayır,” dedi March.</p>
<p class="calibre1">“Yazık ki ona ateş edememişsin,” dedi Banford. “Gerçekten yazık. O zamandan beri onu arıyorum. Ama bir daha bu kadar yakına geleceğini sanmıyorum.” “Ben de sanmam,” dedi Banford.</p>
<p class="calibre1">Ve olayı unutmaya girişti, ancak keratanın küstahlığına her zamankinden fazla içerliyordu. March da tilkiyi düşündüğünün farkında değildi. Fakat ne zaman yarı kendinden geçmiş, gördüklerinin yarı bilincinde düşünceye dalsa, o zaman tilki her nasılsa bilinçaltına hükmediyor, düşüncelerinin boş yarısına egemen oluyordu. Haftalarca ve aylarca devam etti bu. Elma toplamak için ağaçlara tırmandığında ya da son erikleri düşürmek için erik ağaçlarını silkelediğinde, ördek gölcüğünün hendeğini kazdığında veya ambarı temizlediğinde, işini bitirdiği zaman ya da doğrulup saçının tutamlarını alnından geriye doğru iterek ağzını, onu olduğundan çok yaşlı gösteren tuhaf bir biçimde büzdüğü zaman, zihni mutlaka tilkinin ona baktığı zamanki o eski büyü ile doluyordu. O sırada adeta onun kokusunu duyabiliyordu. Ve hep beklenmeyen anlarda tekrarlanıyordu bu, gece tam uykuya dalacağı sırada, ya da çay yapmak için çaydanlığa su koyarken ... tilki bir büyü gibi benliğini dolduruyordu.</p>
<p class="calibre1">Böylece aylar geçti. Ormana doğru gittiğinde hâlâ bilinçsizce onu arıyordu. Tilki, ruhunda, sürekli olmasa da, hep tekrarlanan kalıcı bir etki, içine yerleşmiş bir durum haline gelmişti. Ne hissettiğini, ne düşündüğünü bilmiyordu; sadece, tilki ona baktığı anda hissettiklerini yeniden yaşıyordu.</p>
<p class="calibre1">Aylar geçti; karanlık akşamlar başladı; March’ın yüksek çizmelerle bileğine kadar çamura batarak dolaştığı, saat dörtte gece olmaya başladığı ve günün hiçbir zaman tam olarak ağarmadığı ağır ve karanlık kasım ayı geldi. İki kız da bu süreçten çekiniyorlardı. Ormanın yanındaki ıssız, küçük çiftliklerinde onları saran sürekli karanlıktan tedirgin oluyorlardı. Banford fiziksel olarak korkuyordu. Serserilerden, birilerinin etrafta dolaşmasından korkuyordu. March korkmaktan çok, rahatsız ve tedirgin oluyordu. Bütün bedeninde huzursuzluk ve kasvet duyuyordu.</p>
<p class="calibre1">İki kız genellikle çaylarını oturma odasında içerlerdi. Alacakaranlık olunca March bir ateş yakar, gündüz yardığı odunları ateşe atardı. Sonra uzun akşam uzanırdı önlerinde ... dışarısı karanlık, ıslak, siyah, içerisi ise yalnız ve bunaltıcı, biraz kasvetliydi. March konuşmamaktan memnundu, ama Banford sessiz duramazdı. Dışarıda, çamlar arasında esen rüzgârın veya damlayan suyun sesini dinlemek ona ağır geliyordu.</p>
<p class="calibre1">Bir akşam kızlar mutfakta çay bardaklarını yıkadılar, March ev terliklerini giyip, zaman zaman işlediği nakış işini eline aldı. Öylece sessizliğe gömüldü. Banford, sürekli ilgi gerektiren kızıl odun ateşine gözlerini dikti. Okumaya çok erken başlamaktan korkuyordu, çünkü gözleri yorgunluğa gelemiyordu. Bu yüzden ateşe bakıyor, uzaktan gelen sesleri, böğüren sığırların, boğuk, ağır, nemli rüzgârın sesini, yakındaki küçük demiryolunda akşam treninin tıkırtısını dinliyordu. Ateşin kızıl ışığından adeta büyülenmişti.</p>
<p class="calibre1">Birden iki kız da irkilip başlarını kaldırdılar. Bir ayak sesi ... belirgin bir ayak sesi duymuşlardı. Banford korkuyla geri çekildi. March durup dinledi. Sonra hızla mutfağa açılan kapıya yaklaştı. Aynı anda ayak seslerinin arka kapıya yaklaştığını duydular. Bir saniye beklediler. Arka kapı yavaşça açıldı. Banford çığlık attı. Bir erkek sesi yavaşça:</p>
<p class="calibre1">“Merhaba!” dedi.</p>
<p class="calibre1">March geri çekildi ve köşeden bir tüfek aldı.</p>
<p class="calibre1">“Ne istiyorsunuz?” diye bağırdı, tiz bir sesle. Yumuşak, yavaşça titreşen erkek sesi yine:</p>
<p class="calibre1">“Merhaba! Ne oldu?” dedi.</p>
<p class="calibre1">“Ateş edeceğim!” diye bağırdı March. “Ne istiyorsunuz?”</p>
<p class="calibre1">“Vay canına, ne oldu? Ne oldu?” dedi yumuşak, şaşkın, biraz korkmuş ses; ve sırtında ağır çantasıyla genç bir asker, soluk ışığa doğru ilerledi.</p>
<p class="calibre1">“Hayrola,” dedi, “burada kim oturuyor?”</p>
<p class="calibre1">“Biz oturuyoruz,” dedi March. “Ne istiyorsunuz?” “Ah!” dedi genç asker uzun, ahenkli, şaşkın bir nidayla. “Demek William Grenfel burada oturmuyor, öyle mi?” “Hayır ... oturmadığını biliyorsunuz.”</p>
<p class="calibre1">“Biliyor muyum? Biliyor muyum? Hayır, bilmiyorum. Burada <span class="calibre2">otururdu,</span> çünkü o benim büyükbabamdı ve ben de beş yıl önce burada otururdum. Ona ne oldu, peki?” Genç adam ... hatta delikanlı, çünkü ancak yirmisinde görünüyordu ... ilerledi ve iç kapının eşiğinde durdu. March daha şimdiden onun tuhaf, yumuşak, ahenkli sesinin etkisi altında, büyülenmiş gibi ona bakıyordu. Sağlıklı, yuvarlakça bir yüzü, uzun, terden alnına yapışmış sarı saçları vardı. Gözleri mavi, çok parlak ve keskindi. Yanaklarında, taze pembe teninin üzerinde, ince, açık renkli, kuştüyü gibi ama daha belirgin tüyler vardı. Bunlar ona hafifçe parlayan bir görünüm veriyordu. Omzundaki ağır çuvaldan dolayı öne doğru eğiliyor, başını ileri uzatıyordu. Bir elinde şapkasını serbestçe tutuyordu. Canlı ve zeki bir biçimde bir kızdan diğerine, özellikle solgun, gözleri büyümüş, kemerli ceketi ve dolaklarını giymiş, saçları arkada büyük, diri bir topuzla toplanmış duran March’a bakıyordu. Kız hâlâ tüfeği tutuyordu. Arkasında Banford kanepenin koluna yapışmış, başı yana dönük, geri çekilmiş duruyordu.</p>
<p class="calibre1">“Büyükbabamın hâlâ burada oturduğunu sanıyordum. Acaba öldü mü?”</p>
<p class="calibre1">“Biz üç yıldır buradayız,” dedi Banford. Uzunca, terli saçlarıyla o yuvarlak başta çocuksu bir şeyler görünce kendine gelmeye başlamıştı.</p>
<p class="calibre1">“Üç yıl! Demeyin! Ve sizden önce burada kimin oturduğunu bilmiyor musunuz?”</p>
<p class="calibre1">“Tek başına yaşayan yaşlı bir adam olduğunu biliyorum. ”</p>
<p class="calibre1">“Evet, bu o! Peki ona ne oldu öyleyse?”</p>
<p class="calibre1">“Öldü. Öldüğünü biliyorum.”</p>
<p class="calibre1">“Ölmüş demek!”</p>
<p class="calibre1">Genç adam, renginde ve ifadesinde bir değişiklik olmaksızın onlara baktı. Yüzünde hafif şaşkınlık dışında bir ifade var idiyse, kızlarla ilgili keskin bir merak ifadesiydi bu; keskin, kişisel olmayan bir merak, o yuvarlak genç yüzün merakı.</p>
<p class="calibre1">Fakat March için, tilkiydi o. Başının ileri doğru uzanışı mı, pembe elmacık kemiklerinin üzerindeki ince, beyazımsı tüylerin parıltısı mı, yoksa parlak, keskin gözleri miydi, bilinmez; ama delikanlı onun için tilkiydi ve onu başka türlü göremiyordu.</p>
<p class="calibre1">“Nasıl olur da büyükbabanızın hayatta olup olmadığını bilmezsiniz?” diye sordu Banford, doğal uyanıklığına kavuşarak.</p>
<p class="calibre1">“Haklısınız,” diye yanıtladı yumuşak soluklu genç. “Bakın, Kanada’da askere yazıldım ve üç, dört yıldır ondan haber alamadım. Kanada’ya kaçmıştım.”</p>
<p class="calibre1">“Ve şimdi Fransa’dan mı geliyorsunuz?”</p>
<p class="calibre1">“Daha doğrusu Selanik’ten.”</p>
<p class="calibre1">Bir sessizlik oldu; kimse ne diyeceğini bilemiyordu.</p>
<p class="calibre1">“Öyleyse şimdi gidecek yeriniz yok mu?” dedi Ban-ford, biraz tutuk bir biçimde.</p>
<p class="calibre1">“Kasabada tanıdıklarım var. En azından ‘Swan’a gidebilirim.”</p>
<p class="calibre1">“Trenle gelmiş olmalısınız. Biraz oturmak ister misi-mz ?”</p>
<p class="calibre1">“Fena olmaz.”</p>
<p class="calibre1">Çantasını indirirken garip, küçük bir inilti çıkardı. Banford March’a baktı.</p>
<p class="calibre1">“Tüfeği indir,” dedi. “Bir fincan çay yapalım.”</p>
<p class="calibre1">“Evet,” dedi delikanlı. “Yeterince tüfek gördük.”</p>
<p class="calibre1">Yorgun bir edayla kanepeye oturdu, ileri eğildi.</p>
<p class="calibre1">March kendini toparladı ve mutfağa gitti. Oradan yumuşak genç sesin dalgın dalgın:</p>
<p class="calibre1">“Geri dönüp burayı böyle bulacağım aklıma bile gelmezdi,” dediğini duydu. Hiç de üzgün gibi değildi ... yalnızca meraklı bir hayret içindeydi.</p>
<p class="calibre1">“Ne kadar da değişmiş burası,” diye devam etti, etrafına bakarak.</p>
<p class="calibre1">“Farklı buluyorsunuz, öyle mi?” dedi Banford.</p>
<p class="calibre1">“Evet ... hem de nasıl!”</p>
<p class="calibre1">Gözleri doğal olmayan bir biçimde berrak ve parlaktı, ancak bu, sağlığın parlaklığıydı.</p>
<p class="calibre1">March mutfakta yemek hazırlamakla uğraşıyordu. Saat yedi sularıydı. Çalışırken sürekli olarak oturma odasındaki genci izliyor, söylediklerini dinlemekten çok, sesinin yumuşak akışını hissediyordu. İradesini güçlü tutma çabasıyla dudaklarını gitgide daha sıkıca büzüyor, dikilmiş gibi büzüştürüyordu. Buna karşın iri gözleri genişliyor ve alevleniyordu; kendini kaybetti. Hızla ve dikkatsizce yemeği hazırladı, büyük ekmek ve margarin parçaları kesti ... çünkü tereyağı yoktu. Tepsiye koyacak başka şeyler bulmak için beynini zorladı ... sadece ekmek, margarin ve reçel vardı; kiler boştu. Başka bir şey bulamayınca tepsisiyle oturma odasına gitti.</p>
<p class="calibre1">Fark edilmek istemiyordu. Her şeyden önce, genç adamın ona bakmasını istemiyordu. Ama içeriye girip onun hemen arkasında sofrayı hazırlamaya başladığı zaman, genç adam toparlandı ve dönerek omzunun üzerinden baktı. Kız sarardı.</p>
<p class="calibre1">Masanın üzerine eğilirken, delikanlı onu seyrediyordu; ince, biçimli bacaklarına, kalçalarının etrafına düşen kemerli ceketine, koyu renkli saçlarının düğümüne bakıyordu; canlı ve uyanık merakı, yine ona yönelmişti.</p>
<p class="calibre1">Lambanın üzerindeki koyu yeşil abajurdan dolayı, ışık aşağı vuruyor ve odanın üst yarısı karanlıkta kalıyordu. Gencin yüzü ışığın altında parlıyor, ama March ötede gölgeli ve belli belirsiz görünüyordu.</p>
<p class="calibre1">Onlara doğru döndü, ama koyu renkli kirpiklerini indirip kaldırarak gözlerini yana çevirdi. Ağzını düzelterek Banford'a:</p>
<p class="calibre1">“Çayı koyar mısın?” dedi.</p>
<p class="calibre1">Sonra yine mutfağa gitti.</p>
<p class="calibre1">“Çayını olduğun yerde İç, olmaz mı?” dedi Banford delikanlıya. “Masaya gelmek istersen o başka.”</p>
<p class="calibre1">“Burada rahatım yerinde, değil mi?” dedi genç adam. “Sakıncası yoksa burada içeyim.”</p>
<p class="calibre1">“Ekmek ve reçelden başka bir şey yok,” dedi Banford. Ve delikanlının tabağını, yanındaki bir taburenin üstüne koydu. Ona hizmet etmekten çok mutluydu. Çünkü arkadaşlığa bayılırdı. Kendi erkek kardeşi olsa, ona ancak bu kadar korkusuzca yaklaşabilirdi.</p>
<p class="calibre1">“Nellie,” diye seslendi. “Sana da bir fincan koydum.” March eşikte belirdi, fincanını aldı ve bir köşede, ışıktan olabildiğince uzakta oturdu. Dizleri konusunda çok duyarlıydı. Üstünde onları örtecek bir etek bulunmadığı ve onları cesurca sergileyerek oturmak zorunda olduğu için acı çekiyordu. Görünmemeye çalışarak büzüldükçe büzüldü. Delikanlı İse kanepede yayılarak oturmuş, uzun, ısrarlı, içine işleyen bakışlarla ona bakıyordu, öyle ki March adeta kaybolmak istiyordu. Yine de fincanını dengede tutuyor, çayını içiyor, ağzını büzerek başını başka tarafa çeviriyordu. Görünmez olma İsteği öyle güçlüydü ki, delikanlıyı şaşırtıyordu. Kızı açık seçik göremediğini hissediyordu. Gözleri hep ona geri geliyordu, arayarak, hiç durmadan, bilinçsiz, kararlı bir ilgiyle.</p>
<p class="calibre1">Bu arada dedikoduyu çok seven ve bir kuş gibi, canlı bir merakla dolu olan Banford’la yumuşak ve sakince konuşuyordu. Bir yandan da bol bol ve aceleyle, oburca yiyordu; sonunda March’in biraz daha ekmek ve margarin kesmesi gerekti. Banford bunların şekilsizliği için özür diledi.</p>
<p class="calibre1">“Eh,” dedi March, aniden konuşarak, “eğer üzerine konacak tereyağı yoksa, zarif parçalar yapmaya çalışmanın bir fayçlası yok.”</p>
<p class="calibre1">Delikanlı yine onu seyretti ve ani, çabuk bir gülüşle, dişlerini gösterip burnunu kırıştırarak güldü.</p>
<p class="calibre1">“Yok, değil mi?” diye cevap verdi, yumuşak, yakın sesiyle.</p>
<p class="calibre1">Görünüşe göre doğma büyüme Cornwall’luydu. On iki yaşındayken, hiçbir zaman pek iyi anlaşamadığı büyükbabasıyla Bailey Çiftliği’ne gelmişti. Sonunda Kanada’ya kaçmış ve uzaklarda, Batı’da çalışmıştı. Şimdi ise buradaydı ... işte bu kadar.</p>
<p class="calibre1">Kızları çok merak ediyor, tam olarak ne yaptıklarını bilmek istiyordu. Soruları bir çiftlik gencinin sorularıydı; zeki, pratik ve biraz alaycı. Yitirdiklerine karşı tutumları onu çok eğlendirmişti: kayıp inekler ve tavukları sayarken doğrusu çok komiktiler.</p>
<p class="calibre1">“Eh,” diye söze karıştı March, “biz yalnızca iş için yaşamaya manmayız.”</p>
<p class="calibre1">“Öyle mi?” diye yanıtladı delikanlı. Ve yine o ani genç gülüş yüzünü kapladı. Gözlerini ısrarla köşedeki belirsiz kadının üzerinde tutuyordu.</p>
<p class="calibre1">“Peki ama bütün sermayenizi tükettiğiniz zaman ne yapacaksınız?” dedi.</p>
<p class="calibre1">“Bilmiyorum,” diye cevap verdi March kısaca. “Sanırım toprak işçisi olarak çalışırız.”</p>
<p class="calibre1">“Evet ama savaş bittiğine göre kadın toprak işçilerine talep olmaz,” dedi delikanlı.</p>
<p class="calibre1">“Göreceğiz. Daha bir süre dayanırız,” dedi March, derin, yarı mahzun, yarı alaycı bir kayıtsızlıkla.</p>
<p class="calibre1">“Buralarda bir erkek lazım,” dedi delikanlı yumuşak bir sesle.</p>
<p class="calibre1">Banford kahkahayı bastı.</p>
<p class="calibre1">“Söylediklerine dikkat et,” diye söze karıştı. “Biz kendimizi oldukça yeterli görüyoruz.”</p>
<p class="calibre1">“Ah,” dedi March, yankılanan, yavaş bir sesle, “yeterlilik meselesi değil, korkarım. Çiftçilik yapacaksan sabahtan akşama kadar çalışmak zorundasın ve kendin de bir hayvandan farksız oluyorsun.”</p>
<p class="calibre1">“Evet, sorun bu,” dedi delikanlı. “Kendinizi bu ışe vermek istemiyorsunuz.”</p>
<p class="calibre1">“İstemiyoruz,” dedi March, “ve bunu biliyoruz.” “Vaktimizin bir kısmını kendimize ayırmak istiyoruz,” dedi Banford.</p>
<p class="calibre1">Delikanlı, yüzü kahkahayla kasılmış bir halde kendini kanepede geriye atıp sessizce fakat uzun uzun güldü. Kızların sakin alaycılığı onu son derece eğlendiriyordu.</p>
<p class="calibre1">“Evet ama,” dedi, “o zaman niye başladınız?”</p>
<p class="calibre1">“Ah,” dedi March, “o zamanlar tavukların doğası hakkında şimdikinden daha iyimserdik.”</p>
<p class="calibre1">“Hatta bütün doğa hakkında, korkarım,” dedi Banford. “Bana doğadan söz etmeyin.”</p>
<p class="calibre1">Delikanlının yüzü yine haz dolu bir kahkahayla kasıldı. “Tavuklar ve sığırlar hakkındaki düşünceleriniz pek olumlu değil, galiba,” dedi.</p>
<p class="calibre1">“Yo, hayır ... hayli olumsuz,” dedi March.</p>
<p class="calibre1">Delikanlı kahkahayla güldü.</p>
<p class="calibre1">“Tavuklarla inekler,” dedi Banford, “ve keçilerle hava hakkındakiler de.”</p>
<p class="calibre1">Genç adam haz dolu, tiz bir kahkaha attı. Kızlar da gülmeye başladılar; March başını yana çevirerek zevkle ağzını buruşturdu.</p>
<p class="calibre1">“Neyse,” dedi Banford, “aldırmıyoruz, değil mi, Nel-</p>
<p class="calibre1">lie?”</p>
<p class="calibre1">“Hayır,” dedi March, “aldırmıyoruz.”</p>
<p class="calibre1">Genç adam çok memnundu. Doyasıya yiyip içmişti. Banford onu sorgulamaya başladı. Adı Henry Grenfel’di ... hayır, ona Harry değil, hep Henry diyorlardı. Kibar bir sadelikle, ciddi ve hoş bir şekilde cevap vermeye devam etti.</p>
<p class="calibre1">Konuşmaya dahil olmayan March, çekildiği köşeden, kanepede oturup elleriyle dizlerini kavramış, lambanın altında parlak ve uyanık görünen yüzünü Banford’a dönmüş olan delikanlıyı uzun, ağır bakışlarla süzüyordu. Sonunda adeta huzur buldu. Delikanlı tilkiyle özdeşleşmişti ... ve tüm varlığıyla oradaydı. Artık onun peşinden gitmesi gerekmiyordu. Orada, köşesinin gölgesinde, üzerindeki büyüyü kabullenerek kendini sanki uyku gibi ılık, gevşek bir huzura teslim etti. Fakat saklı kalmak istiyordu. Ancak genç adam onu unutarak Banford’la konuştuğu zaman tam olarak huzurlu oluyordu. Köşenin gölgesinde saklıyken, kendi içinde bölünmüş bir halde, iki bilinç düzeyini birlikte sürdürmeye çalışması gerekmiyordu. Sonunda kendini tilkinin kokusuna bırakabilirdi.</p>
<p class="calibre1">Çünkü üniformasıyla ateşin önünde oturan delikanlı, odaya hafif ama belirgin, tarifsiz, fakat vahşi bir hayvanın-kini andıran bir koku yayıyordu. March artık kendini bundan korumaya çalışmıyordu. Köşesinde, inindeki edilgin bir yaratık gibi, hareketsiz ve yumuşaktı.</p>
<p class="calibre1">Sonunda sohbet yavaşladı. Genç adam dizlerini kavrayan ellerini gevşetti, kendini biraz toparladı ve etrafa bakındı. Yine köşedeki sessiz, yarı gizli kadının farkına vardı.</p>
<p class="calibre1">“Eh,” dedi gönülsüzce, “sanırım artık gitmem gerek, yoksa 'Swan’dakiler yatmış olacaklar.”</p>
<p class="calibre1">“Korkarım çoktan yatmışlardır,” dedi Banford. “Hepsi de grip olmuşlar.”</p>
<p class="calibre1">“Öyle mi!” diye haykırdı genç adam. Ve düşündü. “Neyse,” diye devam etti, “bir yer bulurum.”</p>
<p class="calibre1">“Burada kalabilirsin derdim, ama ... ” diye başladı Banford.</p>
<p class="calibre1">Genç adam döndü ve başını ileri doğru uzatarak ona baktı.</p>
<p class="calibre1">“Ne?” diye sordu.</p>
<p class="calibre1">“Şey” dedi kız, “sanırım uygunluk sorunu var.” Biraz kafası karışmıştı.</p>
<p class="calibre1">“Uygunsuz olmaz, değil mi?” dedi genç adam, hafifçe şaşırarak.</p>
<p class="calibre1">“Bize göre olmaz,” dedi Banford.</p>
<p class="calibre1"><span class="calibre2">“Bana</span> göre de olmaz,” dedi genç adam, ciddi bir saflıkla, “Ne de olsa bir bakıma kendi evim sayılır.”</p>
<p class="calibre1">Banford buna gülümsedi.</p>
<p class="calibre1">“Kasabanın ne diyeceğine bağlı,” dedi.</p>
<p class="calibre1">Bir anlık bir duraksama oldu.</p>
<p class="calibre1">“Ne dersin, Nellie?” diye sordu Banford.</p>
<p class="calibre1">“Ben aldırmam,” dedi March, belirgin tonuyla. “Kasabanın benim için önemi yok, nasıl olsa.”</p>
<p class="calibre1">“Hayır,” dedi delikanlı hemen, usulca. “Neden olsun? Yani, ne diyebilirler ki?”</p>
<p class="calibre1">“Ah,” dedi March derin bir sesle, “hemen söyleyecek bir şey bulurlar. Ama ne dedikleri önemli değil. Biz başımızın çaresine bakabiliriz.”</p>
<p class="calibre1">“Tabii ki bakabilirsiniz,” dedi delikanlı.</p>
<p class="calibre1">“Öyleyse kal, istersen,” dedi Banford. “Yedek oda hazır sayılır.”</p>
<p class="calibre1">Delikanlının yüzü sevinçle parladı.</p>
<p class="calibre1">“Size fazla zahmet olmayacağından eminseniz,” dedi, onu farklı yapan o yumuşak nezaketle.</p>
<p class="calibre1">“Hiç zahmet değil,” dedi iki kız birlikte.</p>
<p class="calibre1">Genç adam, sevinçle gülümseyerek birine, sonra da diğerine baktı.</p>
<p class="calibre1">“Tekrar dışarı çıkmak zorunda olmamak harika, ne dersiniz?” dedi minnettarlıkla.</p>
<p class="calibre1">“Sanırım öyle,” dedi Banford.</p>
<p class="calibre1">March odayla ilgilenmek üzere kayboldu. Banford, kendi küçük kardeşi Fransa’dan eve dönmüşçesine hoşnut ve sevecendi. Delikanlıya hizmet etmek, onun için banyoyu hazırlamak gibi şeyler ona bu tür bir haz veriyordu. Doğal sıcaklığı ve sevecenliği şimdi bir çıkış yolu bulmuştu. Delikanlı da onun kardeşçe ilgisinden çok zevk alıyordu. Fakat March’ın da sessizce onun için çalıştığını bilmek onu biraz şaşırtıyordu. Öyle garip bir biçimde sessiz ve silikti ki. Aslında onu görmemiş gibiydi. Ona sokakta rastla-sa tanımayacağını hissediyordu.</p>
<p class="calibre1">O gece March canlı bir düş gördü. Dışarıda anlayamadığı bir şarkı duyuyordu, evin çevresinde, tarlalarda ve karanlıkta dolanan bir şarkı. Öyle duygulanmıştı ki, neredeyse ağlayacağını hissediyordu. Dışarı çıktı ve birden şarkı söyleyenin tilki olduğunu anladı. Tilki mısır gibi sapsarı ve parlaktı. Ona biraz daha yaklaştı, ama tilki kaçtı ve şarkıyı kesti. Yakında olduğunu hissediyordu ve ona dokunmak istedi. Elini uzattı, ama tilki aniden bileğini ısırdı ve aynı anda, kız geri çekilirken, kaçmak için dönerek kuyruğunu onun yüzüne çarptı; kuyruğu sanki yanıyordu, çünkü kızın ağzını büyük bir acıyla dağlayıp yaktı. Kız bunun acısıyla uyanıp gerçekten dağlanmış gibi titreyerek yattı.</p>
<p class="calibre1">Ancak sabahleyin rüyayı uzak bir anı gibi hatırlıyordu. Kalktı ve evi hazırlayıp tavuklarla ilgilendi. Banford yiyecek bulmaya çalışmak için bisikletiyle kasabaya uçtu. Konuksever bir kişiydi. Ancak ne yazık ki 1918 yılında satın alınacak pek fazla yiyecek yoktu. Delikanlı aşağıya gömleğiyle geldi. Genç ve diriydi, ama başını ileri doğru uzatarak yürüyordu; omuzları, belkemiğinde hafif bir eğrilik varmış gibi kalkık ve kambur görünüyordu. Bu yalnızca bir kendini taşıma şekli olmalıydı, çünkü genç ve güçlüydü. Kadınlar kahvaltı hazırlarken yıkandı ve dışarı çıktı.</p>
<p class="calibre1">Her şeyi görüyor ve her şeyi inceliyordu. Merakı keskin ve doyumsuzdu. İşlerin durumunu önceden anımsadıklarıyla karşılaştırıyor ve değişikliklerin etkisini aklında tartıyordu. Durumlarını görmek için tavukları ve ördekleri seyretti; havadaki sayısız yabani güvercinin uçuşuna dikkat etti; yüksekte March’ın yetişemediği birkaç elmayı gördü; evin kuzey tarafındaki büyük tatlı su deposunu boşaltmak için bir tulumba ödünç almış olduklarını fark etti.</p>
<p class="calibre1">“Burası komik, köhne bir yer,” dedi kızlara, kahvaltıda otururken.</p>
<p class="calibre1">İşleri düşünürken gözleri akıllı ve çocuksuydu. Fazla konuşmadı, ama bol bol yedi. March yüzünü başka tarafa çevirmişti. O da sabah erkenden genç adamın farkına vara-mıyordu, ancak haki renkli kıyafetinin parıltısı ona düşündeki tilkinin parlaklığını anımsatıyordu.</p>
<p class="calibre1">Kızlar gün boyunca işleriyle uğraştılar. Delikanlı sabahleyin tüfeklerle ilgilendi, bir tavşanla ormana doğru yüksekten uçan bir yaban ördeği vurdu. Bunlar boş kilere büyük bir katkıydı. Kızlar onun daha şimdiden yediklerini hak ettiğini hissediyorlardı. Ancak delikanlı gitmekten hiç söz etmiyordu. Öğleden sonra kasabaya gitti. Çay saatinde geri döndü. Yuvarlakça yüzünde aynı uyanık, ileri doğru uzanan bakış vardı. Küçük, savurur gibi bir hareketle şapkasını askıya astı. Bir şey düşünüyordu.</p>
<p class="calibre1">“Peki,” dedi kızlara, masada otururken. “Ne yapaca<sup class="calibre5">ğım</sup>?”</p>
<p class="calibre1">“Nasıl yani ... ne yapacaksın?” dedi Banford.</p>
<p class="calibre1">“Kasabada kalacak bir yer nasıl bulabilirim?” dedi genç adam.</p>
<p class="calibre1">“Bilmiyorum,” dedi Banford. “Nerede kalmayı düşünüyorsun?”</p>
<p class="calibre1">“Eh” ... genç adam durakladı ... ‘“Kuğu’dakiler grip olmuşlar ve 'Saban ve Tırmık”ta ordu için saman toplayan askerler kalıyor; üstelik, kasabadaki evlerde konaklayan toplam on adamla bir onbaşı olduğu söyleniyor. Bir yatak bulabileceğimden emin değilim.”</p>
<p class="calibre1">Sorunu onlara bıraktı. Bu konuda oldukça sakindi. March, dirsekleri masanın üzerinde, iki eliyle çenesini destekleyerek, bilinçsizce ona bakarak oturuyordu. Ansızın delikanlı bulutlu mavi gözlerini kaldırarak düşünmeksizin doğruca March’ın gözlerinin içine baktı. Kendisi de March gibi irkilmişti. Biraz geri çekildi. Başını yana çevirirken, March aynı kurnaz, alaycı, tanıyan kıvılcımın onun gözlerinden sıçrayarak ruhuna düştüğünü hissetti, tıpkı tilkinin koyu renkli gözlerinden düştüğü gibi. Acı çekiyormuş, aynı zamanda uykudaymış gibi ağzını büzdü.</p>
<p class="calibre1">“Bilemiyorum,” diyordu Banford. Zorlanmaktan korkar gibi isteksiz görünüyordu. March’a baktı. Ama zayıf, hastalıklı görüşüyle arkadaşının yüzünde sadece her zamanki yarı soyut görüntüyü gördü. “Neden konuşmuyorsun, Nellie?” dedi.</p>
<p class="calibre1">Fakat March gözlerini kocaman açmıştı ve sessizdi; delikanlı ise, büyülenmiş gibi, gözlerini kımıldatmadan ona bakıyordu.</p>
<p class="calibre1">“Haydi ... bir şey söyle,” dedi Banford. March kendine geliyormuş, ya da gelmeye çalışıyormuş gibi başını hafifçe yana çevirdi.</p>
<p class="calibre1">“Ne söylememi bekliyorsun?” diye sordu otomatik olarak.</p>
<p class="calibre1">“Ne düşündüğünü söyle,” dedi Banford.</p>
<p class="calibre1">“Benim için hepsi bir,” dedi March.</p>
<p class="calibre1">Ve yine sessizlik oldu. Çocuğun gözlerinde, iğne gibi içe işleyen sivri bir ışık vardı sanki.</p>
<p class="calibre1">“Benim için de,” dedi Banford. “İstersen burada kalabilirsin.”</p>
<p class="calibre1">Kurnaz, küçük bir alev gibi bir gülümseme aniden ve kendiliğinden genç adamın yüzünü kapladı. Bunu gizlemek için hemen başını indirdi ve başı aşağıda, yüzü saklı kaldı.</p>
<p class="calibre1">“İstersen burada kalabilirsin. İstediğini yap, Henry,” diye bitirdi Banford.</p>
<p class="calibre1">Delikanlı hâlâ cevap vermiyor, başı aşağıda duruyordu. Sonra başını kaldırdı. Yüzü bir zafer kazanmış gibi tuhaf bir ışıkla parlıyordu ve March’a bakarken gözleri garip bir biçimde berraktı. March, ağzı yaralanmış gibi acı çekerek ve bilinci bulanık bir halde, yüzünü yana çevirdi.</p>
<p class="calibre1">Banford biraz şaşırdı. Yüzünde parıldayan gizli gülümsemeyle March’a bakan gencin gözlerindeki ısrarlı, saydam bakışı gözledi. Onun nasıl gülümsediğini bilmiyordu, çünkü yüzünün hiçbir hattı kıpırdamıyordu. Gülümsediği yalnızca yanaklarındaki ince tüylerin parıldaması, adeta ışıldamasından anlaşılıyor gibiydi. Sonra tamamen değişmiş bir bakışla Banford’a baktı.</p>
<p class="calibre1">“Kesinlikle,” dedi yumuşak, kibar sesiyle, “çok iyisiniz. Fazla iyisiniz. Benim için zahmete girmekten hoşlanmayacağınızdan eminim.”</p>
<p class="calibre1">“Biraz ekmek kes, Nellie,” dedi Banford huzursuz bir şekilde ve ekledi: “Kalmak istersen zahmet olmaz. Kendi kardeşim birkaç gün burada kalıyormuş gibi olacak. O da senin gibi bir çocuk.”</p>
<p class="calibre1">“Çok iyisiniz,” diye tekrarladı genç adam. “Eğer sizi rahatsız etmeyeceğimden eminseniz, kalmayı öyle çok isterim ki.”</p>
<p class="calibre1">“Hayır, tabii ki etmezsin. Hatta evde bizim dışımızda birinin bulunması bir zevk olacak,” dedi Banford içtenlikle.</p>
<p class="calibre1">“Ama Bayan March?” dedi delikanlı yumuşak sesiyle, ona bakarak.</p>
<p class="calibre1">“Yo, benim için bir sakıncası yok,” dedi March dalgın bir tavırla.</p>
<p class="calibre1">Gencin yüzü parladı ve adeta zevkle ellerini ovuşturdu.</p>
<p class="calibre1">“Öyleyse,” dedi, “çok mutlu olacağım, eğer karşılığını ödememe ve işlere yardım etmeme izin verirseniz.”</p>
<p class="calibre1">“Karşılığından söz etmene gerek yok,” dedi Banford.</p>
<p class="calibre1">Bir-iki gün geçti ve delikanlı çiftlikte kalmaya devam etti. Banford ona hayrandı. Konuşması öyle yumuşak ve nazikti ki; kendisi fazla konuşmak istemiyor, Banford’ın anlattıklarını dinlemeyi ve çabuk, yarı alaylı tarzıyla gülmeyi yeğliyordu. İşlere severek yardım ediyordu ... ama çok fazla değil. Elinde tüfekle tek başına dışarı çıkmaktan, seyretmekten, görmekten hoşlanıyordu. Çünkü keskin gözlü, kişisel olmayan merakı doymak bilmiyordu; en çok da tamamen yalnız, yarı gizliyken, seyrederken özgürdü.</p>
<p class="calibre1">Özellikle March’ı seyrediyordu. March onun için tuhaf bir karakterdi. Bir delikanlınınkine benzeyen zarif vücudu merakını uyandırıyordu. Onun koyu renkli gözlerinin içine baktığı zaman, ruhunda garip, coşkulu bir heyecanla bir şeyler uyanıyordu; öyle keskin ve mahrem bir heyecandı ki bu, fark edilmesinden korkuyordu. Bir de tuhaf, kurnaz konuşması onu kahkahalarla güldürüyordu. Daha ileri gitmesi gerektiğini hissediyor, kaçınılmaz bir dürtü duyuyordu. Ama onunla ilgili düşünceleri kafasından uzaklaştırdı ve tüfekle ormanın kenarına doğru gitti.</p>
<p class="calibre1">Eve geldiği zaman alacakaranlık olmuş ve alacakaranlıkla birlikte, ince, geç bir kasım yağmuru başlamıştı. Oturma odasının penceresinde oynaşan şömine ışığını gördü, küçük bir küme halindeki karanlık binaların ortasında oynaşan bir ışık. Ve kendi kendine, buraya sahip olmanın hoş bir şey olacağını düşündü. Sonra aklına kurnaz bir düşünce geldi: neden March’la evlenmiyordu? Bu düşünceye teslim olmuş bir halde, elinde hareketsiz asılı duran ölü tavşanla, tarlanın ortasında birkaç dakika öylece kaldı. Zihni şaşkınlıkla bekledi ... hesap yapıyor gibiydi ... ve sonra onaylayarak kendi kendine garip bir biçimde gülümsedi. Neden olmasın? Gerçekten, neden olmasın? İyi bir fikirdi. Biraz gülünç de olsa ne çıkardı? Ne önemi vardı? Kız ondan daha yaşlıysa ne fark ederdi? Önemi yoktu. Onun koyu renkli, ürkmüş, savunmasız gözlerini düşününce kendi kendine esrarengiz bir biçimde gülümsedi. Aslında kızdan büyüktü. Onun efendisiydi.</p>
<p class="calibre1">Niyetini kendine bile itiraf etmiyordu. Kendinden bile gizli tutuyordu. Henüz her şey çok belirsizdi. İşlerin nasıl gittiğini görmesi gerekiyordu. Evet, işlerin nasıl gittiğini görmesi gerekiyordu. Dikkatli olmazsa, kız bu fikirle ancak alay ederdi. Kurnazlığı ve ince zekâsıyla biliyordu ki, açıkça ona gidip: “Bayan March, seni seviyorum ve benimle evlenmeni istiyorum,” dese, onun kaçınılmaz yanıtı: “Git işine. Bu saçmalıkları duymak istemiyorum,” olurdu. Erkeklere ve onların ‘saçmalıklarına’ karşı tavrı buydu. Dikkatli olmazsa, vahşi, acı alaycılığıyla üzerine saldırıp, onu çiftlikten ve kendi aklından sonsuza dek çıkarırdı. Usulca hareket etmesi gerekiyordu. Onu, avlanmaya çıktığınız zaman bir geyiği veya çulluğu yakaladığınız gibi yakalaması gerekiyordu. Ormana gidip geyiğe: “Lütfen tüfeğime düş,” demenin bir faydası yoktur. Hayır, bu yavaş, incelikli bir savaştır. Gerçekten bir geyik avlamaya çıktığınızda, kendinizi toparlarsınız, kendi içinize kıvrılır ve şafaktan önce gizlice dağlara doğru ilerlersiniz. Avlanmaya çıktığınızda önemli olan ne yaptığınız değil, nasıl hissettiğinizdir. İncelikli, kurnaz ve kesinlikle, ölümcül bir biçimde hazır olmanız gerekir. Bu bir kader haline gelir. Kendi kaderiniz avladığınız geyiğin kaderini yakalar ve onu belirler. En başta, avınızı görmeden önce bile, hipnotizma gibi garip bir savaş vardır. Kendi ruhunuz, bir avcı olarak, geyiği görmeden önce bile geyiğin ruhuna sarılmaya gitmiştir. Ve geyiğin ruhu kurtulmak için savaşır. Geyik sizin kokunuzu almadan önce bile bu böyledir. Görünmezde yapılan İncelikli, derin bir irade savaşıdır bu. Ve kurşununuz yerine ulaşıncaya kadar hiç bitmeyen bir savaştır. <span class="calibre2">Gerçekten</span> heyecanın doruğuna çıktığınız ve nihayet menzile girdiğiniz zaman, bir şişeye ateş edermişçesine nişan almazsınız. Kurşunu avınızın kalbine ulaştıran kendi <span class="calibre2">iradenizdir.</span> Kurşunun hedefine uçuşu, kendi kaderinizin geyiğin kaderine tam bir izdüşümüdür. Bu bir ustalık hamlesi olarak değil, yüce bir arzu, yüce bir istem eylemi gibi oluşur.</p>
<p class="calibre1">Ruhen bir çiftçi ya da bir alaya takılıp kalmış bir asker değil, bir avcıydı o. Ve genç bir avcı olarak March’ı avlamak, onu karısı yapmak İstiyordu. Bu yüzden incelikle kendini toparladı, bir tür görünmezliğe bürünür gibi oldu. Nasıl devam edeceğinden pek emin değildi. March ise bir yaban tavşanı kadar kuşkuluydu. Bu yüzden, görünüşte, yalnızca iki haftalığına orada kalacak olan sevimli, tuhaf yabancı delikanlı olmaya devam etti.</p>
<p class="calibre1">Öğleden sonra ateş için kütük kesmişti. Karanlık çok erken bastırmıştı. Hâlâ soğuk, çiğ bir sis vardı. Neredeyse görüşü engelleyecek kadar karanlık olmaya başlıyordu. Sehpanın yanında kısa kesilmiş bir yığın kütük duruyordu. Son kütüğü kesmekle uğraşırken, March bunları içeriye ya da sundurmaya taşımaya geldi. Delikanlı gömleğiyle çalışıyordu ve onun yaklaştığını fark etmedi; kız utanmış gibi, isteksizce geldi. Delikanlı onun parlak uçlu kütüklere doğru eğildiğini gördü ve kesmeyi bıraktı. Bacak sinirlerinden aşağıya şimşek gibi bir ateş aktı.</p>
<p class="calibre1">“March?” dedi sakin, genç sesiyle.</p>
<p class="calibre1">Kız yığmakta olduğu kütüklerden başını kaldırdı.</p>
<p class="calibre1">“Evet!” dedi.</p>
<p class="calibre1">Delikanlı alacakaranlıkta aşağı, ona doğru baktı. Onu açıkça göremiyordu.</p>
<p class="calibre1">“Sana bir şey sormak istiyordum,” dedi.</p>
<p class="calibre1">“Öyle mi? Neydi?” dedi kız. Daha şimdiden sesinde korku vardı. Fakat kendine fazlasıyla hâkimdi.</p>
<p class="calibre1">“Şey ...” genç adamın sesi yumuşak ve esrarengiz çıkıyor, kızın sinirlerine işliyordu ... “şey, sence neler oluyor?”</p>
<p class="calibre1">Kız kalktı, ellerini kalçalarına koydu ve cevap vermeksizin, kıpırdamadan ona bakarak durdu. Delikanlı yine ani bir güçle alevlendi.</p>
<p class="calibre1">“Eh,” dedi; sesi öyle yumuşaktı ki, sanki incelikli bir temas, bir kedi patisinin hafif dokunuşu, bir sesten çok bir duygu gibiydi. “Benimle evlenmeni isteyecektim.”</p>
<p class="calibre1">March onu duymaktan çok hissetti. Boşuna yüzünü yana çevirmeye çalışıyordu. Üzerine büyük bir gevşeme gelmiş gibiydi; başı hafifçe yana eğik, sessizce durdu. Delikanlı gizlice gülümseyerek onun üzerine eğiliyor gibiydi. İçinden ince kıvılcımlar çıkıyordu sanki.</p>
<p class="calibre1">Sonra aniden:</p>
<p class="calibre1">“Saçmalıklarını benim üzerimde denemeye kalkma,” dedi March.</p>
<p class="calibre1">Delikanlının sinirlerinden bir titreme geçti. Hedefi vu-ramamıştı. Kendine gelmek için bir an bekledi. Sonra onu hissettirmeden okşarmışçasına, sesine tüm o tuhaf yumuşaklığı katarak:</p>
<p class="calibre1">“Saçmalık değil. Saçmalık değil. Ciddi söylüyorum. Neden bana inanmıyorsun?” dedi.</p>
<p class="calibre1">İncinmiş gibiydi. Sesinin kızın üzerinde öyle garip bir gücü vardı ki; ona kendini gevşemiş ve rahatlamış hissettiriyordu. March kendi gücünü bulmak için çabaladı. Bir an için kaybolmuş olduğunu hissetti ... kaybolmuş ... kaybolmuş. Bu sözcük, sanki ölüyormuş gibi içinde sarsılıyordu. Birden yine konuştu.</p>
<p class="calibre1">“Ne dediğini bilmiyorsun,” dedi, kısa ve geçici bir küçümseme darbesiyle. “Ne saçmalık! Annen olacak yaştayım.”</p>
<p class="calibre1">“Evet, ne dediğimi biliyorum. Evet, biliyorum,” diye üsteledi delikanlı yumuşak bir biçimde, sesini kızın kanında üretir gibi. “Ne dediğimi çok iyi biliyorum. Annem olacak yaşta değilsin. Bu doğru değil. Ve doğru olsa bile ne çıkar? Yaşımız ne olursa olsun, benimle evlenebilirsin. Benim için yaş nedir ki? Ve senin için yaş nedir ki! Yaş hiçbir şey değildir.”</p>
<p class="calibre1">Sözlerini bitirirken March bayılacak gibi oldu. Delikanlı hızlı konuşuyordu ... hızlı Cornwall tarzında ... ve sesi kızın ta içinde, ona karşı çaresiz olduğu bir yerlerde çınlıyor gibiydi. “Yaş hiçbir şey değildir!” Yumuşak, ağır ısrarı, March'in orada, karanlıkta belirsizce sallanmasına neden oluyordu. Cevap veremedi.</p>
<p class="calibre1">Büyük bir zafer sevinci, ateş gibi kol ve bacaklarına sıçradı. Kazandığını hissetti.</p>
<p class="calibre1">“Seninle evlenmek istiyorum, anlıyor musun? Neden evlenmeyeyim?” diye devam etti, yumuşak ve hızlı. March’ın cevap vermesini bekledi. Alacakaranlıkta onun adeta ışıdığını gördü. Göz kapakları düşmüştü, yüzü yan yana çevrilmiş ve bilinçsizdi. Gücünün etkisi altında gibiydi. Fakat tetikte bekledi. Daha ona dokunmaya cesaret edemiyordu.</p>
<p class="calibre1">“Söyle o zaman,” dedi, “benimle evleneceğini söyle o zaman. Söyle ... söyle!” Yumuşak ve ısrarlıydı.</p>
<p class="calibre1">“Ne?” diye sordu kız, belli belirsiz, uzaktan, acı çeken birisi gibi. Delikanlının sesi şimdi tasavvur edilemeyecek kadar yakın ve yumuşaktı. Kıza iyice yaklaştı.</p>
<p class="calibre1">“Evet de.”</p>
<p class="calibre1">“Yo, yapamam,” diye inledi March çaresizce, yarı anlaşılır, adeta yarı bilinçli bir biçimde ve ölmekte olan birisi gibi acı içinde. “Nasıl yaparım?”</p>
<p class="calibre1">“Yapabilirsin,” dedi delikanlı yumuşak bir sesle, başını yana çevirmiş ve indirmiş, sersemlemiş duran March’ın omzuna yavaşça elini koyarak. “Yapabilirsin. Evet, yapabilirsin. Neden yapamayacağını söylüyorsun? Yapabilirsin. Yapabilirsin.” Ve korkunç bir yumuşaklıkla ileri doğru eğilip ağzı ve çenesiyle kızın boynuna dokundu.</p>
<p class="calibre1">“Yapma!” diye bağırdı kız, isteri gibi zayıf, delice bir çığlıkla, irkilerek ve ona doğru dönerek. “Ne demek istiyorsun?” Ama konuşacak nefesi yoktu. Sanki öldürülmüştü.</p>
<p class="calibre1">“Ciddi söylüyorum,” diye ısrar etti delikanlı, yumuşak ve zalimce. “Benimle evlenmeni istiyorum. Benimle evlenmeni istiyorum. Bunu biliyorsun, değil mi? Bunu biliyorsun. Değil mi? Değil mi?”</p>
<p class="calibre1">“Ne?” dedi kız.</p>
<p class="calibre1">“Biliyorsun,” diye yanıtladı delikanlı.</p>
<p class="calibre1">“Evet,” dedi. “Öyle söylediğini biliyorum.”</p>
<p class="calibre1">“Ve ciddi olduğumu biliyorsun, değil mi?”</p>
<p class="calibre1">“Öyle söylediğini biliyorum.”</p>
<p class="calibre1">“Bana inanıyor musun?” dedi genç adam.</p>
<p class="calibre1">March bir süre sessiz kaldı. Sonra dudaklarını büzdü.</p>
<p class="calibre1">“Neye inandığımı bilmiyorum,” dedi.</p>
<p class="calibre1">“Orada mısınız?” diyordu Banford, evden seslenerek.</p>
<p class="calibre1">“Evet, kütükleri getiriyoruz,” diye yanıtladı delikanlı.</p>
<p class="calibre1">“Kaybolduğunuzu sanmıştım,” dedi Banford hüzünle. “Acele edin, haydi; gelin de çay içelim. Çaydanlık kaynıyor.”</p>
<p class="calibre1">Delikanlı hemen küçük kütüklerden bir kucak dolusu alıp mutfakta yığılı oldukları köşeye taşımak üzere eğildi. March da kollarını doldurup kütükleri sanki ağır bir çocukmuşçasına göğsünde taşıyarak yardım etti. Soğuk gece bastırmıştı.</p>
<p class="calibre1">Bütün kütükler içeri taşınınca, ikisi çizmelerini gürültüyle dışarıdaki demirde temizlediler, sonra paspasa sildiler. March kapıyı kapattı ve eski fötr şapkasını ... çiftlik kızı şapkasını ... çıkardı. Sık, diri, siyah saçları serbest, yüzü solgun ve gergindi. Dalgınca saçlarını geriye itti ve ellerini yıkadı. Banford sıcak tuttuğu çörekleri fırından almak için aceleyle loş mutfağa geldi.</p>
<p class="calibre1">“Bu kadar zaman ne yapıyordunuz?” diye sordu huysuzca. “Hiç gelmeyeceksiniz sandım. Odun kırmayı bırakalı asırlar oldu. Dışarıda ne yapıyordunuz?”</p>
<p class="calibre1">“Şey,” dedi Henry, “sıçanların girmesini önlemek için ambardaki o deliği kapatmamız gerekti.”</p>
<p class="calibre1">“Niye, seni sundurmada dururken gördüm. Gömleğini gördüm,” diye meydan okudu Banford.</p>
<p class="calibre1">“Evet, yalnızca testereyi kaldırıyordum.”</p>
<p class="calibre1">Çay içmeye içeri girdiler. March oldukça sessizdi. Yüzü solgun, gergin ve dalgındı. Yüzünde her zaman aynı sağlıklı ve kendini kendine saklıyormuş gibi ketum ifade olan delikanlı, çaya kendi evindeymiş gibi gömleğiyle gelmişti. Yemeğini yerken tabağının üzerine eğildi.</p>
<p class="calibre1">“Gömleğinle üşümüyor musun?” dedi Banford hınçla. Delikanlı başını kaldırıp ona doğru baktı; çenesi tabağına yakın, ona bakarken gözleri çok berrak, saydam ve kararlıydı.</p>
<p class="calibre1">“Hayır, üşümüyorum,” dedi her zamanki yumuşak nezaketiyle. “Burası dışarıdan çok daha sıcak, aslında.” “Umarım öyledir,” dedi Banford, ona sinirlenerek. Bu akşam sinirine dokunan tuhaf, hoş bir özgüveni ve kocaman gözlü, parlak bir bakışı vardı.</p>
<p class="calibre1">“Ama belki,” dedi yumuşak ve kibarca, “çaya ceketsiz gelmemden hoşlanmıyor olabilirsiniz. Bunu unuttum.” “Ah, ben aldırmıyorum,” dedi Branford; oysa <span class="calibre2">aldırıyordu.</span></p>
<p class="calibre1">“Gidip alayım mı?”</p>
<p class="calibre1">March’ın koyu renk gözleri yavaşça aşağı, ona doğru döndü.</p>
<p class="calibre1">“Hayır, zahmet etme,” dedi genizden gelen tuhaf sesiyle. “Eğer kendini iyi hissediyorsan, öyle kal.” Kaba bir otoriteyle konuşuyordu.</p>
<p class="calibre1">“Evet,” dedi delikanlı, “iyi <span class="calibre2">hissediyorum,</span> tabii kabalık etmiş olmayacaksam.”</p>
<p class="calibre1">“Genellikle kabalık olarak kabul edilir,” dedi Banford. “Ama biz aldırmayız.”</p>
<p class="calibre1">“Haydi oradan, ‘kabalık olarak kabul edilir'miş,” dedi birdenbire March. “Kim kabalık olarak kabul ediyor?”</p>
<p class="calibre1">“Niye, Nellie, kimse etmese bile sen edersin,” dedi Banford, gözlüklerinin arkasında biraz aksilenerek ve yemeğinin boğazına takıldığını hissederek.</p>
<p class="calibre1">Fakat March yine dalgın ve dikkatsizdi, ağzındakileri yemek yediğinin farkında değilmiş gibi çiğniyordu. Ve delikanlı, parlak, izleyen gözlerle bir ona, bir ötekine baktı.</p>
<p class="calibre1">Banford gücenmişti. Bütün hoş nezaketine ve yumuşak sesine karşın, delikanlı ona küstah göründü. Ona bakmaktan hoşlanmıyordu. Berrak, dikkatli gözleriyle karşılaşmayı sevmiyordu; yüzündeki garip parlaklığı, narin, ince tüylü yanaklarını, oldukça donuk olan ama yine de tuhaf bir yaşam sıcaklığıyla yanıyor gibi görünen sağlıklı tenini görmeyi sevmiyordu. Ona bakmak kızı biraz hasta ediyordu: fiziksel varlığının niteliği fazlasıyla keskin, fazlasıyla sıcaktı.</p>
<p class="calibre1">Çaydan sonra, akşamlar çok sessiz oluyordu. Delikanlı kasabaya nadiren iniyordu. Genellikle okuyordu: özel saatlerinde, iyi bir okuyucuydu. Daha doğrusu, bir kere başlayınca, kendini vererek okuyordu. Ama başlamaya fazla İstekli değildi. Çoğu zaman gecenin karanlığında, geceleri sahip olduğu garip bir içgüdüyle av arar gibi dolaşarak ve vahşi sesleri dinleyerek tarlalarda ve çitler boyunca tek başına yürüyordu.</p>
<p class="calibre1">Ama bu gece, Banford’un rafından bir Yüzbaşı May-ne Reid kitabı alıp dizlerini iki yana açarak oturdu ve öyküye daldı. Kahverengimsi sarı saçları uzundu ve yana taranmıştı; başında kalın bir başlık gibi duruyordu. üzerinde hâlâ gömleği vardı; dizleri iki yana alabildiğine açılmış, kitap elinde ve bütün vücudu oldukça yorucu olan okuma eylemiyle meşgul, lambanın ışığında ileri doğru eğilirken, Banford’un oturma odasına bir oduncu kampı görüntüsü veriyordu. O da buna içerliyordu. Çünkü oturma odasında, yerde kırmızı bir Türk halısı ve koyu renk boyalı bir sehpa bulunuyordu, şöminenin şık, yeşil çinileri vardı, piyano son moda dans müziğinin notalarıyla açık duruyordu; Banford oldukça iyi çalıyordu; duvarlarda ise March’ın elle boyanmış kuğuları ve nilüferleri asılıydı. Üstelik, kütükler ocakta hoş bir biçimde, titreşerek yanarken, kalın perdeler çekilmiş, bütün kapılar kapalıyken ve çam ağaçları dışarıda, rüzgârda ıslık çalarak ürperirken, içerisi sıcacık, kibar ve sevimliydi. Haki renkli dizlerini uzatıp orada, asker gömleğinin manşetleri kalın kırmızı bileklerinin üzerinde iliklenmiş oturan iri, kaba, uzun bacaklı gence içerliyordu. Delikanlı zaman zaman bir sayfa çeviriyor, zaman zaman da ateşe, yerleşen kütüklere keskin bir bakış atıyordu. Sonra tekrar yoğun ve soyutlanmış okuma işine dalıyordu.</p>
<p class="calibre1">March, masanın öbür ucunda, ara sıra nakış işliyordu. Rüyasında tilkinin kuyruğunun onu yaktığını gördüğü zamanki gibi, ağzı garip bir biçimde büzülmüş, güzel, diri, siyah saçları tutam tutam ayrılmıştı. Ancak tüm bedeniyle kilometrelerce uzakta gibiydi. Sanki rüyadaymış gibi, tilkinin evin etrafında, rüzgârda şarkı söylediğini, vahşi, tatlı ve bir çılgınlık gibi şarkı söylediğini duyuyordu adeta. Kırmızı ama biçimli ellerle beyaz pamuklu bezi yavaş yavaş işliyordu, çok yavaş, beceriksizce.</p>
<p class="calibre1">Banford da, alçak sandalyesine oturmuş, okumaya çalışıyordu. Ama bu ikisinin arasında kendini huzursuz hissediyordu. Devamlı kıpırdanıyor, etrafına bakınıp rüzgârı dinliyor ve gizlice arkadaşlarının birinden diğerine bakıyordu. Düz arkalıklı bir sandalyeye oturmuş, kısa panto-lonlu dizleri üst üste atılmış, yavaşça, güçlükle nakış işleyen March da ona sıkıntı veriyordu.</p>
<p class="calibre1">“Hay Allah!” dedi Banford. “Gözlerim kötü bu gece.” Ve parmaklarını gözlerine bastırdı.</p>
<p class="calibre1">Genç adam başını kaldırıp berrak parlak bakışıyla ona baktı, ama konuşmadı.</p>
<p class="calibre1">“Öyle mi, Jill?” dedi March dalgın bir tavırla.</p>
<p class="calibre1">Sonra delikanlı tekrar okumaya başladı ve Banford ister istemez kitabına döndü. Ama yerinde duramıyordu. Bir süre sonra gözlerini kaldırıp March’a baktı. Zayıf yüzünde tuhaf, adeta kötü niyetli küçük bir gülümseme vardı.</p>
<p class="calibre1">“Onlar için bir peni veririm, Nell,” dedi aniden.</p>
<p class="calibre1">March iri, ürkmüş siyah gözlerle dönüp baktı ve adeta dehşetle sarardı. Evin etrafında dolaşarak yumuşak, öylesine yumuşak bir sesle şarkı söyleyen tilkiyi dinlemekteydi.</p>
<p class="calibre1">“Ne?” dedi dalgın bir tavırla.</p>
<p class="calibre1">“Düşüncelerin için bir peni veririm,” dedi Banford, alay eden bir ifadeyle. “Veya iki peni, eğer o kadar gizlilerse. ”</p>
<p class="calibre1">Delikanlı lambanın altından parlak, berrak gözlerle bakıyordu.</p>
<p class="calibre1">“Niye,” dedi March dalgın bir sesle, “neden paranı boşa harcamak istiyorsun?”</p>
<p class="calibre1">“İyi bir yatırım olacağını düşündüm,” dedi Banford.</p>
<p class="calibre1">“Rüzgârın sesinden başka bir şey düşünmüyordum,” dedi March.</p>
<p class="calibre1">“Hay Allah,” diye cevap verdi Banford. “Ben de bu kadar ilginç şeyler düşünebilirdim. Korkarım bu sefer paramı gerçekten boşa harcadım.”</p>
<p class="calibre1">“Eh, ödemen gerekmez,” dedi March.</p>
<p class="calibre1">Delikanlı birdenbire güldü. İki kadın da ona baktı; March, sanki onun orada olduğunun farkında değilmiş gibi, oldukça şaşırmış görünüyordu.</p>
<p class="calibre1">“Niye, böyle durumlarda borcunuzu öder misiniz?” diye sordu genç adam.</p>
<p class="calibre1">“A, evet,” dedi. Banford. “Her zaman öderiz. Kışın bazen Nellie’ye haftada bir şilin vermem gerektiği oldu. Yazın daha az tutuyor.”</p>
<p class="calibre1">“Ne, birbirinizin düşüncelerine para vermek mi?” diye güldü.</p>
<p class="calibre1">“Evet, geride kalan her şey tamamen tükendiği zamanlar.”</p>
<p class="calibre1">Genç adam, burnunu aniden bir köpek yavrusu gibi kırıştırarak ve ani bir keyifle sırıtarak, parlak gözlerle güldü.</p>
<p class="calibre1">“Bunu ilk defa duyuyorum,” dedi.</p>
<p class="calibre1">“Bailey Çiftliği’nde bir kış kalsaydın yeterince sık duyardın, sanırım,” dedi Banford, acınacak bir halde.</p>
<p class="calibre1">“O kadar mı yoruluyorsunuz?” diye sordu delikanlı.</p>
<p class="calibre1">“O kadar sıkılıyoruz,” dedi Banford.</p>
<p class="calibre1">“Ah! Ama neden sıkılıyorsunuz?” diye sordu ciddi ciddi.</p>
<p class="calibre1">“Neden sıkılmayalım?” dedi Banford.</p>
<p class="calibre1">“Bunu duyduğuma üzüldüm.”</p>
<p class="calibre1">“Üzülmelisin, eğer burada neşeli vakit geçirmeyi umuyor idiysen,” dedi Banford.</p>
<p class="calibre1">Genç adam kıza uzun uzun ve sertçe baktı.</p>
<p class="calibre1">“Eh,” dedi garip, genç ciddiyetiyle, “benim için yeterince neşeli.”</p>
<p class="calibre1">“Bunu duyduğuma sevindim,” dedi Banford.</p>
<p class="calibre1">Ve kitabına döndü. Daha otuz yaşında olmasına karşın, seyrek, zayıf saçlarında daha şimdiden birçok beyaz tel vardı. Delikanlı önüne bakmadı; gözlerini, iri ve dalgın gözleri, büzülmüş ağzıyla, güçlükle nakış işleyen March’a çevirdi. Kızın sıcak, soluk, ince bir teni ve narin bir burnu vardı. Büzülmüş ağzı şirret görünüyordu. Fakat bu şirret görüntü, koyu renkli kaşlarının tuhaf, kalkık kemeri ve gözlerinin iriliği, hayret ve dalgınlık dolu ürkek bakışı tarafından yalanlanıyordu. Yine gecenin içinde iyice uzaklaşmış gibi olan tilkiyi dinliyordu.</p>
<p class="calibre1">Delikanlı yuvarlak, çok berrak ve kararlı gözleriyle, lamba ışığının kenarında, yüzü yukarı dönük, sessizce onu seyrederek oturuyordu. Banford sinirle parmaklarını ısırarak saçlarının altından delikanlıya bakıyordu. O ise, sağlıklı yüzü ışığın altında, loşluğun kenarında yukarıya çevrilmiş, kusursuz, dalgın bir kararlılıkla March’ı seyrederek, tamamen hareketsiz oturuyordu. March aniden büyük, koyu renkli gözlerini nakışından kaldırdı ve onu gördü. Birden irkildi.</p>
<p class="calibre1">“İşte orada!” diye bağırdı elinde olmadan, son derece ürkmüş gibi.</p>
<p class="calibre1">Banford hayretle doğrularak dönüp baktı.</p>
<p class="calibre1">“Sana neler oluyor, Nellie?” diye bağırdı.</p>
<p class="calibre1">Fakat March, yüzü narin bir gül renginde kızarmış, kapıya doğru bakıyordu.</p>
<p class="calibre1">“Hiçbir şey! Hiçbir şey!” dedi aksilenerek. “Konuşamaz mıyım?”</p>
<p class="calibre1">“Evet, akıllıca konuşacaksan,” dedi Banford. “Ne demek istedin?”</p>
<p class="calibre1">“Ne demek istediğimi bilmiyorum,” diye bağırdı March öfkeyle.</p>
<p class="calibre1">“Ah, Nellie, ürkek ve sinirli olmayacaksın, umarım. <span class="calibre2">Daha</span> fazlasına katlanamayacağımı hissediyorum. Kimi kastettin? Henry’yi mi?” diye bağırdı zavallı Banford korkuyla.</p>
<p class="calibre1">“Evet. Sanırım,” dedi March kısaca. Tilkiyi asla itiraf edemezdi.</p>
<p class="calibre1">“Ah Tanrım, bu gece sinirlerim altüst oldu,” diye inledi Banford.</p>
<p class="calibre1">Saat dokuzda March bir tepsiyle ekmek, peynir ve çay getirdi; Henry bir fincan çay istediğini söylemişti. Banford bir bardak süt içti ve biraz ekmek yedi. Biraz sonra da:</p>
<p class="calibre1">“Ben yatıyorum, Nellie. Bu gece sinirlerim çok bozuk. Geliyor musun?” dedi.</p>
<p class="calibre1">“Evet, tepsiyi götürüp hemen geliyorum,” dedi March.</p>
<p class="calibre1">“Geç kalma öyleyse,” dedi Banford huysuzca. “İyi geceler, Henry. En son sen çıkarsan ateşe bakarsın, değil mi?”</p>
<p class="calibre1">“Evet, Bayan Banford, bakarım,” dedi delikanlı güven veren tavrıyla.</p>
<p class="calibre1">March mutfağa gitmek için mumu yakıyordu. Banford mumunu alarak yukarı çıktı. March ateşin yanına döndüğünde genç adama:</p>
<p class="calibre1">“Sanırım ateşi söndürmek ve diğer şeyler konusunda sana güvenebiliriz,” dedi. Eli kalçasında ve bir dizi gevşek, ona bakamıyormuş gibi başı utangaç bir şekilde yana çevrilmiş, orada duruyordu. Genç adam yüzünü kaldırmış, onu izliyordu.</p>
<p class="calibre1">“Gel, bir dakika otur,” dedi yumuşak bir sesle.</p>
<p class="calibre1">“Hayır, gideceğim. Jill bekliyordur ve gelmezsem tedirgin olur.”</p>
<p class="calibre1">“Bu akşam neden öyle sıçradın?” diye sordu genç adam.</p>
<p class="calibre1">“Ne zaman sıçradım?” dedi March sertçe, ona bakarak.</p>
<p class="calibre1">“Biraz önce, bağırdığın zaman.”</p>
<p class="calibre1">“Ha!” dedi March. “O zaman!.. Seni tilki sandım!” Ve yüzü yarı alaycı, garip bir gülümsemeyle buruldu.</p>
<p class="calibre1">“Tilki! Neden tilki?” diye sordu delikanlı yumuşak bir sesle.</p>
<p class="calibre1">“Geçen yaz bir akşam tüfekle dışarı çıktığımda, tilkiyi otların içinde, neredeyse ayaklarımın dibinde, yukarıya, doğruca bana bakarken gördüm. Bilmiyorum ... sanırım beni etkiledi.” Yine başını yana çevirdi ve sıkılgan bir tavırla ayağını oynattı.</p>
<p class="calibre1">“Peki, onu vurdun mu?” diye sordu delikanlı.</p>
<p class="calibre1">“Hayır, gözlerini öyle doğruca bana dikerek, sonra da yüzünde bir kahkahayla durup omzunun üzerinden bana bakarak beni öyle ürküttü ki.”</p>
<p class="calibre1">“Yüzünde bir kahkahayla!” diye tekrarladı Henry, kendisi de kahkaha atarak. “Seni korkuttu, öyle mi?”</p>
<p class="calibre1">“Hayır, beni korkutmadı. Yalnızca etkiledi.”</p>
<p class="calibre1">“Beni de tilki sandın, öyle mi?” diye güldü delikanlı, aynı tuhaf, çabuk küçük kahkahayla, burnunu kırıştıran bir köpek yavrusu gibi.</p>
<p class="calibre1">“Evet, öyle sandım, bir an için,” dedi March. “Belki de bilmeden onu düşünüyordum.”</p>
<p class="calibre1">“Belki de tavuklarınızı çalmaya falan geldiğimi düşünüyorsun,” dedi delikanlı, aynı genç kahkahayla.</p>
<p class="calibre1">Fakat March sadece iri, koyu renkli, boş gözlerle ona baktı.</p>
<p class="calibre1">“İlk defa,” dedi delikanlı, “bir tilkiye benzetiliyorum. Bir dakika oturmaz mısın?” Sesi çok yumuşak ve davetkârdı.</p>
<p class="calibre1">“Hayır,” dedi March. “Jill bekliyordur.” Fakat hâlâ gitmiyor, ışık halkasının hemen dışında, bir ayağı gevşek ve yüzü yana çevrilmiş duruyordu.</p>
<p class="calibre1">“Fakat soruma cevap vermeyecek misin?” dedi genç, sesini daha da alçaltarak.</p>
<p class="calibre1">“Hangi soruyu kastettiğini bilmiyorum.”</p>
<p class="calibre1">“Evet, biliyorsun. Tabii ki biliyorsun. Benimle evlenmeni kastediyorum.”</p>
<p class="calibre1">“Hayır, o soruya cevap vermeyeceğim,” dedi kız kesin bir tavırla.</p>
<p class="calibre1">“Vermeyecek misin?” Burnunda yine o tuhaf, genç gülüş belirdi. “Tilki gibi olduğum için mi? Bu yüzden mi?” Ve hâlâ gülüyordu.</p>
<p class="calibre1">Kız döndü ve uzun, ağır bir bakışla ona baktı.</p>
<p class="calibre1">“Bu yüzden bana karşı olmamalısın,” dedi genç. “Işığı azaltayım; gel de bir dakika otur.”</p>
<p class="calibre1">Kırmızı elini lambanın aydınlığının altına uzattı ve aniden ışığı kararttı. March orada, loşluğun içinde, gölgeli, ancak kıpırtısız durdu. Genç adam sessizce uzun bacaklarının üzerinde ayağa kalktı. Şimdi sesi olağanüstü yumuşak ve anlamlıydı; güçlükle işitiliyordu.</p>
<p class="calibre1">“Bir dakika kalacaksın,” dedi. “Sadece bir dakika.” Ve elini March’ın omzuna koydu. Kız yüzünü öteki tarafa çevirdi. “Gerçekten tilki gibi olduğumu düşünmediğine eminim,” dedi delikanlı, aynı yumuşaklıkla ve sesinde bir kahkaha ifadesi, İnce bir alayla. “Değil mi?” Ve kızı yavaşça kendine doğru çekip hafifçe boynunu öptü. O ise ürktü, titreyerek geri çekildi. Fakat delikanlının güçlü, genç kolu onu tuttu ve yüzü yana dönük olduğu için, onu yine hafifçe boynundan öptü.</p>
<p class="calibre1">“Soruma cevap vermeyecek misin? Vermeyecek misin şimdi?” dedi yumuşak, hafif bir sesle. Kızın yüzünü öpmek için onu yakına çekmeye çalışıyordu. Ve hafifçe yanağını, kulağının yanını öptü.</p>
<p class="calibre1">O sırada Banford’un yukarıdan huysuzca, aksice seslendiği duyuldu.</p>
<p class="calibre1">“İşte Jill!” diye bağırdı March, irkilip doğrularak.</p>
<p class="calibre1">Ve o anda delikanlı şimşek hızıyla onu ağzından öptü, hızla, sürtünürcesine. Bu öpüş kızın bütün dokularını yakıp geçti adeta. Kız küçük bir çığlık attı.</p>
<p class="calibre1">“Vereceksin, değil mi? Vereceksin?” diye ısrar etti delikanlı yumuşak bir sesle.</p>
<p class="calibre1">“Nellie! Nellie! Neden bu kadar gecikiyorsun?” diye geldi Banford’un hafif çığlığı dışarıdaki karanlıktan.</p>
<p class="calibre1">Ancak genç adam kızı sıkı tutuyor, o dayanılmaz yumuşaklık ve ısrarla mırıldanıyordu:</p>
<p class="calibre1">“Vereceksin, değil mi? Evet de! Evet de!”</p>
<p class="calibre1">Ateşin, içinden geçip onu dağladığını ve artık hiçbir şey yapamayacağını hisseden March, mırıldandı:</p>
<p class="calibre1">“Evet! Evet! Ne istersen! Ne istersen! Yeter ki beni bırak! Yeter ki beni bırak! Jill çağırıyor.”</p>
<p class="calibre1">“Söz verdiğini biliyorsun,” dedi delikanlı sinsice.</p>
<p class="calibre1">“Evet! Evet! Biliyorum!” Sesi aniden tiz bir çığlığa dönüştü. “Tamam, Jill, geliyorum.”</p>
<p class="calibre1">Delikanlı irkilerek onu bıraktı ve March doğruca yukarıya gitti.</p>
<p class="calibre1">Sabah kahvaltıda, etrafa bakınıp hayvanlarla ilgilendikten ve kendi kendine burada kolayca yaşanabileceğini düşündükten sonra, delikanlı Banford’a:</p>
<p class="calibre1">“Biliyor musun, Bayan Banford?” dedi.</p>
<p class="calibre1">“Neyi?” dedi, iyi huylu, ürkek Banford.</p>
<p class="calibre1">Genç adam ekmeğine reçel süren March’a baktı.</p>
<p class="calibre1">“Söyleyeyim mi?” dedi ona.</p>
<p class="calibre1">Kız gözlerini kaldırıp ona baktı ve yüzü koyu pembe bir renk aldı.</p>
<p class="calibre1">“Evet, Jill’i kastediyorsan,” dedi. “Yalnız bütün kasabaya anlatmazsın umarım.” Ve kuru ekmeğini zorlukla yuttu.</p>
<p class="calibre1">“Neler oluyor?” dedi Banford, iyice açılmış, yorgun, hafifçe kızarmış gözlerle onlara bakarak. Zayıf, narin, küçücüktü; ince ve seyrek saçları kısa kesilmişti, soluk kahve ve gri renkleriyle yorgun yüzünün etrafında yumuşak bir biçimde dökülüyordu.</p>
<p class="calibre1">“Ee, sence ne olabilir?” dedi delikanlı, sır saklayan birisi gibi gülümseyerek.</p>
<p class="calibre1">“Nereden bilebilirim!” dedi Banford.</p>
<p class="calibre1">“Tahmin edemiyor musun?” dedi delikanlı, kendinden memnun, gözlerini parlatarak ve gülümseyerek.</p>
<p class="calibre1">“Edemiyorum. Üstelik denemeyeceğim.”</p>
<p class="calibre1">“Nellie’yle ben evleneceğiz.”</p>
<p class="calibre1">Banford bıçağını sanki bir daha kullanmayacakmış gibi zayıf, narin parmaklarından masaya bıraktı. Boş, kızarmış gözlerle bakakaldı.</p>
<p class="calibre1">“Ne yapacaksınız?” diye haykırdı.</p>
<p class="calibre1">“Evleneceğiz. Değil mi, Nellie?” ve delikanlı March’a döndü.</p>
<p class="calibre1">“Sen öyle söylüyorsun, en azından,” dedi March kısaca. Ama yine acı dolu bir ifadeyle kızardı. O da artık lokmasını yutamıyordu.</p>
<p class="calibre1">Banford vurulmuş bir kuş gibi ona baktı; zavallı, küçük, hasta bir kuş gibi. Yaralanmış ruhu yüzüne yansıyarak ona, kıpkırmızı kesilen March’a baktı.</p>
<p class="calibre1">“Asla! ” diye haykırdı çaresizce.</p>
<p class="calibre1">“Tamamen doğru,” dedi delikanlı, parlak ve zafer kazanmış bir edayla.</p>
<p class="calibre1">Banford, masadaki yiyeceklerin görüntüsü onu hasta ediyormuş gibi, yüzünü yana çevirdi. Birkaç dakika öylece, hasta gibi oturdu. Sonra bir elini masanın kenarına dayayarak, ayağa kalktı.</p>
<p class="calibre1">“Buna <span class="calibre2">asla</span> inanmayacağım, Nellie,” diye bağırdı. “Bu kesinlikle olanaksız!”</p>
<p class="calibre1">Ağlamaklı, üzüntülü sesinde sıcak bir öfke ve umutsuzluk emaresi vardı.</p>
<p class="calibre1">“Neden? Neden inanmayasın?” diye sordu delikanlı, sesinde tüm o yumuşak, kadifemsi küstahlığıyla.</p>
<p class="calibre1">Banford açılmış, dalgın gözlerinden, sanki müzedeki bir yaratıkmış gibi ona baktı.</p>
<p class="calibre1">“Ah,” dedi halsizce, “çünkü asla bu kadar aptal olamaz. Özsaygısını bu derece yitiremez.” Sesi soğuk ve ağlamaklıydı, titriyordu.</p>
<p class="calibre1">“Öz saygısını nasıl yitirecek?” diye sordu delikanlı.</p>
<p class="calibre1">Banford gözlüklerinin arkasından belirsiz, sabit bakışlarla ona baktı.</p>
<p class="calibre1">“Şimdiye kadar yitirmemişse,” dedi.</p>
<p class="calibre1">Delikanlı gözlüklerin arkasından gelen yavaş, belirsiz, sabit bakışlar altında kıpkırmızı, alev kırmızısı oldu.</p>
<p class="calibre1">“Hiç anlamıyorum,” dedi.</p>
<p class="calibre1">“Anlayamazsın. Anlamanı beklemiyordum,” dedi Banford, sözlerini daha da onur kırıcı yapan o dalgın, hafif, uzak ses tonuyla.</p>
<p class="calibre1">Delikanlı sandalyesinde kaskatı oturuyor, kıpkırmızı yüzünden sıcak, mavi gözlerle bakıyordu. Yüzüne çirkin bir bakış gelmişti.</p>
<p class="calibre1">“Tanrım, başını nasıl bir derde soktuğunu bilmiyor,” dedi Banford, ağlamaklı, dalgın, hakaret dolu sesiyle.</p>
<p class="calibre1">“Bu işin seninle ne ilgisi var, zaten?” dedi delikanlı öfkeyle.</p>
<p class="calibre1">“Seninle olduğundan daha fazla, belki de,” diye yanıtladı Banford ağlamaklı ve kin dolu bir sesle.</p>
<p class="calibre1">“Ya, öyle mi! Bunu hiç anlamıyorum,” diye atıldı delikanlı.</p>
<p class="calibre1">“Hayır, anlamazsın,” dedi Banford dalgınca.</p>
<p class="calibre1">“Her neyse,” dedi March, saçını arkaya itip kabaca ayağa kalkarak. “Tartışmanın yararı yok.” Ve ekmekle çaydanlığı kaparak uzun adımlarla mutfağa gitti.</p>
<p class="calibre1">Banford, sersemlemiş gibi, parmaklarını alnında ve saçında gezdirdi. Sonra döndü ve yukarıya çıktı.</p>
<p class="calibre1">Henry sandalyesinde kaskatı ve asık suratlı, yüzü ve gözleri yanarak oturdu. March gelip gidiyor, sofrayı topluyordu. Fakat Henry öfkeyle, kaskatı oturmaya devam etti. March’a aldırış etmiyordu. O tekrar sükûnetine ve yumuşak, düzgün, kaymak gibi cildine kavuşmuştu. Fakat ağzı büzülüydü. Masadan bir şeyler almak için her gelişinde delikanlıya bakıyor, büyük, meraklı gözlerle, yalnızca meraktan bakıyordu. Ne uzun, kırmızı yüzlü, somurtkan bir çocuk! O buydu işte. Kırmızı yüzü tarlaların ötesindeki bir kulübenin kırmızı bacası kadar uzak görünüyordu; March da Henry’ye o kadar tarafsızca o kadar uzaktan bakıyordu.</p>
<p class="calibre1">Daha sonra Henry kalktı ve tüfekle tarlalara çıktı. Ancak yemek vaktinde geldi; şeytan hâlâ yüzündeydi, fakat davranışları oldukça nazikti. Hiç kimse özel bir şey söylemedi; her biri bir üçgenin sivri köşesinde, inatçı bir uzaklıkta oturdular. Öğleden sonra delikanlı hemen yine tüfekle çıktı. Akşam olurken bir tavşan ve bir güvercinle geldi. Bütün akşam evde kaldı, fakat ağzını hemen hemen hiç açmadı. Bir şeytan gibi öfkeliydi; hakarete uğradığını hissediyordu.</p>
<p class="calibre1">Banford’un gözleri kırmızıydı; belli ki ağlamıştı. Fakat tavrı her zamankinden daha uzak ve kibirliydi. Henry konuştuğu zaman bile, sanki bir serseri ya da o türden adi bir saldırganmış gibi başını çevirişi, delikanlının mavi gözlerinin öfkeden adeta kararmasına neden oluyordu. Gencin yüzü daha da asıktı. Fakat konuşmak için ağzını açtığında, nazik ses tonunu hiç unutmuyordu. March bu atmosferde adeta mutlu oluyordu. İki düşmanın arasında, yüzünde küçük, hınzır bir gülümsemeyle oturuyor, eğleniyor gibiydi. Hatta bu akşam, zahmetle nakış işleyişinde bile bir tür halinden memnunluk vardı.</p>
<p class="calibre1">Yattığı zaman, delikanlı iki kadının odalarında konuşup tartıştıklarını duydu. Yatakta oturdu ve ne dediklerini anlayabilmek için kulaklarını zorladı. Fakat hiçbir şey an-layamıyordu, sesler çok uzaktan geliyordu. Ancak Ban-ford’un sesinin yumuşak, kederli akışını ve March’in daha derin tonunu işitebiliyordu.</p>
<p class="calibre1">Gece sessiz, soğuktu. Dışarıda, çam ağaçlarının tepelerinden ötede, büyük yıldızlar yanıp sönüyordu. Genç adam dinledi, dinledi. Uzakta bir tilkinin bağırdığını ve çiftliklerden köpeklerin havlayarak cevap verdiğini duydu. Fakat duymak istediği bu değildi, iki kadının söyledikleriydi.</p>
<p class="calibre1">Sinsice yataktan kalktı ve kapısının yanında durdu. Öncekinden daha fazla duyamıyordu. Çok, çok dikkatlice kapının mandalını kaldırmaya başladı. Bir süre sonra kapısını açmıştı. Sonra sinsice koridora çıktı. Eski meşe döşemeler ayaklarının altında soğuktu ve inanılmaz derecede gıcırdıyordu. Çok, çok yavaşça sürünerek tek basamaktan yukarı çıkıp duvar boyunca kapılarının önüne kadar ilerledi. Ve orada nefesini tutarak dinledi. Banford’un sesi:</p>
<p class="calibre1">“Hayır, buna kesinlikle dayanamam. Bir ay içinde ölürüm. Onun da hedeflediği aynen bu, tabii ki. Onun oyunu aynen bu, beni mezarlıkta görmek. Hayır, Nellie, onunla evlenmek gibi bir iş yaparsan, kesinlikle burada kalamazsın. Onunla aynı evde yaşayamam, yaşayamam. Ah! Elbiselerinin kokusu beni hasta ediyor. Ve kırmızı yüzü midemi bulandırıyor. O sofradayken yemek yiyemiyorum. Kalmasına izin vermekle ne aptallık etmişim. İnsan <span class="calibre2">asla</span> iyilik yapmaya çalışmamalı. Her zaman bir bumerang gibi geri uçup yüzüne çarpıyor.”</p>
<p class="calibre1">“Eh, yalnızca iki günü kaldı,” dedi March.</p>
<p class="calibre1">“Evet, Tanrı’ya şükür. Gittikten sonra da bir daha asla bu eve gelmeyecek. O buradayken kendimi öyle kötü hissediyorum ki. Ve eminim yalnızca senden neler alabileceğini hesaplıyor. Hepsi bu, biliyorum. O sadece çalışmak istemeyen ve bizim sırtımızdan geçineceğini düşünen işe yaramaz biri. Ama benim sırtımdan geçinmeyecek. Eğer bu kadar aptalsan, o zaman senin kendi sorunun. Burada olduğu zamanlar Bayan Burgess onu tanıyormuş. Yaşlı adam hiçbir zaman ona düzenli bir iş yaptıramazmış. Her fırsatta tüfekle çıkıp gidermiş, aynen şimdi olduğu gibi. Hep tüfek! Ah, bu işten nefret ediyorum. Ne yaptığını bilmiyorsun, Nellie, bilmiyorsun. Eğer onunla evlenirsen yalnızca seni aptal durumuna düşürecek. Çıkıp gidecek ve seni zor durumda bırakacak. Gideceğini biliyorum, eğer Bailey Çiftliği'ni bizden alamazsa ... ben yaşadıkça da alamayacak. Ben yaşadıkça buraya asla ayak basmayacak. Nasıl olacaktı, biliyorum. Yakında ikimizin de efendisi olduğunu düşünecekti, daha şimdiden senin efendin olduğunu düşündüğü gibi.”</p>
<p class="calibre1">“Ama değil,” dedi Nellie.</p>
<p class="calibre1">“Olduğunu düşünüyor, en azından. Ve istediği de bu: gelip burada efendi olmak. Evet, düşün! Bu yeri bunun için yaptık, öyle mi, iğrenç, kırmızı yüzlü bir çocuk, kaba bir işçi bize zorbalık etsin diye? Ah, kalmasına izin vermekle <span class="calibre2">gerçekten</span> hata ettik. Kendimizi hiç alçaltmamamız gerekirdi. Üstelik buradaki bütün İnsanlarla o kadar mücadele ettim, onların düzeyine indirilmemek için. Hayır, buraya gelmeyecek. Ve sonra biliyorsun ... bu yeri alamazsa, sanki seni hiç tanımamışçasına yine Kanada’ya ya da başka bir yere kaçacak. Sen ise burada, tamamen mahvolmuş ve aptal yerine konmuş olacaksın. Bir daha hiç huzurlu olamayacağımı biliyorum.”</p>
<p class="calibre1">“Buraya gelemeyeceğini söyleriz ona. Bunu ona söyleriz,” dedi March.</p>
<p class="calibre1">“Ah, zahmet etme, gitmeden önce bunu ona ben söyleyeceğim ve başka şeyler de. Konuşacak gücüm kaldığı sürece onun istediği olmayacak. Ah Nellie, o öyle berbat küçük bir hayvan ki, eğer teslim olursan seni hor görecek, hor görecek. Bir kedinin çalmayacağına ne kadar güvenirsem ona da o kadar güvenirim. O kurnaz, kurnaz ve buyurucu ve baştan aşağıya bencil, buz gibi soğuk. Bütün istediği seni kullanmak. Ve artık işine yaramadığın zaman, işte o zaman sana acırım.”</p>
<p class="calibre1">“O kadar da kötü olduğunu sanmıyorum,” dedi March. “Hayır, çünkü senin gözüne girmeye çalışıyor. Ama onu yeterince görürsen anlayacaksın. Of, Nellie, bunu düşünmeye bile dayanamıyorum.”</p>
<p class="calibre1">“Sana zarar vermeyecek, Jill, canım.”</p>
<p class="calibre1">“Öyle mi! Öyle mi! Yaşadığım sürece artık ne bir anlık huzur, ne de bir anlık mutluluk duyabileceğim. Hayır, Nellie ... ” ve Banford acı acı ağlamaya başladı.</p>
<p class="calibre1">Dışarıdaki çocuk, kadının boğuk hıçkırıklarını ve ağlayan kadını şaşılacak bir tatlılık ve şefkatle teselli eden March'ın yumuşak, derin, şefkatli sesini duyabiliyordu.</p>
<p class="calibre1">Gözleri öyle yuvarlak ve açıktı ki, bütün geceyi görüyor gibiydi; kulakları ise neredeyse kafasından fırlayacaktı. Donup kalmıştı. Sürünerek yatağa döndü, ama beyninden ateş çıktığını hissediyordu. Uyuyamıyordu. Yerinde duramıyordu. Kalktı, sessizce giyindi ve sürünerek tekrar koridora çıktı. Kadınlar sessizdi. Yavaşça aşağıya indi ve mutfağa gitti.</p>
<p class="calibre1">Sonra çizmelerini ve paltosunu giyip tüfeği aldı. Çiftlikten gitmeyi düşünmüyordu. Hayır, yalnızca tüfeği aldı. Olabildiğince yavaşça kapıyı açtı ve soğuk aralık gecesine çıktı. Hava sakin, yıldızlar parlaktı; çam ağaçları gökte işitilebilir biçimde kıpırdanıyor gibiydi. Vuracak bir şey arayarak sinsice bir çitin kenarından yürüdü. Bir yandan da, ateş edip kadınları korkutmaması gerektiğini anımsadı.</p>
<p class="calibre1">Av arar gibi, katırtırnaklarının etrafından ve yüksek, yaşlı, dikenli meşe korusunun içinden ormanın kenarına yürüdü. Sonra, kedi gözleri gibi karanlıkta adeta siyahlaşan ve keskinleşen büyümüş gözlerle karanlığın içine bakarak çitin etrafından dolaştı. Bir baykuş kocaman bir meşe ağacının etrafında yavaşça ve kederle- ötüyordu. Genç adam dinleyerek, dinleyerek, gözleyerek tüfeğiyle sinsice yürüdü.</p>
<p class="calibre1">Orman kenarındaki meşelerin altında dururken, tepedeki komşu kulübeden köpeklerin ansızın ve ürkütücü bir biçimde haykırdığını ve etraftaki çiftliklerde uyanan köpeklerin havlayarak cevap verdiğini duydu. Aniden İngiltere ona küçük ve dar göründü. Kırların karanlıkta bile sıkışık olduğunu hissetti; gecenin içinde çok fazla köpek varmış gibi geldi ona. İngiliz çalılarının manzarayı kaplayan ağı gibi, sesten bir çite benzeyen bir gürültü yapıyorlardı. Tilkinin hiç şansı olmadığını hissetti. Çünkü bütün bu velveleyi başlatan o olmalıydı.</p>
<p class="calibre1">Onu gözlemenin tam sırasıydı! Kuşkusuz etrafı koklayarak gelecekti. Delikanlı yokuş aşağı, çiftlik evinin birkaç çam ağacıyla birlikte karanlık bir şekilde çöreklendiği yere doğru yürüdü. Uzun sundurmanın köşesinde, zifiri karanlıkta çömeldi. Tilkinin geleceğini biliyordu. Sayısız küçük evle dolu, gürültüyle havlayan, boğuk sesli bu İngiltere’de, tilkilerin sonuncusu olacakmış gibi geliyordu ona.</p>
<p class="calibre1">Yıldızlardan mı, yoksa ufuk yüzünden mi bilinmez, küçük bir ışığın düşer gibi olduğu açık kapıya sabit ve değişmez gözlerle bakarak uzun süre oturdu. Karanlık bir köşede, bir kütüğün üzerinde, tüfek dizlerinde oturuyordu. Çam ağaçları çıtırdıyordu. Bir ara bir tavuk onu ürküten bir gürültü ve gıdaklamayla ambardaki tüneğinden düştü ve o, bir sıçan olabileceğini düşünerek ayağa kalktı, gözlerini açarak gözetledi. Ama bir şey olmadığını <span class="calibre2">hissetti.</span> Sonra tekrar oturdu; tüfek dizlerindeydi ve ellerini sıcak tutmak için giysinin içine sokmuş, açık kapının solukluğuna sabit, kıpırtısız gözlerle bakıyordu. Soğuk havada canlı tavukların sıcak, iç bayıltıcı, zengin kokusunu duyabiliyordu.</p>
<p class="calibre1">Ve sonra ... bir gölge. Kapıda kayan bir gölge. Tüm görüş gücünü yoğunlaşmış bir kıvılcım halinde topladı ve kapıdan karnının üstünde sürünerek geçen tilkinin gölgesini gördü. Öyle gidiyordu, bir yılan gibi karnının üstünde. Delikanlı kendi kendine gülümsedi ve tüfeği omzuna kaldırdı. Ne olacağını çok iyi biliyordu. Tilkinin, tavukların kapısının tahtalarla kapatıldığı yere gideceğini ve etrafı koklayacağım biliyordu. Orada bir dakika yatarak içerideki tavukları koklayacağım biliyordu. Ve sonra yine eski ambarın kenarında dolaşmaya başlayacak, içeri girmeye çalışacaktı.</p>
<p class="calibre1">Tavukların kapısı hafif bir meyilin tepesindeydi. Tilki, bir gölge gibi usulca, bu meyilden yukarı kaydı ve burnunu tahtalara dayayarak çömeldi. Aynı anda, gece tümüyle parçalanmış gibi, bir tüfeğin, eski binaların arasında yankılanan müthiş patlaması duyuldu. Fakat çocuk dikkatle gözledi. Ölürken pençelerini çırpan tilkinin beyaz karnını bile gördü. Sonra ilerledi.</p>
<p class="calibre1">Her yerde bir karmaşa vardı. Tavuklar ayaklarını sürüyor ve gıdaklıyor, ördekler viyaklıyordu; tay çılgınca tepinerek ayağa kalkmıştı. Fakat tilki yan yatmış, son titreyişleriyle çırpınıyordu. Çocuk onun üzerine eğildi ve tilkice kokusunu kokladı.</p>
<p class="calibre1">Yukarıda bir pencerenin açıldığı duyuldu, sonra March seslendi:</p>
<p class="calibre1">“Kim o?”</p>
<p class="calibre1">“Benim,” dedi Henry; “Tilkiyi vurdum.”</p>
<p class="calibre1">“Ah, Tanrım! Bizi ölesiye korkuttun.”</p>
<p class="calibre1">“Öyle mi? Çok özür dilerim.”</p>
<p class="calibre1">“Neden kalktın?”</p>
<p class="calibre1">“Etrafta dolaştığını duydum.”</p>
<p class="calibre1">“Peki, onu vurdun mu?”</p>
<p class="calibre1">“Evet, burada,” ve sıcak, ölü hayvanı yukarı kaldırarak avluda durdu. “Göremiyorsun, değil mi? Bir dakika bekle.” El fenerini cebinden çıkarıp ışığını ölü hayvana tuttu. Onu kuyruğundan tutuyordu. March, karanlığın ortasında sadece kızılımsı postu, beyaz karnı ve alt kısmı beyaz çenesiyle, sallanan garip pençelerini gördü. Ne diyeceğini bilemiyordu.</p>
<p class="calibre1">“Nefis bir şey,” dedi delikanlı. “Sana güzel bir kürk olacak.”</p>
<p class="calibre1">“Ben tilki kürkü giymem,” diye yanıtladı kız.</p>
<p class="calibre1">“Ya!” dedi delikanlı. Ve ışığı kapattı.</p>
<p class="calibre1">“Eh, herhalde şimdi içeri gelip yine yatarsın,” dedi March.</p>
<p class="calibre1">“Herhalde. Saat kaç?”</p>
<p class="calibre1">“Saat kaç, Jill,” diye seslendi March. Bire çeyrek vardı.</p>
<p class="calibre1">O gece March bir başka rüya gördü. Banford’un öldüğünü ve kendisinin hıçkıra hıçkıra ağladığını gördü. Sonra Banford’u tabutuna koyması gerekti. Ve tabut mutfakta, ateşin yanında, yarılmış odun parçalarının saklandığı kaba odun kutusuydu. Tabut buydu ve başka hiçbir şey yoktu; March ise ıstırap ve sersemlemiş bir şaşkınlık içinde, kutuyu kaplayacak, onu yumuşak tutacak, zavallı, sevgili ölüyü örtecek bir şeyler arıyordu. Çünkü onu oraya, korkunç odun kutusunun içine sadece beyaz, ince geceliğiyle yatıramazdı. Bu yüzden aradı, aradı, birçok şey topladı ve düşkırıklığının acısıyla kenara attı. Düşteki umutsuzluğu içinde, tek bulabildiği bir tilki postuydu. Bunun doğru olmadığını, bunu koymaması gerektiğini biliyordu. Ama bulabildiği tek şey buydu. Böylece tilkinin kuyruğunu katladı, sevgili Jill’inin başını bunun üzerine yatırdı ve tilkinin postunu çevirip cesedin üzerine sererek kızıl, alev rengi bir örtü oluşturdu ve ağladı, ağladı ... uyandığında da gözyaşlarının yüzünden aşağı aktığını gördü.</p>
<p class="calibre1">Sabahleyin onun ve Banford’un ilk yaptıkları şey, tilkiyi görmek için dışarı çıkmak oldu. Henry onu sundurmada topuklarından asmıştı; zavallı kuyruğu arkaya düşüyordu. Cazip, kalın kış kürküyle gençlik çağında güzel bir tilkiydi bu: tatlı bir altın kırmızısı rengindeydi, karnına doğru grileşiyordu, karnı bembeyazdı ve ucu saf beyaz, zarif bir siyahla gri karışımı, kocaman, gür bir kuyruğu vardı.</p>
<p class="calibre1">“Zavallı hayvan!” dedi Banford. “Böyle alçak bir hırsız olmasa, ona acırdım.”</p>
<p class="calibre1">March hiçbir şey söylemedi, ama kalçası bir yana çıkık, ayağını sürüyerek durdu; başaşağı sarkan ölü hayvanı seyrederken yüzü solgun, gözleri iri ve siyahtı. Tilkinin karnı kar gibi beyaz ve yumuşaktı: kar gibi beyaz ve yumuşak. Kız elini hafifçe tilkinin karnında gezdirdi.Tilkinin harikulade, siyah parıltılı kuyruğu gür ve fırça gibiydi; mükemmeldi. Kız elini bunun üzerinde gezdirdi ve titredi. Defalarca o kalın kuyruğun gür tüylerini parmaklarının arasına alarak elini yavaşça aşağıya kaydırdı. Harikulade, sivri, sık, muhteşem bir kuyruk. Ve ölmüştü! Kız dudaklarını büzdü, gözleri siyahlaştı ve dalgınlaştı. Sonra kafayı eline aldı.</p>
<p class="calibre1">Henry yavaşça yaklaşıyordu, bu yüzden Banford biraz anlamlı bir tavırla yürüdü gitti. March orada, tilkinin kafası elinde, zihni karmakarışık bir halde duruyordu. Tilkinin uzun, güzel burnuna şaşıyor, şaşıyor, şaşıyordu. Her nedense burnu ona bir kaşığı ya da spatulayı anımsatıyordu. Onu anlayamadığını hissediyordu. Hayvan ona yabancıydı, anlaşılmaz, menzilinin dışında. Buzdan iplikler gibi harikulade gümüş rengi bıyıkları vardı. Bir de içi tüylü dimdik kulakları. Fakat o uzun, uzun, zarif, kaşık gibi burun!... ve altındaki olağanüstü beyaz dişler! Bunlar, ileriye doğru saplanıp canlı avını derin derin ısırmak, kanını ısırmak, ısırmak içindi.</p>
<p class="calibre1">“Nefis bir şey, değil mi?” dedi Henry, kızın yanında durarak.</p>
<p class="calibre1">“Ya, evet, güzel, iri bir tilki. Kim bilir kaç tavuğun kanına girdi,” diye yanıtladı March.</p>
<p class="calibre1">“Epeyce. Yazın gördüğün tilki bu muydu, ne dersin?”</p>
<p class="calibre1">“Sanırım büyük ihtimalle öyle,” diye cevap verdi</p>
<p class="calibre1">kız.</p>
<p class="calibre1">Genç adam kızı gözledi, ama ona bir anlam veremedi. Kısmen öyle çekingen ve bakir, kısmen de öyle sert, gerçekçi, şirretti ki. Söyledikleri, iri, garip, koyu renkli gözlerinin bakışından çok farklı gibi geliyordu ona.</p>
<p class="calibre1">“Derisini yüzecek misin?” diye sordu March.</p>
<p class="calibre1">“Evet, kahvaltı ettikten sonra ve onu çivileyecek bir tahta bulunca.”</p>
<p class="calibre1">“Tanrım, ne kuvvetli bir kokusu var! Pöf! Yıkansa bile İnsanın elinden zor çıkacak. Neden onu tutmak gibi bir aptallık yaptım bilmiyorum.” Tilkinin karnından aşağı ve kuyruğu boyunca gezdirdiği ve hatta kürkündeki koyu renkli bir noktadan küçük bir kan izi bulaşmış olan sağ eline baktı.</p>
<p class="calibre1">“Onun kokusunu aldıkları zaman tavukları gördün mü, ne kadar korkuyorlar?” dedi Henry.</p>
<p class="calibre1">“Evet, gerçekten!”</p>
<p class="calibre1">“Pirelerinin sana geçmemesi için dikkat etmelisin.”</p>
<p class="calibre1">“Ah, pireler!” diye yanıtladı March, kayıtsızca.</p>
<p class="calibre1">O gün, daha sonra, tilkinin derisinin çarmıha gerilmiş gibi bir tahtaya dümdüz çivilenmiş olduğunu gördü. Bu ona huzursuzluk verdi.</p>
<p class="calibre1">Delikanlı kızgındı. Sanki çenesinin bir kısmını yutmuş gibi, ağzı kapalı dolaşıyordu. Ama davranışları nazik ve samimiydi. Niyetinden hiç söz etmedi. March’ı da kendi haline bıraktı.</p>
<p class="calibre1">O akşam yemek odasında oturdular. Banford artık onu oturma odasına almıyordu. Ateşte çok büyük bir kütük vardı. Herkes meşguldü. Banford'un yazılacak mektupları vardı, March bir elbise dikiyordu, Henry ise küçük bir aleti onarıyordu.</p>
<p class="calibre1">Banford zaman zaman mektup yazmayı bırakıyor, etrafa bakıyor ve gözlerini dinlendiriyordu. Çocuğun başı aşağıda, yüzü işine gömülüydü.</p>
<p class="calibre1">“Söyle,” dedi Banford. “Hangi trenle gidiyorsun, Henry?”</p>
<p class="calibre1">Genç adam gözlerini kaldırıp, doğruca ona baktı.</p>
<p class="calibre1">“Sabah treniyle. Sabahleyin,” dedi.</p>
<p class="calibre1">“Hangisi, sekiz on mu, on bir yirmi mi?”</p>
<p class="calibre1">“On bir yirmi, sanırım,” dedi genç.</p>
<p class="calibre1">“Yarından sonraki gün mü?” dedi Banford.</p>
<p class="calibre1">“Evet, yarından sonraki gün.”</p>
<p class="calibre1">“Hmm!” diye mırıldandı Banford ve tekrar yazmaya başladı. Fakat zarfını yalarken:</p>
<p class="calibre1">“Peki gelecek için ne tür planlar yaptın, sorabilir miyim?” dedi.</p>
<p class="calibre1">“Planlar mı?”dedi Henry; yüzü çok parlak ve öfkeliydi.</p>
<p class="calibre1">“Sen ve Nellie hakkında, demek istiyorum, eğer bu işi devam ettirecekseniz. Sence düğün ne zaman olacak?” Alaycı bir tonla konuşuyordu.</p>
<p class="calibre1">“Ah, düğün!” diye cevap verdi genç. “Bilmiyorum.”</p>
<p class="calibre1">“Hiçbir şey bilmez misin sen?” dedi Banford. “Cuma günü çekip giderek her şeyi böyle çözümlenmemiş mi bırakacaksın?”</p>
<p class="calibre1">“Eh, neden olmasın? Her zaman mektuplaşabiliriz.” “Evet, tabii mektuplaşabilirsiniz. Ama bu yer konusunda emin olmak İstiyorum. Eğer Nellie aniden evlenecekse, yeni bir ortak aramam gerekecek.” .</p>
<p class="calibre1">“Eğer evlenirse burada kalamaz mı?” dedi delikanlı. Neyin geldiğini çok iyi biliyordu.</p>
<p class="calibre1">“A,” dedi Banford, “burası evli bir çift için uygun bir yer değil. Bir erkeği meşgul edecek kadar iş yok, bir kere. Para da kazanılamaz. Evlenirseniz burada kalmayı düşünmeniz yararsız olur. Kesinlikle!”</p>
<p class="calibre1">“Evet, ama burada kalmayı düşünmüyordum,” dedi Henry.</p>
<p class="calibre1">“Bilmek İstediğim de bu. Peki Nellie ne olacak? <span class="calibre2">O</span> ne kadar burada benimle kalacak, bu durumda?”</p>
<p class="calibre1">İki hasım birbirine baktı.</p>
<p class="calibre1">“Bunu bilemiyorum,” diye yanıtladı Henry.</p>
<p class="calibre1">“Ah, haydi oradan,” diye haykırdı Banford, aksilenerek. “Bir kadına evlenme teklif ediyorsan, ne yapacağın hakkında bir fikrin olmalı. Eğer hepsi bir aldatmaca değilse.”</p>
<p class="calibre1">“Neden aldatmaca olsun? Kanada’ya geri dönüyorum.”</p>
<p class="calibre1">“Onu da yanında mı götürüyorsun?”</p>
<p class="calibre1">“Evet, tabii.”</p>
<p class="calibre1">“Duyuyor musun, Nellie?” dedi Banford.</p>
<p class="calibre1">Başı dikişinin üzerine eğilmiş olan March, şimdi yüzünde belirgin bir kızarıklıkla, gözlerinde ve bükülmüş ağzında garip, şeytanca bir gülüşle başını kaldırdı.</p>
<p class="calibre1">“Kanada’ya gideceğimi ilk kez duyuyorum,” dedi.</p>
<p class="calibre1">“Eh, bir ara ilk kez duyman gerekiyor, değil mi?” dedi çocuk.</p>
<p class="calibre1">“Evet, sanırım,” dedi March kayıtsızca. Ve dikişine döndü.</p>
<p class="calibre1">“Kanada'ya gitmeye tamamen hazırsın, öyle mi? Öyle mi, Nellie?” diye sordu Banford.</p>
<p class="calibre1">March yine başını kaldırdı. Omuzlarını serbest bıraktı ve iğneyi tutan eli kucağına düştü.</p>
<p class="calibre1"><span class="calibre2">“Nasıl</span> gidcceğime bağlı,” dedi. “Bir asker karısı olarak, üçüncü mevkide, sıkışık vaziyette gitmek istediğimi sanmıyorum. Korkarım buna alışkın değilim.”</p>
<p class="calibre1">Çocuk parlak gözlerle onu seyretti.</p>
<p class="calibre1">“Burada kalıp benim önden gitmemi mi tercih edersin?” diye sordu.</p>
<p class="calibre1">“Evet, eğer tek seçenek buysa.”</p>
<p class="calibre1">“En akıllıcası bu. Kesin bir söz verme,” dedi Banford. “O geri dönüp sana bir yer bulduktan sonra gidip gitmeme konusunda kendini özgür bırak, Nellie. Bunun dışında her şey delilik olur, delilik.”</p>
<p class="calibre1">“Sence,” dedi delikanlı, “ben gitmeden evlensek, sonra da duruma göre, birlikte ya da ayrı ayrı gitsek daha iyi olmaz mı?”</p>
<p class="calibre1">“Bence bu berbat bir fikir,” diye bağırdı Banford. Fakat çocuk March’ı seyrediyordu.</p>
<p class="calibre1">“Ne düşünüyorsun?” diye sordu ona.</p>
<p class="calibre1">Kız gözlerini dalgınca boşluğa çevirdi.</p>
<p class="calibre1">“Bilmiyorum,” dedi. “Bunu düşünmem gerek.” “Neden?” diye sordu delikanlı, münasip bir biçimde. “Neden” Kız soruyu alay edercesine tekrarladı ve yüzünün yine pembe olmasına karşın gülerek ona baktı. “Birçok neden var, sanırım.”</p>
<p class="calibre1">Henry sessizce onu seyretti. Elinden kaçmış gibiydi. Ona karşı Banford’la birlik olmuştu. Üzerinde yine o garip, alaycı tavır vardı; kendisinin söylediği ya da hayatın sunduğu her şeyle kayıtsızca alay ediyordu.</p>
<p class="calibre1">“Tabii,” dedi, “seni yapmak istemediğin bir şeyi yapmaya zorlamak istemem.”</p>
<p class="calibre1">“Herhalde,” diye haykırdı Banford öfkeyle.</p>
<p class="calibre1">Yatma zamanı, Banford March’a:</p>
<p class="calibre1">“Sıcak su torbamı benim için yukarı götürüver, Nellie, olmaz mı?” dedi kederle.</p>
<p class="calibre1">“Olur, götürürüm,” dedi March, sevgili ama kararsız Jill’ine karşı çoğu zaman gösterdiği o yarı istekli haliyle.</p>
<p class="calibre1">İki kadın yukarıya çıktılar. Bir süre sonra March merdivenlerin tepesinden seslendi: “İyi geceler Henry. Aşağıya gelmeyeceğim. Lambaya ve ateşe bakarsın, değil mi?”</p>
<p class="calibre1">Ertesi gün Henry kaşları çatık, acemi genç yüzü tümüyle asık olarak dolaştı. Devamlı düşünüyordu. March’ın onunla evlenmesini ve onunla birlikte Kanada’ya gitmesini istemişti. Ve bunu yapacağından emindi. Onu neden istediğini bilmiyordu. Ama istiyordu. Kafasına koymuştu. Engelle karşılaşan bir gencin öfkesi ile sarsılıyordu. Engellenmek, engellenmek! İçinden öyle öfkeleniyordu ki ne yapacağını bilemiyordu. Ama kendine hakim oluyordu. Çünkü şimdi bile işler değişik sonuçlanabilirdi. March ona gelebilirdi. Elbette gelebilirdi. Bunu yapmak onun göreviydi.</p>
<p class="calibre1">Akşama doğru durum yine gerginleşti. O ve Banford bütün gün birbirlerinden kaçmışlardı. Hatta Banford 11.20 treniyle kasabaya inmişti. O gün pazar vardı. 16.25’le geri döndü. Tam akşam olurken Henry onun koyu mavi mantolu ve koyu mavi şapkalı küçük bedeninin istasyondan sonraki ilk çayırı geçtiğini gördü. Ayağının etrafında ölü yapraklarla, yabani armut ağaçlarından birinin altında durdu. Kışın yıprattığı kaba çayırın üzerinden sebatla ilerleyen küçük mavi bedeni seyretti. Kolları paketlerle doluydu ve zayıf olduğundan yavaş yavaş, ama o kadar nefret ettiği o şeytanca küçük kararlılıkla ilerliyordu. Delikanlı onun her adımını seyrederek armut ağacının altında görünmeden durdu.</p>
<p class="calibre1">Eğer bakışlar kızı etkileyebilseydi, ilerlerken her bir bileğinde demirden bir kütük olduğunu hissederdi. “Kötü küçük bir şeysin sen,” diyordu Henry hafifçe, uzaktan. “Kötü küçük bir şeysin. Umarım hiç yoktan bana yaptığın bütün kötülüklerin bedelini ödersin. İnşallah ödersin kötü küçük şey. İnşallah ödemek zorunda kalırsın. Ve ödeyeceksin, eğer dileklerin bir anlamı varsa. Kötü küçük yaratık seni.”</p>
<p class="calibre1">Banford zahmetle yokuş yukarı çıkıyordu. Attığı her adımda Dipsiz Kuyu’ya doğru geri kayıyor da olsa, genç adam paketleri taşımasına yardım etmeye gitmezdi. Ah, işte March gidiyordu, kısa pantolonu ve kısa tüniğiyle, uzun adımlarla yürüyerek. Zavallı Banford'u kurtarmak için büyük bir kaygı ve istekle, hızla yokuş aşağı iniyor, hatta ara sıra birkaç adım koşuyordu. Henry kalbinde öfkeyle onu seyretti. Aşağıdaki o sürünen, koyu renkli küçük nesneye ulaşabilmek için nasıl da hendeklerden atlıyor, bir ev yanı-yormuş gibi nasıl da koşuyor, koşuyordu! Banford ise yalnızca hareketsiz durup bekledi. March gelip, bir demet sarı krizantem hariç, <span class="calibre2">bütün</span> paketleri aldı. Onları hâlâ Ban-ford taşıyordu ... sarı krizantemler!</p>
<p class="calibre1">“Evet, iyi görünüyorsun, değil mi?” dedi Henry, alçak sesle alacakaranlığın içine, “İyi görünüyorsun, orada, yukarıda bir demet çiçekle oyalanırken. Çiçeklere o kadar sıkı sarılıyorsun ki, ben olsam onları sana çayda yedirirdim. Kahvaltıda yine verirdim, yapardım. Sana çiçek verirdim. Sadece çiçek.”</p>
<p class="calibre1">İki kadının ilerleyişini seyretti. Seslerini duyabiliyordu: March şefkatli ama hep açık sözlü ve biraz azarlayıcıydı; Banford belirsizce mırıldanıyordu. Belli ki iyi arkadaştılar. Tırmanmaları gereken kendi çayırlarının çitine gelinceye kadar ne dediklerini duyamıyordu. Sonra March’ın, kollarında bütün paketleriyle erkek gibi tahtaların üzerinden tırmandığını gördü ve durgun havada Banford’un huysuz sesini duydu:</p>
<p class="calibre1">“Neden paketleri taşımaya yardım etmeme izin vermiyorsun?” Sesinde acayip, kederli bir aksama vardı. Sonra March’ın güçlü ve pervasız sesi geldi:</p>
<p class="calibre1">“İdare ederim. Sen beni düşünme. Kendini ancak taşırsın.”</p>
<p class="calibre1">“Evet, bu çok iyi,” dedi Banford huysuzca. <span class="calibre2">‘“Sen beni düşünme'</span> diyorsun, sonra kimse seni düşünmüyor diye kendini sürekli incinmiş hissediyorsun.”</p>
<p class="calibre1">“Ne zaman kendimi incinmiş hissediyorum?” dedi March.</p>
<p class="calibre1">“Her zaman. Her zaman incinmiş hissediyorsun. Şimdi o çocuğun gelip çiftlikte yaşamasına izin vermediğim için incinmiş hissediyorsun.”</p>
<p class="calibre1">“Kendimi hiç de incinmiş hissetmiyorum,” dedi March.</p>
<p class="calibre1">“Hissettiğini biliyorum. Gittiği zaman surat asacaksın. Asacağını biliyorum.”</p>
<p class="calibre1">“Öyle mi?” dedi March. “Göreceğiz.”</p>
<p class="calibre1">“Evet, <span class="calibre2">göreceğiz,</span> ne yazık ki. Kendini nasıl bu kadar küçük düşürebiliyorsun, anlamıyorum. Kendini nasıl bu kadar alçaltabildiğini <span class="calibre2">aklım almıyor. ”</span></p>
<p class="calibre1">“Kendimi alçaltmadım,” dedi March.</p>
<p class="calibre1">“Buna ne isim veriyorsun bilmiyorum, o zaman. Öyle bir çocuğun bu kadar arsız ve küstah olmasına ve seni aptal yerine koymasına izin vermek. Kendin hakkında ne düşünüyorsun, bilmiyorum. Sonra sana ne kadar saygı duyacak sanıyorsun? Tanrım, onunla evlenirsen, senin yerinde olmak istemezdim.”</p>
<p class="calibre1">“Tabii ki istemezdin. Benim çizmelerim senin için fazla büyük ve yeterince zarif değil,” dedi March, hedefini bulamayan alaycı bir tavırla.</p>
<p class="calibre1">“Senin fazla gururlu olduğunu sanıyordum, gerçekten. Bir kadın kendini ağırdan almalı, özellikle böyle bir gençle. Düpedüz küstah o. Başlangıçta kendini bize zorla kabul ettirmesi bile.”</p>
<p class="calibre1">“Kalmasını biz söyledik,” dedi March.</p>
<p class="calibre1">“Bizi buna adeta zorladı. Üstelik öyle kibirli ve kendinden emin ki. Tanrım, tepemi attırıyor. Sana bu kadar saygısızca davranmasına nasıl izin verebiliyorsun, hiç anlayamıyorum.”</p>
<p class="calibre1">“Bana saygısızca davranmasına izin vermiyorum,” dedi March. “Sen kendini üzme, hiç kimse bana saygısızca davranamaz. Hatta sen bile.” Sesinde yumuşak bir meydan okuma ve belli bir ateş vardı.</p>
<p class="calibre1">“Evet, dönüp dolaşıp bana geliyor,” dedi Banford acı bir ifadeyle. “Sonu hep böyle oluyor. Sırf bana nispet olsun diye yapıyorsun galiba.”</p>
<p class="calibre1"><a id="bookmark0"><sup class="calibre5"><a href="#footnote1">1</a></sup></a></p>
<p class="calibre1"><span class="calibre2"></span> Beyaz gece.</p>
</body>
</html>
