<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>HAVADAN SUDAN</title>
    <meta http-equiv="Content-Type" content="text/html; charset=utf-8" />
  

</head>
  <body epub:type="chapter" id="chapter-7">
    <section>
      <h1><st c="0">Barda Rezalet</st></h1>
			<p><span><st c="14">O</st></span><st c="16"> bar yıkılalı çok oldu. </st><st c="40">Yerinde şimdi çocuk bahçesi var.</st></p>
			<p><st c="72">Sabaha karşıydı. </st><st c="90">Garden Bar tıklım tıklım dolu. </st><st c="121">O sıra Istanbul barlarına, gazinolarına, artist, dansöz, konsomatris olarak Macar kızları çokça gelirdi. </st><st c="226">Bebek yüzlü bir Macar kızıyla locadaydık. </st><st c="268">Karşı karşıya oturuyorduk. </st><st c="295">Önümüzde bol kâsesi vardı. </st><st c="322">O zamanın bol kâseleri de, şimdikinin lavabo kurnaları kadar genişti. </st><st c="392">Şimdiki barlarda içinde bol getirilen kaplara o zaman kokteyl konurdu.</st></p>
			<p><st c="462">Hiç unutmuyorum, o zamanın bir tas bolü on liraydı. </st><st c="515">Nasıl unutabilirim, yirmi yaşında bir yüksekokul öğrencisiydim. </st><st c="579">İçimde hep, cebimdeki parayı düşürüp rezil olmak korkusu olduğundan, sağ elimi ikidebir pantolon cebime atıp el yordamıyla kaç param olduğunu sayardım.</st></p>
			<p><st c="730">Macar kızını dansa kaldırdım, tadı yok. </st><st c="771">Bebek yüzlü Macar kızı çırpı gibi ince uzun. </st><st c="816">Benim başım kızın göğsüne geliyordu. </st><st c="853">Oturduk masaya, o çatra patra Fransızca, ben çatra patra İngilizceyle anlaşmaya çalışıyoruz.</st></p>
			<p><st c="945">Ben kızla konuşmadan da anlaşacağım ama kabalık olacak. </st><st c="1002">Bilirsiniz ya, insanlar konuşa konuşa, hayvanlar koklaşa koklaşa anlaşır. </st><st c="1076">Konuşup anlaşamayınca, anlaşmak için ister istemez koklaşacaksın.</st></p>
			<p><st c="1141">Macar kızı da, ben de anlaşmak için terler dururken, barın içinde bir kıyamettir koptu. </st><st c="1230">Önce pistin üstündeki büyük avize şangır şungur yere indi. </st><st c="1289">Zaten loş olan bar, daha da karanlıklaştı. </st><st c="1332">Yalnız köşelerdeki ölü ışıklar kaldı. </st><st c="1370">Sonra havada sandalyeler, masalar uçuşmaya başladı. </st><st c="1422">İnsanlar birbirine girdiler. </st><st c="1451">Önce ortada bir karambol oldu. </st><st c="1482">Sonra o ortada birbirine girenler, üçer beşer birbirlerinden sökülüp ayrı ayrı kavgaya tutuştular. </st><st c="1581">Camlar şangırdıyor, kadehler, bardaklar vınlayarak havada uçuşuyordu.</st></p>
			<p><st c="1650">Ben neye uğradığımızı daha anlayamamıştım ki, mengene gibi bir el ensemi sıkıştırdı, başımı bol kâsesinin içine soktu. </st><st c="1770">Soktu ve çıkarmadı. </st><st c="1790">Kanatlarından tutulmuş tavuk gibi çırpınmaya başladım. </st><st c="1845">Neredeyse boğulacaktım. </st><st c="1869">Bir alabora olduk. </st><st c="1888">Bacaklarım havaya geldi, bu kez bol kâsesinin içine oturdum.</st></p>
			<p><st c="1948">Düdükler ötmeye başladı. </st><st c="1974">Pat pat, kaçışma sesleri duyuldu. </st><st c="2008">Sonra birisi kolumdan çekti, kaldırdı beni. </st><st c="2052">İçerisi alacakaranlıktı. </st><st c="2077">Elimden yapışan adam beni dışarı çıkardı. </st><st c="2119">Kapının elektriğinde baktım bir polis. </st><st c="2158">Başka polisler de başka delikanlıları tutmuş dışarı çıkarıyorlardı. </st><st c="2226">Bizi yan yana dizdiler. </st><st c="2250">Altı delikanlıydık. </st><st c="2270">Polisler de on onbeş kişi vardı. </st><st c="2303">Bizi ikişerli sıraya soktular. </st><st c="2334">Sonra üstü başı yırtılmış bir adam geldi, polislere,</st></p>
			<p><st c="2386">– İşte bunlar, dedi. </st><st c="2408">Ben Muammer Beye telefon ettim. </st></p>
			<p><st c="2440">Polislerin arasında yürümeye başladık. </st><st c="2479">Önce bizi bir karakola soktular.</st></p>
			<p><st c="2511">Polislerden biri, komisere,</st></p>
			<p><st c="2539">– Getirdik beyim, dedi. </st></p>
			<p><st c="2564">Komiser,</st></p>
			<p><st c="2572">– Muammer Bey kendisi görecek, telefon etti, dedi.</st></p>
			<p><st c="2623">Hepimizi sabahın erken saatinde, bir polis arabasına bindirdiler. </st><st c="2690">Delikanlıların beşi de sarhoştu. </st><st c="2723">Polis arabasında, sanki otomobille kır gezintisine çıkmışlar gibi şarkı söylüyorlardı.</st></p>
			<p><st c="2809">Bizi bir büyük binanın ikinci katında büyük bir odaya aldılar. </st><st c="2873">Odada iki kişi vardı. </st><st c="2895">Bunlardan biri, polislere bizi gösterip, “İşte bunlar!” diyen adamdı. </st><st c="2965">Elbisesini değiştirmişti. </st><st c="2991">Bir koltuğa kurulmuş cıgara tellendiriyordu. </st><st c="3036">İkinci adam ayaktaydı. </st><st c="3059">Hiddetlenmiş Zeus gibi, gözleri kıvılcımlar saçıyordu. </st><st c="3114">Ben adamı öyle görünce bittim, titremeye başladım. </st><st c="3165">Yan gözle, benimle gelen beş kişiye baktım, onların hiç aldırdıkları yok. </st><st c="3239">Birisi çak çak çiklet çiğniyor. </st><st c="3271">Birinin sarhoşluktan ayakta duracak hali yok, odanın ortasında sallandı, sallandı, sonra geri geri gidip duvara tutundu. </st><st c="3392">Duvar bir adım daha geride olsa kıç üstü yere oturacaktı. </st><st c="3450">Biri de mırıl mırıl, durmadan bir şarkı mırıldanıyordu. </st><st c="3506">Öteki ikisi tatlı tatlı sırıtıyordu.</st></p>
			<p><st c="3542">Gözlerinden kıvılcımlar saçan ayaktaki adam, oturana,</st></p>
			<p><st c="3596">– Bunlar mı? </st><st c="3610">diye sordu.</st></p>
			<p><st c="3621">Bacak bacak üstüne atmış oturan adam,</st></p>
			<p><st c="3659">– Evet, bunlar, dedi, dün gece sabaha karşı barı altüst ettiler. </st><st c="3725">Herşeyi kırıp geçirdiler. </st><st c="3751">Üç konsomatris yaralandı. </st><st c="3777">Bakın, suratıma vurdukları yer de çürüdü.</st></p>
			<p><st c="3818">Öğrencilik benim iliklerime işlemiş. </st><st c="3856">Daha okul yaşamından kurtulamamışım. </st><st c="3893">Derse kalkmak yada bir soruyu cevaplandırmak isteyince öğretmene yaptığım gibi, parmağımı havaya kaldırdım. </st><st c="4001">Ayaktaki adam, dayandığı masadan kırbaca benzer bişey aldı, havada sallayıp masaya indirdikten sonra,</st></p>
			<p><st c="4102">– Sssss!.. </st><st c="4114">dedi.</st></p>
			<p><st c="4119">“S”ler havada ıslık gibi uzadı. </st><st c="4152">Adam elinde o kırbaca benzer şeyle bize yaklaştı. </st><st c="4202">Çak çak çiklet çiğneyen en baştakine,</st></p>
			<p><st c="4239">– Ulan hergele! </st><st c="4256">Burası dağ başı mı? </st><st c="4276">diye kükredi.</st></p>
			<p><st c="4289">En baştaki hiç oralı değildi. </st><st c="4320">Hâlâ çiklet çiğniyordu. </st><st c="4344">Gözlerini süzüp bir de bakışı vardı ki, dünya yıkılsa sanki umursamayacaktı. </st><st c="4421">Adam büsbütün kızdı.</st></p>
			<p><st c="4441">– Ben sizin kemiklerinizi kırmaz mıyım piçoğlu piçler! </st><st c="4497">Dünyaya geldiğinize ben sizi pişman etmez miyim ulan alçaklar! </st><st c="4560">diye, bir daha bağırdı.</st></p>
			<p><st c="4583">İçlerinden biri kıkırdadı. </st><st c="4611">Öbürleri sırıtmakta devam ediyorlardı. </st><st c="4650">Adam hepimizin önünde teker teker duruyor, ağza alınmaz sözler söylüyordu. </st><st c="4725">Ama aldıran yoktu. </st><st c="4744">Benim önüme gelince, bende hoşafın yağı kesildi.</st></p>
			<p><st c="4792">– Sen ulan!.. </st><st c="4807">diye başladı. </st><st c="4821">Başımı yere indirdim. </st><st c="4843">Gözlerim buğulandı. </st><st c="4863">Ağlamamak için kendimi sıkıyordum.</st></p>
			<p><st c="4897">Koltukta oturan bar sahibine döndü:</st></p>
			<p><st c="4933">– Bunlar, dedi, anababa terbiyesi görmemişler. </st><st c="4981">Sen bunların kılığına bakıp da, bunları bir insan evladı sanma! </st><st c="5045">Kimbilir kimin çocukları... </st><st c="5073">Anaları biyerde, babaları biyerdedir bunların.</st></p>
			<p><st c="5119">Beni gösterip,</st></p>
			<p><st c="5134">– Şu biraz aile terbiyesi almışa benzer... </st><st c="5178">dedi. </st><st c="5184">Demesiyle, suratıma sağlı sollu iki tokat şaklattı. </st><st c="5236">Bir de yüzüme tükürdü. </st><st c="5259">Yine benim için, İşte bu azçok aile terbiyesi almış, utanmasından belli, dedi. </st></p>
			<p><st c="5338">Sonra hepimize yeniden sayıp sövmeye başladı.</st></p>
			<p><st c="5383">– Şeyoğluşeyler!.. </st><st c="5403">diye bağırdıkça pencere camları zangırdıyordu. </st></p>
			<p><st c="5450">Bizim iler tutar, batırmadık yerimizi komadı. </st><st c="5496">Ben bikez daha parmağımı kaldırıp,</st></p>
			<p><st c="5530">– Efendim... </st><st c="5544">diyecek oldum.</st></p>
			<p><st c="5558">– Sısss!.. </st><st c="5570">diye tısladı. </st></p>
			<p><st c="5584">Sırıtanlardan birine,</st></p>
			<p><st c="5605">– Şu surata bak, dedi, bu surattan hayır gelir mi? </st><st c="5657">Bir de genç olacaksınız da, memleket de sizden...</st></p>
			<p><st c="5706">Hepimizi şöyle bir süzdü. </st><st c="5733">En baştaki çiklet çiğneyene,</st></p>
			<p><st c="5761">– Adın ne lan? </st><st c="5777">dedi.</st></p>
			<p><st c="5782">– Metin...</st></p>
			<p><st c="5793">– Soyadın?</st></p>
			<p><st c="5804">Delikanlı soyadını söyledi.</st></p>
			<p><st c="5832">Adamın kulakları dikildi. </st><st c="5859">Birden sesi yumuşadı. </st><st c="5881">Biraz saygılı,</st></p>
			<p><st c="5895">– Babanızın adı? </st><st c="5913">diye sordu.</st></p>
			<p><st c="5924">Çiklet çiğneyen delikanlı babasının adını söyleyince adam şaşırdı, bocaladı.</st></p>
			<p><st c="6001">– Beybabanız ne iş yapar yavrum? </st><st c="6035">dedi. </st></p>
			<p><st c="6041">Delikanlı, yılış yılış,</st></p>
			<p><st c="6064">– Siz bilmiyor musunuz, babamın ne iş yaptığını? </st><st c="6114">dedi.</st></p>
			<p><st c="6119">Sorguya çeken adam,</st></p>
			<p><st c="6139">– Tabii tabii... </st><st c="6157">Evet, evet... </st><st c="6171">Yani... </st><st c="6179">Siz neye uydunuz bu kopuklara? </st><st c="6210">Vah vah... </st><st c="6221">dedi.</st></p>
			<p><st c="6226">Sonra barın sahibine,</st></p>
			<p><st c="6248">– Kişi refikinden azar demezler mi, ne doğru... </st><st c="6297">dedi.</st></p>
			<p><st c="6302">Barcı da korkuya kapılmıştı,</st></p>
			<p><st c="6331">– Benim ondan bir şikâyetim yok, dedi, o bişey yapmadı ki... </st><st c="6393">O, efendi efendi oturuyordu. </st><st c="6422">Katiyen hiçbir şikâyetim yok ondan.</st></p>
			<p><st c="6457">Elinde sopaya benzer şey tutan adam, barcıya çıkıştı:</st></p>
			<p><st c="6511">– Birader, dikkat etsene! </st><st c="6538">Madem hiçbir şikâyetin yok, ne diye buraya getirirsin? </st><st c="6593">Ayıp değil mi? </st><st c="6608">Şimdi peki, biz ne diyeceğiz?</st></p>
			<p><st c="6637">Barcı,</st></p>
			<p><st c="6644">– Valla billa ben getirmedim, ben kimseye bişey söylemedim onun için... </st><st c="6717">dedi, kendiliğinden gelmiş. </st></p>
			<p><st c="6745">Ayaktaki adam hâlâ çiklet çiğneyen delikanlıya,</st></p>
			<p><st c="6792">– Ben bişey söylemedim, dedi. </st><st c="6823">Ben size söylemedim. </st><st c="6844">Sakın üzerinize alınmayın, darılırım. </st><st c="6882">Sözlerimin hiçbiri size raci değil... </st><st c="6920">Niye ayakta duruyorsunuz? </st><st c="6946">Otursanıza yavrum, şöyle buyurun...</st></p>
			<p><st c="6981">Bu kez bir şarkının nakaratını mırıldanmakta olan delikanlıya döndü:</st></p>
			<p><st c="7050">– Adın ne be?</st></p>
			<p><st c="7064">– Ergin...</st></p>
			<p><st c="7075">– Babanın adı?</st></p>
			<p><st c="7090">Delikanlı babasının adını söyleyince adamın yüzü karıştı, gözü seğirmeye başladı. </st><st c="7173">Kaşının biri kalkıp kalkıp iniyordu. </st><st c="7210">Elindeki sopaya benzer şeyi masanın arkasına attı. </st><st c="7261">Elini dizine vurdu,</st></p>
			<p><st c="7280">– Nasıl anlamadım canım, dedi, yüzünüze bakınca anlamalıydım. </st><st c="7343">Bir insan yüzünden, bir bakışta anlaşılır. </st><st c="7386">İyi bir aile evladı nasıl da belli olur... </st><st c="7429">Gel yavrum, şöyle otur... </st><st c="7455">Valla affedersiniz yani, ben sizin için bir laf söylemedim.</st></p>
			<p><st c="7514">Barcının yüzü sapsarı olmuştu. </st><st c="7546">Kekeleyerek,</st></p>
			<p><st c="7558">– Ben... </st><st c="7568">ben... </st><st c="7575">ben... </st><st c="7582">diye anlaşılmaz bişeyler mırıldandı.</st></p>
			<p><st c="7618">Adam, boyuna sırıtan delikanlıya,</st></p>
			<p><st c="7652">– Siz yavrum? </st><st c="7667">dedi. </st><st c="7673">Kimin oğlusunuz?</st></p>
			<p><st c="7689">– Siz demin şeyoğluşey, dediniz ya, işte onun oğluyum...</st></p>
			<p><st c="7746">– Kim?.. </st><st c="7756">Ben mi?.. </st><st c="7766">Ben mi söyledim?.. </st><st c="7785">Estağfurullah... </st><st c="7802">Ne münasebet canım...</st></p>
			<p><st c="7823">– Ben onun oğluyum.</st></p>
			<p><st c="7843">Delikanlı iyice sarhoştu.</st></p>
			<p><st c="7869">– Yoooo... </st><st c="7881">Ben sizin için söylemedim. </st><st c="7908">Barcıya döndü: Söyledim mi allaşkına? </st></p>
			<p><st c="7946">Barcı,</st></p>
			<p><st c="7952">– Ben de bişey söylemedim, dedi.</st></p>
			<p><st c="7985">– Tabii canım. </st><st c="8001">Ben genellikle bikaç söz söyledim. </st><st c="8036">Size hiçbir aidiyeti yok.</st></p>
			<p><st c="8061">Adam her delikanlıya adını, babasının ne iş yaptığını soruyor, sonra ezilip büzülerek onlara yer gösteriyordu. </st><st c="8173">Hepsinin yüzündeki temiz ifadeyi ballandıra ballandıra anlatıyordu.</st></p>
			<p><st c="8240">Kabağın benim başıma patlayacağı belliydi. </st><st c="8284">Çünkü demindenberi sövüp sayan adam, bunlara hedef olacak birini arıyordu. </st><st c="8359">İstediği gibi birini bulsa bütün hıncını çıkaracak, bütün suçu ona yükleyip işini bitirecekti. </st><st c="8454">Umutla sorguya çektiği delikanlıların babaları hep birbirinden baskın, birbirinden kodaman çıkıyorlardı.</st></p>
			<p><st c="8558">Bana sıra gelince, ben de babam diye büyük adamlardan birinin adını vermeyi düşündüm. </st><st c="8645">Ama hangisini söyleyeyim? </st><st c="8671">Zaten adam benim için, “Bu biraz aile terbiyesi almış, yüzünden belli,” demişti. </st><st c="8752">Ama ya bir pot kırarsam, ya yalanım anlaşılırsa... </st><st c="8803">Sıra bana gelmişti. </st><st c="8823">Göz kuyruğu ile çiklet çiğneyene baktım, gülüyordu. </st><st c="8875">Bir de bana göz kırptı. </st><st c="8899">Ne demek istediğini anlayamadım.</st></p>
			<p><st c="8931">Adamın son umudu bendeydi. </st><st c="8959">Dişlerini gıcırdatarak, ama ne olur ne olmaz diye, yüzü gülerek,</st></p>
			<p><st c="9023">– Siz, dedi, siz kimin oğlusunuz?</st></p>
			<p><st c="9057">O beş delikanlıdan biri, daha ben ağzımı açmadan,</st></p>
			<p><st c="9107">– Bizden!.. </st><st c="9120">O da bizden... </st><st c="9135">diye bağırdı. </st></p>
			<p><st c="9149">Çiklet çiğneyen delikanlı,</st></p>
			<p><st c="9175">– O da bizden, dedi, bizim arkadaşımız...</st></p>
			<p><st c="9217">Son umudunu da yitiren adam, bir kurtuluş diye barcıya döndü,</st></p>
			<p><st c="9279">– Ulan!.. </st><st c="9290">diye bir bağırdı, alçak namussuz!..</st></p>
			<p><st c="9325">Demindenberi bize neler söylemişse, iki katıyla barcıya söyledi. </st><st c="9391">Bar da ne oluyormuş? </st><st c="9412">Başka namuslu iş mi yokmuş... </st><st c="9442">Bar açar, namuslu delikanlıların ahlakını bozarlarmış.</st></p>
			<p><st c="9496">Delikanlılar o kadar sarhoştular ki, ille bir çıngar da burada çıkarmak için uğraşıyorlardı.</st></p>
			<p><st c="9589">– Biz, şeyoğluşeyiz!.. </st><st c="9613">diye tutturmuşlardı.</st></p>
			<p><st c="9633">Adam,</st></p>
			<p><st c="9639">– Estağfurullah, diyordu. </st><st c="9666">Vallahi, billahi ben size söylemedim. </st><st c="9704">Ben bu herife söyledim.</st></p>
			<p><st c="9727">Sonra barcıya,</st></p>
			<p><st c="9742">– Sana söylemedim mi birader, namusuna söyle! </st><st c="9789">dedi. </st></p>
			<p><st c="9795">İpinin kesileceğini anlayan barcı,</st></p>
			<p><st c="9829">– Tabii, dedi, bana söylediniz... </st><st c="9864">Kabahat benim, beyefendileri tanıyamadım.</st></p>
			<p><st c="9905">İkisi birden delikanlılara diller döküyorlardı. </st></p>
			<p><st c="9954">Delikanlılar,</st></p>
			<p><st c="9967">– Hayır, biz şeyoğluşeyiz!.. </st><st c="9997">diye tutturmuşlardı.</st></p>
			<p><st c="10017">– Sensin, benim! </st><st c="10035">diye iş pazarlığa dökülmüştü. </st></p>
			<p><st c="10065">Barcı,</st></p>
			<p><st c="10071">– Vallahi benim, billahi benim kardeşim, asıl şeyoğluşey benim... </st><st c="10138">diye yalvarıyordu.</st></p>
			<p><st c="10156">Adam barcıyı yukardan aşağı bir daha sıvadı. </st><st c="10202">Sonra,</st></p>
			<p><st c="10208">– Bu gece benden eğlenecekler barda!.. </st><st c="10248">dedi. </st></p>
			<p><st c="10254">Barcı,</st></p>
			<p><st c="10260">– Ne demek... </st><st c="10275">Başımla beraber... </st><st c="10294">Her gece buyursunlar... </st><st c="10318">dedi.</st></p>
			<p><st c="10323">Bu söz, delikanlıların hoşuna gitti. </st><st c="10361">Artık sorguya çekildiğimiz odadan çıkıyorduk. </st><st c="10407">Adam her çıkanın elini sıkıyor, kimine,</st></p>
			<p><st c="10446">– Peder beye arzı hürmet ederim...</st></p>
			<p><st c="10481">Kimine,</st></p>
			<p><st c="10489">– Beybabanızın ellerinden öperim... </st></p>
			<p><st c="10526">Kimine de,</st></p>
			<p><st c="10536">– Valla size bişey söylemedim, bu herife söyledim... </st><st c="10590">diyordu. </st></p>
			<p><st c="10599">En sonra ben kapıdan çıkarken, omzumdan tuttu,</st></p>
			<p><st c="10645">– Ulan, dedi, sen bunlardan, bu bilmem kimin çocuklarından değilsin ya, hadi neyse bu kodaman piçlerinin sayesinde paçayı ucuz kurtardın. </st><st c="10784">İyi bir aile çocuğu olduğun yüzünden belli... </st><st c="10830">Sakın yutturdum sanma! </st><st c="10853">Haydi çek arabanı!..</st></p>
    </section>
  <div id="charCountTotal" value="10873"></div></body>
</html>
