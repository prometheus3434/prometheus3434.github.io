<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>HAVADAN SUDAN</title>
    <meta http-equiv="Content-Type" content="text/html; charset=utf-8" />
  

</head>
  <body epub:type="chapter" id="chapter-17">
    <section>
      <h1><st c="0">Gelin Hanımın Köpeği</st></h1>
			<p><span><st c="21">O</st></span><st c="23">lağanüstü görevler yüzünden on gündür evine gidemeyen polis memuru, o akşam iki günlüğüne evine izinli çıkmıştı. </st><st c="136">Ondört yıllık polislik görevinde böylesine yorulduğunu hatırlamıyordu.</st></p>
			<p><st c="206">Yolda, izinli olduğu bu iki gün, evinde nasıl dinleneceğini düşünüyordu. </st><st c="280">Evine gider gitmez, önce şu üstündeki elbiseyi hemen atacak, sonra da yıkanacaktı. </st><st c="363">O birbuçuk odalı evde yıkanmak da kolay mı? </st><st c="407">Karısı önce bir gaz tenekesi su ısıtacak. </st><st c="449">Bu akşam geleceğini bilmiş olsaydı da, suyu önceden ısıtmış olsaydı, kapıdan girer girmez soyunur dökünür, hemencecik yıkanırdı. </st><st c="578">Bu terli elbise, bu kirli çamaşır üstündeyken, su ısınıncaya dek bile evde oturmak istemiyordu. </st><st c="674">On gün sırttan çıkarılmayan çamaşır, ayaktan çıkarılmayan çorap, değiştirilmeyen gömlek ne demek...</st></p>
			<p><st c="773">“İlkin bir güzelce yıkanırım,” diye geçirdi içinden.</st></p>
			<p><st c="826">Sıcak sıcak sularla, köpür köpür sabunu köpürterek yıkandı mı, üstündeki terle, kirle birlikte on günlük yorgunluğunu da atar, akıtırdı. </st><st c="964">Sonra sabunsu kokulu temiz iç çamaşırını, üstüne de pijamasını giyecek, sedirin köşe minderinde bağdaş kurup şöyle bir, “Ooooh!..” çekecekti. </st><st c="1106">“Getir hanım şu masayı önüme!” diyecekti. </st><st c="1148">Karısı, üç ayaklı yuvarlak masayı önüne getirip üstüne sofrayı donatacaktı. </st><st c="1224">Rendelenmiş beyaz turp salatasının üstünde kara kara zeytinler, kırmızı kırmızı küçük turplar... </st><st c="1321">Yeşil salata da olmalı. </st><st c="1345">Şimdi giderken pazara uğrar, balık da alır. </st><st c="1389">Tabakta dumanı tüten, ızgarada pişmiş uskumrunun üstüne limonu da sıktın mı... </st><st c="1468">Yanında bol maydanozlu, tuzda ezilmiş kıyım kıyım soğan... </st><st c="1527">Nasıl olsa evde biriki kap tencere yemeği de vardır.</st></p>
			<p><st c="1579">On gündür görevde hep ayaküstü kuru şeyler yediğinden, sulu, sıcak ev yemeğini özlemişti. </st><st c="1670">Yavaştan yavaştan, tadını çıkara çıkara rakısını içer, üstüne de sıcak tencere yemeğinin suyuna taze ekmeğini bana bana, bir güzel karnını doyururdu. </st><st c="1820">Radyoda da bir neşeli şarkı olursa: “Dök zülfünü meydane gel” gibi, “Ten nenni tene naa” gibi...</st></p>
			<p><st c="1916">Geceyarısına doğru yatağına girerdi. </st><st c="1954">Hangi yatak kendi ev yatağı gibi olabilir! </st><st c="1997">İnsanın derisini yumuşacık sarıp okşayan yorgan yüzünün içinde bir büzüldü mü, eh değme artık... </st><st c="2094">O yatağı ısıttıktan sonra, karıcığı da koynuna girip büzülürdü. </st><st c="2158">Ertesi sabah çok geç uyanacaktı, şöyle bebekler gibi gerine gerine ; hem bacaklarıyla, hem kollarıyla gerinecekti, omuz başları, belkemiği, boynu çıtır çıtır edecek... </st><st c="2326">Gözlerini ovuştura ovuştura yatakta yayılıp yuvarlanıp sabah keyfi yapmak gibi var mı!</st></p>
			<p><st c="2412">Balıkçının önünde durdu.</st></p>
			<p><st c="2437">– Kaça uskumru?</st></p>
			<p><st c="2453">– Sana yirmi liraya olur ağabey...</st></p>
			<p><st c="2488">“Vay anasını,” dedi içinden, “yirmi liraya uskumru ha?” </st></p>
			<p><st c="2545">Evi, rakı sofrası burnunda buram buram tütüyordu.</st></p>
			<p><st c="2594">– Hamsi kaça?</st></p>
			<p><st c="2608">– O da sana on kâğıt ağabey...</st></p>
			<p><st c="2639">Bir daha, vay anasını, diye geçirdi içinden...</st></p>
			<p><st c="2686">– Tart şurdan yarım kilo hamsi, bakalım...</st></p>
			<p><st c="2729">Balıkçı hamsiyi terazide tartarken, eksik olmasın diye eğilip terazinin diline bakınca, balıkçı da çavaleden üç hamsi daha alıp kesekâğıdına koydu. </st><st c="2878">El terazisinin topuzunun nasıl kesekâğıdından yana ağır bastığını gösterip,</st></p>
			<p><st c="2953">– Hay mübarek hay, bu da cabası... </st><st c="2989">diye bağırdı.</st></p>
			<p><st c="3002">Sonra salata, soğan satıcısına uğradı.</st></p>
			<p><st c="3041">– Kaça salataların?</st></p>
			<p><st c="3061">– Sana iki lira ağabey...</st></p>
			<p><st c="3087">– Soğan?</st></p>
			<p><st c="3096">– Demeti bir lira... </st><st c="3118">Başkasına birbuçuk lira, sana bir lira...</st></p>
			<p><st c="3159">“Hep de bana...” diye düşündü.</st></p>
			<p><st c="3190">– Limonlar kaça?</st></p>
			<p><st c="3207">– Onlar da bir lira...</st></p>
			<p><st c="3230">– Bir salata, bir demet turp, bir demet soğan, iki de limon... </st></p>
			<p><st c="3294">Aldıklarını filesine koyup yürüdü. </st><st c="3329">Helvacının önünde durdu. </st><st c="3354">Kızı helvayı çok severdi.</st></p>
			<p><st c="3379">– İkiyüzelli gram verir misin, sade olsun...</st></p>
			<p><st c="3424">“Battı balık yan gider” diye geçirdi içinden... </st><st c="3473">On gün, sırtı sıra geceli gündüzlü çalışması, sanki ona aylığından daha çok para kazandırmış gibi bir izlenim veriyordu. </st><st c="3594">Artık böylesine hovardaca para harcamayı hak etmişti.</st></p>
			<p><st c="3647">Bakkala girip bir şişe rakı aldı.</st></p>
			<p><st c="3681">– Şunlar ne konservesi?</st></p>
			<p><st c="3705">– Hepsinden var. </st><st c="3723">Bezelye, pilaki, dolma, ne isterseniz...</st></p>
			<p><st c="3763">– Dolmalar iyi mi?</st></p>
			<p><st c="3782">– En ekistira ekistirasından... </st><st c="3815">Bunun üstüne dolma yok.</st></p>
			<p><st c="3838">– Geçende aldım, iyi çıkmamıştı da... </st><st c="3877">Neyse bir kutu ver.</st></p>
			<p><st c="3896">Oysa geçende konserve almamıştı, ama böyle söylerse bu kez bakkal daha iyisinden verecekmiş gibi geliyordu ona.</st></p>
			<p><st c="4008">– Büyüklerinden mi olsun?..</st></p>
			<p><st c="4036">– Yok, yok, en küçüğünden...</st></p>
			<p><st c="4065">Bir de akşam gazetesi aldı. </st><st c="4094">İçer, içer sonra gazeteden biraz da içte, dışta olup bitenleri okur, biraz söver sayar, boşalırdı.</st></p>
			<p><st c="4192">Bindiği otobüsten dört durak sonra indi. </st><st c="4234">Ara sokağa saptı. </st><st c="4252">Evinin önüne geldi. </st><st c="4272">“Karı dediğin, pencere yanında oturup kocasının yolunu gözlemeli.” “Evet gözlemeli ama, kadıncağız on gündür de kocasının yolunu gözleyecek değildi ya...”</st></p>
			<p><st c="4426">Elindekileri kucağında sıkıca tutup kapının zilini çaldı. </st><st c="4485">Ses yok. </st><st c="4494">Bir daha çaldı. </st><st c="4510">Yine kapı açılmadı. </st><st c="4530">Kapıyı tekmeleyerek kantarlıyı savurdu.</st></p>
			<p><st c="4569">Karşı komşu kadın pencereden,</st></p>
			<p><st c="4599">– Yoklar mı? </st><st c="4613">Kızınız Fatma’nımlardaydı... </st><st c="4642">dedi.</st></p>
			<p><st c="4647">Kızı köşeden göründü. </st><st c="4670">Çak çak çiklet çiğneyerek geliyordu.</st></p>
			<p><st c="4706">– Nerede annen?</st></p>
			<p><st c="4722">Kız anahtarla kapıyı açarken,</st></p>
			<p><st c="4752">– Sokakta ne bağırıyorsun baba, dedi, annem Hüsniy’anım teyzemlere gitmişti.</st></p>
			<p><st c="4829">Adam içeri girince elindekileri iskemlenin üstüne bıraktı.</st></p>
			<p><st c="4888">“On gün, on gece görevde yorul, sonra da eve gel, karı yok... </st><st c="4951">Tam, iyi dinleneceğiz!” diye geçirdi içinden. </st><st c="4997">Ayakkabılarını bile çıkarmadan kerevetin üstüne uzandı. </st><st c="5053">İki elini başının altına koyup kızına seslendi:</st></p>
			<p><st c="5100">– Kız, su ısıt, yıkanacağım.</st></p>
			<p><st c="5129">– Su yok ki... </st><st c="5145">İki gündür akmıyor. </st><st c="5165">Bütün mahallenin suyu kesildi.</st></p>
			<p><st c="5195">– Komşulardan bul bir teneke su...</st></p>
			<p><st c="5230">– Havagazını da kestiler, parasını yatıramamıştık.</st></p>
			<p><st c="5281">– Annen ne cehenneme gitti?</st></p>
			<p><st c="5309">– Borç para isteyecekti Hüsniy’anım teyzemden...</st></p>
			<p><st c="5358">Artık sesini çıkarmadı, öylece kalıp gibi yattı.</st></p>
			<p><st c="5407">Bir saat kadar sonra karısı da geldi. </st><st c="5446">İlk çıkışan karısı oldu:</st></p>
			<p><st c="5470">– Kaç gündür nerelerdeydin?</st></p>
			<p><st c="5498">– Gezdim, dolaştım, eğlendim... </st><st c="5531">Nerde olurum be! </st><st c="5548">Görevdeydim.</st></p>
			<p><st c="5560">– Bir haber de göndermez mi insan... </st><st c="5598">Karakol ne kadarlık yer! </st><st c="5623">Evde para olmadığını da biliyorsun üstelik...</st></p>
			<p><st c="5668">Sesini çıkarmadı. </st><st c="5687">Yıkanmaktan vazgeçmişti. </st><st c="5712">Soyunmayı bile canı istemiyordu. </st></p>
			<p><st c="5745">Karısı,</st></p>
			<p><st c="5752">– Kalk, hadi soyun, dedi.</st></p>
			<p><st c="5778">İsteksiz kalkıp soyundu. </st><st c="5804">Karısının getirdiği pijamasını, kirli iç çamaşırının üstüne giydi. </st><st c="5871">Sırtını köşe minderine dayayıp bağdaş kurdu.</st></p>
			<p><st c="5915">Evdeki o soğuk hava yavaş yavaş dağılıyordu. </st><st c="5961">O söylemeden, karısı, üç ayaklı demirden yuvarlak masayı önüne getirmişti. </st></p>
			<p><st c="6036">Kadın, kızına,</st></p>
			<p><st c="6050">– Mangalı yak da balıkları pişir, dedi.</st></p>
			<p><st c="6090">Sofranın üzeri donanıyordu. </st><st c="6119">Salatalar geldi. </st><st c="6136">Bir tabak ıspanak, bir tabak da kuru fasulye... </st><st c="6184">Rakı şişesini açtı. </st><st c="6204">Kadehine rakısını koydu. </st><st c="6229">Sabırsızlıkla balığı bekliyordu. </st><st c="6262">Önce balığın kokusu geldi. </st><st c="6289">Karısı, balık tabağını masaya koydu. </st><st c="6326">Elini kadehine uzatacaktı ki, kapı çalındı.</st></p>
			<p><st c="6369">Kızı,</st></p>
			<p><st c="6375">– Bekçi geldi baba, seni istiyor! </st><st c="6410">diye seslendi.</st></p>
			<p><st c="6424">Kapıya çıktı. </st></p>
			<p><st c="6439">Bekçi,</st></p>
			<p><st c="6445">– Komiser Bey haber yolladı, çok acele bir iş varmış ; hemen karakola koşsun gelsin, dedi...</st></p>
			<p><st c="6538">Pijamasını çıkardı, çabucak elbisesini giyip sokağa fırladı. </st><st c="6600">Yirmi dakika sonra karakoldaydı. </st><st c="6633">Arkadaşları, olağanüstü yeni görevin ne olduğunu ona anlattılar. </st><st c="6698">İleri gelenlerden birinin gelininin çok sevdiği iyi cins, değerli köpeği kaybolmuştu. </st><st c="6784">Hoş açıkça ne ileri gelenin, ne gelininin adı geçiyordu ama, karakoldakilerin hepsi, bunun böyle olduğunu, kulaktan kulağa, ağızdan ağıza öğrenmişlerdi. </st><st c="6937">Kaybolan cins köpek kentte aranıp bulunacaktı.</st></p>
			<p><st c="6983">İznini bitirmeden çağrıldığı için, köpek aramada ona oldukça kolay bir iş düşmüştü. </st><st c="7068">Karakolda nöbetçi olarak kalacak, köpeği aramaya çıkan arkadaşları ona telefonla durumu sık sık bildireceklerdi. </st><st c="7181">Karakoldaki polislerin köpeği aramaya çıkışlarından biraz sonra telefon çaldı.</st></p>
			<p><st c="7259">“Balık da çoktan soğumuştur. </st><st c="7289">Keşki rakıdan bir yudum içseydim!”</st></p>
			<p><st c="7323">– Allo, köpeğin adı neydi yahu?</st></p>
			<p><st c="7355">– Ne bileyim ben köpeğin adını? </st><st c="7388">Sen yazmadın mı?</st></p>
			<p><st c="7404">– Cıgara paketinin arkasına yazmıştım, paketi atmışım... </st><st c="7462">Canım evrakı olacak, orada yazılıdır, bakıver.</st></p>
			<p><st c="7508">– Okuyorum: Cinsi Ayyaş Settar. </st><st c="7541">Boyu 54 santim. </st><st c="7557">Tüyleri parlak koyu kahverengi. </st><st c="7589">Kulakları ve kuyruğu açık kahverengi. </st><st c="7627">Boynunda tasması var. </st><st c="7649">Üç yaşında.”</st></p>
			<p><st c="7661">“Irish setter” cinsi köpekti. </st><st c="7692">Ama köpeğin kaybolduğunu komisere telefonda haber veren, İngilizce okunuşuyla “Ayriş settır” demiş, komiser de bunu “Ayyaş Settar” anlayarak öyle yazmıştı.</st></p>
			<p><st c="7847">– Adını soruyorum.</st></p>
			<p><st c="7866">– Adı, adı, adı... </st><st c="7886">Adı, Ayyaş Settar...</st></p>
			<p><st c="7906">Biraz sonra telefon yine çaldı.</st></p>
			<p><st c="7938">– Tarife uygun kahverengi bir köpek bulduk ama, hayvan adını bilmiyor. </st><st c="8010">“Ayyaş Settar, Ayyaş Settar!” diye çağırıyorum, hiç aldırdığı bile yok.</st></p>
			<p><st c="8081">Arka arkaya kayıp köpeğe değgin telefon haberleri geliyordu:</st></p>
			<p><st c="8142">– Allooo... </st><st c="8155">Ben bir köpek buldum Samanpazarı’nda, tam tarife uygun. </st><st c="8211">Elektrik direğine siğerken yakaladım. </st><st c="8249">Ama ayyaş mayyaş değil...</st></p>
			<p><st c="8274">– Köpeğin de ayyaşı olur mu yahu? </st><st c="8309">İnsan mı bu be?</st></p>
			<p><st c="8324">– Bize ayyaş dediler ya... </st><st c="8352">Ne bileyim, cins köpek olduğundan belki içkiye alışıktır. </st><st c="8410">Zengin köpeği... </st><st c="8427">Olamaz mı yani?</st></p>
			<p><st c="8442">– Ayyaş onun lakabı... </st><st c="8466">Adı da Settar...</st></p>
			<p><st c="8482">Alıcısını yerine koymasıyla telefonun çalması bir oldu.</st></p>
			<p><st c="8538">– Allo... </st><st c="8549">Bent deresinde bisürü başıboş köpek var... </st><st c="8592">Dört tanesi ufak boy, kahverengi...</st></p>
			<p><st c="8627">– Boyları kaç santim?</st></p>
			<p><st c="8649">– Yakalayamıyorum ki, boylarını ölçeyim.</st></p>
			<p><st c="8690">– Adını çağır, hangisi gelirse odur.</st></p>
			<p><st c="8727">– “Settar, Settar, Settar!” diye çağırıyorum, hepsi birden arkama takılıyor.</st></p>
			<p><st c="8804">Şimdi evinde olsaydı, çoktan yatağına yatmış, uyumuş olurdu.</st></p>
			<p><st c="8865">– Allooo...</st></p>
			<p><st c="8877">– Aloo... </st><st c="8888">Köpek mi?</st></p>
			<p><st c="8897">– Evet... </st><st c="8908">Buldum.</st></p>
			<p><st c="8915">Ertesi gün, uyuyorlardır diye çekindiklerinden, saat onda, köpeği kaybolan gelin hanımın evine karakoldan telefon ettiler.</st></p>
			<p><st c="9038">– Efendim, Ayyaş Settar bulundu.</st></p>
			<p><st c="9071">– Kim, kim?</st></p>
			<p><st c="9083">– Ayyaş Settar.</st></p>
			<p><st c="9099">– Affedersiniz, siz kimsiniz?</st></p>
			<p><st c="9129">– Burası (......) Karakolu, ben komiser...</st></p>
			<p><st c="9172">– Peki, ne istiyorsunuz?</st></p>
			<p><st c="9197">– Sizin şeyiniz vardı ya... </st><st c="9226">Ayyaş Settar kaybolmuştu.</st></p>
			<p><st c="9251">– Ayyaş Settar diye birini tanımıyorum.</st></p>
			<p><st c="9291">– Efendim, dün akşam telefon etmiştiniz ya...</st></p>
			<p><st c="9337">– Biz mi? </st><st c="9348">Kime telefon ettik?</st></p>
			<p><st c="9367">– Bize efendim. </st><st c="9384">Hâşâ huzurunuzdan, köpeğiniz Ayyaş Settar kaybolmuş da... </st><st c="9442">Biz, Ayyaş Settar’ı dün gece sabaha karşı yakaladık. </st><st c="9495">Sizi geceleyin rahatsız etmeyelim diye sabaha kadar Ayyaş Settar’ı nezarethanede alıkoyduk. </st><st c="9587">Hiç merak etmeyin, kendisine çok iyi bakıldı. </st><st c="9633">Aşçıdan yemek de getirttik.</st></p>
			<p><st c="9660">Telefonun öbür başından bir şımarık dişi kahkaha duyuldu. </st><st c="9719">Gelin hanım gülmekten zorlukla konuşabiliyordu.</st></p>
			<p><st c="9766">– Biji mi? </st><st c="9778">Biji... </st><st c="9786">Hay Allah... </st><st c="9799">Hah hah hah... </st><st c="9814">Ayol biz Biji’yi çoktan bulduk. </st><st c="9846">Karakola telefon ettikten biraz sonra ortaya çıktı yaramaz. </st><st c="9906">Bahçeye çıkmış. </st><st c="9922">Kaçtı da kaybolacak diye telaşlandık önce... </st><st c="9967">Ama on dakika sonra bulduk.</st></p>
			<p><st c="9994">– Yaa... </st><st c="10004">Demek buldunuz!</st></p>
			<p><st c="10019">– Bulduk ya...</st></p>
			<p><st c="10034">– Gözünüz aydın... </st><st c="10054">Peki, burdaki Ayyaş Settar’ı ne yapalım şimdi?</st></p>
			<p><st c="10100">Komiser telefonu kaparken, “Boşu boşuna o kadar itibar ettik ite!” diye söylendi.</st></p>
			<p><st c="10182">Polis memuru, yine evine gidiyordu. </st><st c="10219">“Su gelmiştir, havagazı da açılmıştır inşallah...” diye içinden geçirdi.</st></p>
    </section>
  <div id="charCountTotal" value="10291"></div></body>
</html>
