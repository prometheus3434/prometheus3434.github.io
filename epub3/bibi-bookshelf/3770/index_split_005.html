<?xml version='1.0' encoding='utf-8'?>
<html xmlns="http://www.w3.org/1999/xhtml" lang="en" xml:lang="en">
  <head>
    <title>Kahkaha Benden Yana</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="id_Toc405759598" class="block_17">Önsöz</p>
	<p class="block_5">Danimarka adası Møn’deki Marienborg adlı kültür merkezinde, Henrik Stangerup ve ben, pikapta Mozart ve Monteverdi çalarken Danimarkalı büyük yazar Sören Kierkegaard’dan aşağıdaki metinleri derledik. 1983 yazıydı.</p>
	<p class="block_5">Marienborg, dünyanın dört bir yanından getirilmiş ağaçların dikili olduğu geniş topraklarla bir çiftlikten oluşan taşra malikânesidir. Malikânenin ortasında, geçmişi on dokuzuncu yüzyılın başlarına uzanan, İtalyan tarzı muhteşem bir şato vardır. İtalyan aşıboyası ve kırmızımsı kahverenginin hafif tonlarında boyanmış olan bu şato boştu. Fakat malikâne, son sahibi Kont Peter Moltke tarafından sanat çalışmaları merkezi olarak devlete bırakılmıştı; sessizlik, yalnızlık ve yoğunlaşma isteyen çalışmalar için. Evin etrafındaki uçsuz bucaksız arazi yaz günleri boyunca ıpıssızdı; boş şato gözlerini aşağıdaki araziye çevirmişti. Fakat malikânedeki çeşitli kulübelerde ve ek binalarda çalışmalar devam ediyordu. Akşam serinliğinde malikânenin çeşitli bölgelerinden bir araya gelen insanlar içki içip sohbet ediyorlardı.</p>
	<p class="block_5">Küçük bir gölü saymazsak, malikânenin en çekici özelliği dizi dizi sıralanmış muazzam ağaçlarıydı. Bu ağaçlar Moltke ailesinin seyahat eden çeşitli bireyleri tarafından dünyanın dört bir yanından alınarak yeniden toprağa kavuşturulmuştu. İçlerinden özellikle bir tanesi göze çarpıyordu; ağustos sonlarındayken alabildiğine ve görülmedik miktarda çiçek açmış, etrafa tatlı kokular yayan kocaman bir balsam kavağıydı bu. Bütün sıcak yaz günleri boyunca polen toplamak için ağacın etrafında vızıldayıp duran arıların evdeki hesabı çarşıya uymuyordu. Binlercesi yere düşmüştü, yabanarıları tarafından bağırsakları deşilirken yerde öyle çaresiz yatıyorlardı. Adeta bir “geçen yaz” duygusunu tasvir eden esrarengiz bir olaydı bu. Meğer yabanarıları gelecekten haber veriyormuş. O geçen yazı takip eden ilkbaharda Peter Moltke’nin şatosu kurşun gülle ve buldozerle yerle bir edildi ve kocaman bir çukurun içine süpürüldü. Bazı teknik hukuki meseleler yüzünden, ertelemeye yönelik dört temyiz başvurusuna rağmen Danimarka bürokrasisi darbeyi indirdi. Yıkım ekipleri içeri girdi. Bu kültür bölgesi sonsuza dek ortadan kayboldu.</p>
	<p class="block_5">Fakat işte orada, Marienborg’da, o 1983’ün son yazında Henrik Stangerup’la birlikte Kierkegaard’ın eserlerini, başlangıçta, yurttaşlarına yeni ve zevkli bir kılıkta tanıtmak amacıyla bir seçki oluşturmuştuk. Marienborg’un müzikle kuşatılmış bu güzel ve ferah ortamında bu eseri birlikte kesip biçtik; ve bu ruh halinden bir şeylerin, kendilerine sunulan bu kitapla İngiliz ve Amerikalılara da geçmesi umudunu taşıyoruz.</p>
	<p class="block_3"> </p>
	<p class="block_3"> </p>
	<p class="block_5">Yani bu seçki başlangıçta Danimarkalı okurlar düşünülerek oluşturuldu, 1985’te de Dancada yayımlandı. Gariptir bugün bile Danimarkalılar Kierkegaard okumak istemiyor. 1855’te ölmüş olmasına rağmen, neredeyse ölüsü de dirisi kadar kendilerini öfkelendiren bir adama karşı duydukları o eski kızgınlıklarını hâlâ koruyorlar. Sağken, Kierkegaard Danimarkalılar’ın hiç inanmadıkları şeylerin üzerinde ısrarla durmuş, sonra da Devlet ve Kilise kurumunun her biçimine saldırmıştı. Şimdiyse Danimarkalılar bütün yirminci yüzyıl boyunca, hepsi Sören Kierkegaard’ın topraklarına hacca gelmiş olan ardı arkası kesilmeyen dizi dizi yabancılara katlanmak zorunda kalıyorlar. Amerikalılar, Japonlar, Almanlar, İtalyanlar, İngilizler; âlimler, araştırmacılar, yazarlar, öğrenciler -hâlâ da geliyorlar, kitabevlerini didik didik edip Sören Kierkegaard hakkında soru soruyorlar, bitmez tükenmez şekilde <i class="calibre1">onunla </i>ilgileniyorlar. Kierkegaard’ı ve bütün eserlerini kesinlikle benimsememiş bir halk için gerçekten bu kadarı da fazla.</p>
	<p class="block_5">Danimarkalılar’ın kafalarındaki Kierkegaard resmi, metinlerdeki birinci elden gelen bilgilere dayanmıyor, daha çok 1850’lerin karikatürlerinden ve genel bir sevmeme, benimsememe tavrının bugüne aktarılışından bir araya getirilmiş. Danimarkalılar (bunu seve seve kendileri de doğrular) materyalisttir. Kierkegaard idealistti, tin meselelerine inanırdı. Danimarkalılar yasalara uyarlar, yöneticilerine ve siyasi kurumlarına saygı duyarlar. Kierkegaard onlara sahtekâr muamelesi yapıp aşağılardı. Danimarkalılar huzurlu, sakin bir hayatı severler, mutabık kalınan, anlaşılan ve geleneksel olan şeylerden hoşlanırlar. Kierkegaard bir kitaptan ötekine istisna olanı, bireysel olanı ve kişisel sahiciliği savunurdu. Danimarkalılar bedensel hazdan zevk alırlar. Kierkegaard nefsine hâkim olup bekâr kalacağı bir dünya için. “evrensel” dediği bütün bu hazlardan vazgeçmişti. Danimarkalılar, bir Devlet Kilisesi’ne sahip olmalarına ve bütün çocuklarını vaftiz ettirmelerine rağmen genel olarak Tanrıya inanmazlar: vaftiz oldukları zaman, kiliseyi son kez gördükleri zamandır, tabii bir de ayakları önde, cenazeleri için içeri geldikleri zaman. Kierkegaard Tanrıya inanıyordu, hem de Danimarkalılar’ın tuhaf bulduğu bir tutku ve içebakışla inanıyordu.</p>
	<p class="block_5">Danimarkalılar demokrattır, ortanın solundadır, sosyalisttir ve refah devletine inanır. Kierkegaard (Kralın kendisine pek saygı duymamış olsa da) mizaç olarak muhafazakârdı ve 1848 ayaklanmalarını dehşetle karşılamış, halk dayanışmasının bu şekildeki tezahürünü “kanları donduran bir gelgit”in başlangıcı olarak görmüştü. Danimarkalılar kamunun ortak doğrulatma, şekline, tarzına ve tavrına inanırlar -ki bütün bunların tutarlı bir konformizm oluşturduğu söylenebilir. Kierkegaard bütün toplumsal akitleri ve anlaşmaları havaya savurup “birey” kategorisinin mutlak önceliğini vurguluyordu. Danimarkalılar kendilerini yasalarla sınırlanmış görürler. Kierkegaard yasaların “istisnaları olduğu”nu, içten gelen inançları sonucu yasayı çiğnemesi ya da göz ardı etmesi gereken bazı bireylerin olduğunu ileri sürüyordu. Danimarkalılar akademik saygınlığa inanırlar. Kierkegaard <i class="calibre1">Privat Docent </i>dediği kişileri alabildiğine aşağılardı; bunlar, Kierkegaard’ın başarısız “bireyler” olarak gördüğü üniversite hocalarıydı. Danimarkalılar fikir hayatında daima Avrupa modasına uyarlar, bu yüzden 1840’larda da Hegel’ciliğe ayak uydurmaya çalışıyorlardı. Kierkegaard’a göre Hegel şarlatandı; J.L. Heiberg ve Piskopos Martensen gibi Danimarkalı Hegel’ciler de gülünç ya da aşağılıktı, ya da her ikisi birden.</p>
	<p class="block_5">Şu halde, o gün de bugün de Kierkegaard ile Danimarkalılar arasında pek ortak yan yok. Bu yüzden, Kierkegaard’ın nasıl biri olduğuna dair bu kadar çok <i class="calibre1">a priori </i>düşüncelere sahip olunca Danimarkalılar onu okumaya nadiren vakit ayırıyorlar. İncil’den birkaç pasaj gibi Kierkegaard’ın belli “ünlü” metinleri (ünlü “Dancaya methiye”si gibi -aslında dildeki dar kafalılığa dair sert bir eleştiri yazısıdır) okulda okunur, sonra İncil gibi bir daha okunmaz. Yirmi ciltlik ucuz baskısı, 1960’ların başlarında Gyldendan tarafından yayımlanmış; Fiolstraede’deki sahafların arka raflarında elde kalmış kitaplar arasında görmek mümkün. Danimarka’daki tipik bir kitaplıkta Danimarka klasikleri uzun bir sıra oluşturur, hepsi birbirinin aynı plastik ciltleri vardır ve elbette Kierkegaard’dan da bir iki göstermelik cilt yer alır; fakat bu ciltler asla okunmaz, onlarla yan yana duran Holberg ve Oehlenschläger için de durum aynıdır. Edebiyattaki “Altın Çağ” her Danimarkalımın övündüğü bir şeydir, fakat metinlerine hiç müracaat etmez. Kierkegaard, bütün eserleriyle birlikte aslında Danimarka’da okunmamış bir yazardır.</p>
	<p class="block_5">İşte Henrik Stangerup’la benim 1983’te karşı çıktığımız durum buydu. Neden Kierkegaard’ın en iyi metinlerinden bir seçki oluşturmayalım diye düşündük -ağır, “Hegel’cileştirilmiş” anlaşılmaz metinlerden değil de, önceki döneme ait, daha hafif, 1840’ların başlarındaki nükteli metinlerden. Tam da Kierkegaard’ın, koltuğunun altında yeni doktorasıyla zengin bir genç adam olarak boy gösterdiği ve Regine Olsen adındaki güzel bir kızla nişanlı olduğu dönemler. Danimarkalılar büyük yazarlarını yeni bir şekilde sunulduğunda sevmezler miydi? Hatta imlasını da modernleştirsek ne olurdu (çünkü on dokuzuncu yüzyıl Dancası göze, on dokuzuncu yüzyıl İngilizcesinden çok daha eski gelir)? Denemeye değerdi.</p>
	<p class="block_5">Henrik’le paylaştığımız iki temel saik vardı. Bunlar ta Henrik Stangerup’un Paris’te gazeteci olarak çalıştığı, birlikte şehirde uzun yürüyüşlere çıkıp edebiyat ve siyaset konuştuğumuz 1978’de oluşmaya başlamıştı. O tarihten yıllar önce Kierkegaard’ın ismi İngiltere’de daha yeni yeni duyulurken, onun “dolaylı iletişim”i üzerine bir araştırma tezi yazmıştım. Fakat İngiltere’deki felsefe tartışmalarının acımasız pozitivist iklimi beni öteki temalara sürüklemişti ve Paris’teki yürüyüşlerimizde lafı döndürüp dolaştırıp Kierkegaard’a getirmemiz ikimizi de şaşırtan bir şey oldu. Aslında romancı olan Henrik, Holberg’in <i class="calibre1">Erasmus Montanus’u </i>üzerine Brezilya’da yaptığı filmden henüz dönmüştü. Brezilya’yla olan bu teması, zihninde, son derece başarılı romanı <i class="calibre1">Vejen til Lagoa Santa’da </i>(1981) zirveye çıkacak olan o düşünce zincirini başlatmıştı.</p>
	<p class="block_5"><i class="calibre1">Vejen til Lagoa Santa, </i>evlilik sonucu Kierkegaard’la akraba olan Peter Wilhelm Lund’un öyküsünü anlatır: Brezilya’da on dokuzuncu yüzyılın ilk yarısında yaptığı bazı keşiflerde Darwin’in habercisi olan doğabilimci ve paleontolojisi. Genç Sören Kierkegaard, P.W. Lund’un bilimsel şöhretinden o kadar etkilenmişti ki kendisi de bir ara bilimde kariyer yapmayı düşünmüştü (bkz. Üçüncü Bölüm, 3. Metin). Keşfetmiş olduğu şeylerle şaşkınlığa uğrayan P.W. Lund, Brezilya’nın ücra bir köşesine çekilip münzevi gibi yaşadı. Varlığı ve şöhreti bir esrar perdesiyle örtüldü. Birbirlerinden Atlantik Okyanusu’yla ayrılmış olan Lund ve Kierkegaard entelektüel alanda rolleri değiştiler. Lund genç Kierkegaard’ı az kalsın bilimsel bir kariyere çekerken, yaşlı Lund (başka şeylerin yanı sıra) Sören Kierkegaard’ın eserlerinden etkilenerek kendi kariyerini sona erdirdi.</p>
	<p class="block_5">Henrik’le benim o zaman paylaşmaya başladığımız ilk temel saik, Kierkegaard’ı bir yazar olarak tanıtma arzusuydu. Danimarkalılar Kierkegaard’ın gerçekten ne kadar güzel yazabildiğini biliyorlar mıydı? İkinci temel saik de ilkinden çıktı. Paris’te yaptığımız yürüyüşlerde bizim ilgimizi çeken, siyasi meselelerdeki dâhi yazar Kierkegaard’dı. Danimarkalılar hep Kierkegaard’ın siyaset hakkında söyleyeceği hiçbir şey olmadığına inanmışlardır. Fakat biz dönüp dolaşıp Kierkegaard’ın bunun tersini ispat eden metinleriyle karşılaşmaya başladık, özellikle de <i class="calibre1">Yaşadığımız Çağ </i>(Dördüncü Bölüm, 5. Metin) adlı metin. Henrik’in dairesi Bassano Sokağı’ndaydı ve yürüyüşlerimizde Gestapo’nun Paris işgali sırasında karargâh olarak kullandığı binanın yanından defalarca geçtik. Fakat Kierkegaard bütün bunları önceden görmüştü. Zaman tünellerinin tuhaf bir kesişme noktasından bakarak yirminci yüzyılımızın totaliterciliği kadar ilerisini görmüştü -aslında <i class="calibre1">Yaşadığımız Çağ </i>(Dancada <i class="calibre1">Nutiden) </i>başlığı bile bize oldukça esrarengiz bir çifte değere sahipmiş gibi göründü. Kierkegaard o zamanlar hangi öncül koşullardan ve varsayımlardan yola çıkarak böylesine doğru tahminlerde bulunmayı başarmıştı?</p>
	<p class="block_5">Kierkegaard bir kere daha edebiyat çevresindeki yerini aldı: George Orwell’in <i class="calibre1">1984’ü </i>elbette; peki ya Pasternak ve Ahmatova? Ya Soljenitsin’in eseri <i class="calibre1">Gulag Takım Adaları (Sanatkârca Araştırma Denemesi </i>alt başlığıyla)? Ayrıca Kierkegaard Henry Miller’ın cakasından da bir şeylere sahip değil miydi? Metinsel aldatmacalarını Derrida’nın daha yakınlarda sunmaya ve analiz etmeye başladığı biçimlerde kurmuyor muydu? İki temel saikimiz -Kierkegaard’ı önce yazar olarak, sonra da siyaset hakkında söyleyecek şeyleri olan bir yazar olarak sunmak- bir araya gelmeye başlamıştı. Şurası açıktı ki Kierkegaard’ı yeni bir biçimde sunmamız gerekiyordu.</p>
	<p class="block_3"> </p>
	<p class="block_3"> </p>
	<p class="block_5">Sören Kierkegaard İngiltere’deki edebiyat ve felsefe sahnesine geç çıktı, Amerika’da da nispeten daha yakınlarda. 1855’te ölmesiyle adı sanı ortadan silinmeye başladı. Bu süreci kısmen yavaşlatan Karl Jaspers, Martin Heidegger, Dietrich Bonhoeffer, Jean-Paul Sartre ve diğerlerinin ondan aldıkları düşünceler oldu. Dil engeli önemliydi; Almancayı rahatlıkla okuyabilen ve her anlamda uluslararası kültüre sahip olan bir adamın, Fransızca, Almanca ya da İngilizce konuşmayı ya da yazmayı hiç öğrenmemiş olması şaşırtıcı. O büyük dilsel ve felsefi soyutlanma duygusunu azaltmış olurdu herhalde. Fakat sadece 1.3 milyon kadar insanın (o zamanlar) konuştuğu Dancada yazdı dur durak demeden, bu insanlardan pek azı gerçekten Kierkegaard’ı istekle okumak niyetindeydi.</p>
	<p class="block_5">Sören Aabye Kierkegaard 1813’te Jutland fundalıklarından zengin bir çorapçının yedinci ve son çocuğu olarak dünyaya geldi. Fakat Michael Pedersen Kierkegaard, oldum olası zengin bir adam değildi. Çocukken acınacak derecede yoksuldu ve hep çok aç kaldığı ve üşüdüğü için Jutland fundalıklarında Tanrıya sövüp saymasıyla hatırlanır. Bu vesileyle Tanrıyı gerçekten öfkelendirdiği korkusu onu hiç bırakmadı.</p>
	<p class="block_5">Michael Pedersen Kierkegaard, Sören’in annesi Ane Lund’la, ilk karısı Kristine Rpyen’in ölümünden hemen sonra biraz aceleyle evlendi. Sören Kierkegaard’ın basılı yirmi beş ciltlik devasa Günlük’üyle ilgili en ilginç olgulardan biri de, içerisinde annesinden bir kere bile söz etmemiş olmasıdır. Babasıyla kendi ilişkisinin her yönünü düşünmeyi seven bir adamın bu tutumu, babasının annesine nasıl davrandığını herhalde bir dereceye kadar yansıtıyordun</p>
	<p class="block_5">Erken gelişmiş, soğuk tavırlı, kibirli ve nükteci bir çocuk olan Sören Kierkegaard, seçkin bir Kopenhag okuluna gitti. Mutsuz, arkadaşlarını hor gören yalnız bir delikanlıydı. En iyi arkadaşı -belki- babasıydı. Birlikte uzun yürüyüşlere çıkarlar, gördükleri her şey hakkında konuşurlardı -fakat bu yürüyüşlerin tuhaf yanı bu ikilinin Nytorv’daki evlerinin oturma odasından hiç ayrılmamış olmalarıdır. Tartıştıkları her şey hayal ürünüydü.</p>
	<p class="block_5">Sören’in babası sapkın bir düşünürdü. Zengin bir adam olduğu 1813’teki (Sören’in doğduğu yıl) borsanın çöküşünden itibaren fundalıktaki çocuksu küfürleri için Tanrının kötü bir intikam planladığına olan inancını hiç yitirmedi. Zenginleşip refaha ulaştıkça Michael Pedersen Kierkegaard, Tanrının niyetinden daha da kuşkulanır oldu. Tanrının bir şekilde intikam alacağından emindi.</p>
	<p class="block_5">Ve 1832’de Tanrı vurdu. İhtiyar adam demek ki haklıydı. Kızı Nicoline Christine otuz üç yaşındayken doğumda öldü. 1833’te oğlu Niels Andreas yirmi dört yaşında öldü. 1834’te ikinci karısı ve bütün çocuklarının annesi Ane Lund da öldü. Sadece altı ay geçmişti ki 1834’ün aralık ayında kızı Petrea Severine tıpkı iki yıl öncesinde ablasının başına geldiği gibi otuz üç yaşında doğumda öldü.</p>
	<p class="block_5">Bu iki felaket yılının ardından geriye sadece iki çocuk kalmıştı: Peter Christian ve Sören. Evde herhalde ses soluk kesilmişti. Herkes Michael Pedersen’in baştan beri haklı olduğu kanaatine varmıştı: Tanrı gerçekten de fundalıkta kendisine küfrederek işlediği günahtan dolayı onu nihayet cezalandırmıştı.</p>
	<p class="block_5">Annesi öldüğünde Sören Kierkegaard yirmi birindeydi. Babasıyla olan ilişkisi hep çok yoğun olmuştu. Sören 1835’te Kuzey Sjaelland’da Gilleleje’de deniz kıyısındaki bir tatil yerine gitti. Burada kendisi için nasıl bir kariyer istediği konusunda kafa yordu. Peter Wilhelm Lund’a uzun ve ayrıntılı bir mektup yazdı; önündeki seçenekleri içten içe tartıştığı bu mektupta varoluş felsefesinin ana kategorilerinin ortaya çıkışı açıkça görülebilir.</p>
	<p class="block_5">Sonra da, hakkında kesin olarak hiçbir şey söyleyemeyeceğimiz bir olay meydana gelir. Kierkegaard, Günlük’ündeki 1838 tarihli bir yazısında oldukça eskiye dayanan bir döneme bakarak, “büyük depremden söz eder: “Büyük deprem işte o zaman oldu, bütün olguların yeni ve şaşmaz bir yorumunu üzerime aniden yükleyen o korkunç devrim. Babamın ilerlemiş yaşının ilahi bir lütuf olmayıp aksine bir lanet olduğundan o zaman şüphelendim... Tüm ailenin işlediği bir suç olmalıydı, Tanrı bunu cezalandırmalıydı; Tanrının kudretli eliyle ortadan yok edilmeli, silinip atılmalıydı.” İnsanı darmadağın eden bu olayın ne olduğuna dair yapılan spekülasyonlar hiç bitmedi, fakat Kierkegaard artık kesinlikle aynı Kierkegaard değildi. Kötü bir alınyazısından şüphelenmeye başladı, soydan gelme kötü bir mirastan. Michael Pedersen Kierkegaard’ın kendisi de 1838 Ağustos’unda öldü ve Sören de vicdan azabının zorlamasıyla yüksek lisans tezini yazıp sundu, tez Eylül 1841’de <i class="calibre1">Om Begrebet ironi</i><sup class="text_4"><sup id="back_note_2" class="noteref"><a title="2" href="index_split_019.html#note_2" class="calibre3">2</a></sup></sup><i class="calibre1"> </i>başlığıyla basıldı. Yazılarının izleyeceği yön için yeterli bir tema ve bir yol gösterici bulmuştu. Basılı kitaplarındaki hiçbir şey, hatta Günlük’ün özel içeriğindeki hiçbir şey ironiden nasibini almadan okunamaz. İroni onun maskesi ve kılıcıydı. “Sokrates’e yoğun göndermeler” ömür boyu sürdü.</p>
	<p class="block_5">Hayatında ironik bakmayıp tersine son derece ciddi ele aldığı tek olay Regine Olsen’le olan nişanıdır; her iki tarafa da büyük acılar yaşatarak bozulmaya mahkûm olmuş bir nişan. Sören’in kendini bilip dururken ve ailenin kötü mirasıyla ilgili yaptıklarından şüphelenirken nasıl olup da ciddi ciddi kendini böyle bir durumun içine soktuğu pek açık değil. Öyle görünüyor ki, Günlük’te kendi anlattıklarına göre, bir ya da iki gün sonra çok pişmanlık duyduğu ani bir istekmiş bu. Yine de 1840 Eylül’ünde Regine’ye evlenme teklif eder ve 1841 Ekim’inde nişanı bozup Berlin’e kaçar. Yanma çok miktarda taslak almışsa da <i class="calibre1">Enten-Eller </i>[Ya/Ya da] diye bildiğimiz kitabı süratle ve büyük stres altında işte orada toparlamıştır. Kitap Şubat 1843’te yayımlandı, kayıtlara geçen en uzun aşk mektubu unvanını alması gerekir. Fakat Regine bunu anlayamazdı -ya da anlamadı- ve başka biriyle nişanlandı. Aşk ilişkisindeki bu iki yıkıcı şoktan sonra Kierkegaard Kopenhag sokaklarında yürüyen bir gizem oldu.</p>
	<p class="block_5">Kierkegaard kimdi? Nişanı neden bozmuştu? Bu tuğla kalınlığındaki kitap ne <i class="calibre1">hakkındaydı! </i>Sorular akın akın gelmeye başladı. Daima sıkıcı bir taşra kasabası olarak gördüğü yerde sebep olduğu sansasyonu sevip, intikam duygusuyla kendi rolünü oynadı. Gizemleri artırmaya bayılıyor ve çözmekten nefret ediyordu. Böylece ciddi ciddi gezgin filozofun gizemini yaratmaya koyuldu.</p>
	<p class="block_5">Art arda kitaplar yayımlamaya başladı, hepsi aynı gösterişli yapıdaydı, Hegel’ci terminolojiyle ve Sokrates mizahıyla yüklüydü ve hepsi de takma adla yazılmıştı. Yıllar geçtikçe takma adlardan bayağı bir ekip oluştu. <i class="calibre1">Ya/Ya da’mn </i>resmi “editör”ü Victor Eremita’dan sonra Johannes de Silentio <i class="calibre1">Fryg og Baeven’</i>i<sup class="calibre2"><sup id="back_note_3" class="noteref"><a title="3" href="index_split_020.html#note_3" class="calibre3">3</a></sup></sup><i class="calibre1"> </i>yayımladı ve Constantine Constantius <i class="calibre1">Tekrar’</i>ı çıkardı. Bu 1843’te oldu, o tuğla kalınlığındaki <i class="calibre1">Ya/Ya da</i>’yla aynı yıl; ve bu iki kitap aynı gün, 16 Ekim’de yayımlandı. Sadece bu değil, yine aynı gün kendi imzasıyla çıkan <i class="calibre1">Tre opbyggelige Taler </i>de [Dini Duyguları Kuvvetlendirici Üç Nutuk] yayımlandı. Tek bir günde üç kitap, her biri farklı bir “yazar”dan, hepsi de Sören Kierkegaard’dan.</p>
	<p class="block_5">1844’te Johannes Climacus <i class="calibre1">Felsefe Parçaları ya da Bir Parça Felsefeyi </i>yayımladı ve sadece dört gün sonra -altta kalmamak için- Vigilius Haufniensis <i class="calibre1">Begrebet Angest’</i>i<i class="calibre1"> </i><sup class="text_4"><sup id="back_note_4" class="noteref"><a title="4" href="index_split_021.html#note_4" class="calibre3">4</a></sup></sup>çıkardı. Onun altında kalmamak için Nicolas Notabene aynı gün, 17 Haziran’da <i class="calibre1">Forord’</i>u<i class="calibre1"> </i>[Önsözler] yayımladı. Nisan 1845’te Hilarius Bookbinder <i class="calibre1">Stadier paa Livets Vei’</i>yi [Yaşam Yolunun Uğrakları] yayımladı. Şubat 1846’da Johannes Climacus hepsini devasa <i class="calibre1">Afsluttende Uvidenskabelig Etterskrift’</i>in<i class="calibre1"> </i>[Felsefe Parçaları’na Bilimsel Olmayan Nihai Ek] altında ezerek susturdu. Bir Ek olamayacak kadar uzun olan kitap hiçbir şekilde bilimsellikten uzak [yalın] değildi, hele nihai hiç değil.</p>
	<p class="block_5">Bu ilk edebi üretim dönemi boyunca, aslında ikiye katlanmış bir diyalektik çifti vardı. Kierkegaard, takma adla yazılmış kitaplarla yan yana <i class="calibre1">Üç Nutuk”</i>un<i class="calibre1"> </i>ciltlerini birbiri ardına yayımlıyordu; bunların hepsi de babasının anısına ithaf edilmişti. Takma adla yayımlanmış kitaplarla kendi imzasıyla yayımlananlar arasındaki tezat mümkün olduğunca göze çarpacak şekilde ayarlanmıştı. Takma adla yazılmış kitaplar, adeta bunların hepsi kellesi uçurulacak aydınlarmış gibi, derya gibi alışılmadık bir bilgiyle ve alabildiğine akademik bir mizahla kaleme alınmışken, <i class="calibre1">Üç Nutuk </i>bir tür aşırı dindarlıkla yazılmıştır. Takma adlar soyut sorunlara soyut seviyelerde saldırırken <i class="calibre1">Üç Nutuk </i>basit, pratik ve uygulanabilirdir. Takma adlar zaman bakımından üzerlerinde bir baskı yok gibi davranırken, <i class="calibre1">Üç Nutuk </i>geçen her dakikanın bilincindedir. Takma adlar hasmane bir tavır benimserken, <i class="calibre1">Üç Nutuk’un </i>yazarı yardımcı olmak için son derece gönüllü görünmektedir.</p>
	<p class="block_5">İki tür yazı arasındaki bu diyalektiğin kendisi de, sözü edilen bu eserler ile filozofun şehirdeki varlığının ve yürüyüşlerinin varoluşsal metni arasındaki bir diyalektiğin karşısına konuyor. Kitapların yazılı metin, gezintilerin ise onların üzerine karşıt olarak konmuş varoluşsal ya da kanlı canlı metinler olduğunu söylemekle Kierkegaard’ın maksadından uzaklaşılmış olmaz. Kitaplar bir anlamda tez, beden ise antitezdir. Şehrin bu döneminde etrafında bulunan surlar bir zamanlar Kopenhag’ı denizden korumak için yapılmış o eski duvarlardır, etrafı ağaçlarla çevrili olup daima sert rüzgârlar alır, işte bunlar gezgin filozof için ideal bir gezi alanı oluşturuyordu. Kopenhag yeni bir Akademiye dönüşmüştü. Dar sokak ve meydanlar, eski kanalların kaldırım taşlı rıhtımları, restoranları ve tiyatroları da avare ve dağınık bir kamu bilincini basılı eserlerin üzerine çekmeyi hedefleyen varoluşsal bir tiyatro için ideal ortamlardı. Kuşkusuz masumane sayılabilecek bir plandı, ama kurnazcaydı. Halk basılı ve “yaşanmış” metinler arasındaki aşırı gergin ilişkinin kesinlikle farkındaydı, ne var ki bu ilişkinin kendisine tam bir değer veremiyorlardı.</p>
	<p class="block_5">Metinleri karşı karşıya koyma tekniği hiçbir zaman Kierkegaard’ın hayatındaki, sonuç itibarıyla, tam kontrolünde olmayan o pasajlarla müzakere ettiği zamanki kadar işe yaramadı. Nişanın bozulmasından sonraki dönemde Berlin’den Kopenhag’a dönmesinin ardından Regine Olsen’le olan ilişkisi buna bir örnektir.</p>
	<p class="block_5">Regine Olsen’i onsuz daha iyi durumda olduğuna, kendisinin de öyle zalimce nişanı bozarak, kendi “Baştan Çıkarıcı”sından ancak bir gömlek üstün olduğuna ikna etme yolundaki -kuşkusuz yanlış ilkeden yola çıkıp, uygulamada da başarı umudu olmayan- amacının bir parçası olarak. “Baştan Çıkarıcının Günlüğü”nü de içeren o meşhur <i class="calibre1">Ya/Ya da’</i>sını yayımladı. Ne var ki. Regine Olsen’in Temmuz 1843’te yeniden nişanlandığını duyunca. <i class="calibre1">Tekrar </i>ile <i class="calibre1">Korku ve Titreme’</i>nin bölümlerinde onu sadakatsizliğinden dolayı sert bir dille paylamaktan kendini alamadı. Bu çifte sadakatsizliğin etkisini belirginleştirmek için <i class="calibre1">Üç Nutuk’u </i>yayımlamaya başladı, hepsi de despot ihtiyar babasının anısınaydı, böylece bir oğul vefası ve temel güvenilirlik izlenimi yaratıyordu.</p>
	<p class="block_5">Bu iki kitap dizisi artık art arda çıkmaya başladıysa da Kierkegaard şehrin etrafında yaptığı gündelik uzun yürüyüşlerini sürdürmeye ve elinde zamanı olduğuna, hiçbir zahmetli iş yapmadığı izlenimini vermeye özen gösteriyordu. Kendi deyimiyle “halk banyosunda dolaşırken herkesle ve her kesimden insanla konuşmaktan büyük zevk alıyordu, bir yandan da anlaşılmaz bir şekilde kendini uzak tutuyordu. Oraları gezmeye giden İskoç Andrew Hamilton’ın gözlemlediği gibi Kierkegaard şehirdeki en iyi konuşmacı olarak tanınıyordu, ancak hiç kimse hiçbir zaman evine sokulmamıştı. Sadık uşağı Anders herkesi geri çevirmek üzere talimat almıştı. Bir var bir yok oyunuyla, yazılan ve “yaşanan” metinler arasındaki diyalektiğin üzerine bir diyalektik daha meydana geldi. Bu diyalektikler topluluğunun tümü çok karmaşık bir iletişim nosyonunu ve “süper-varoluşsal metin” denilebilecek bir şeyi ortaya koydu.</p>
	<p class="block_5">Felsefi eseri, özellikle bu amaçla tasarlanmış, devasa <i class="calibre1">Felsefe Parçaları’na Bilimsel Olmayan Nihai Ek </i>olarak çıktı ortaya. Bu eserde bir öznellik felsefesinin merkezi yapıları güzel ve özlü bir şekilde sergilendi. Kitap, takma adların kendi aralarında yaptıkları çeşitli tartışmaları tatminkâr bir sonuca bağlıyordu ve Kierkegaard kitabın sonundaki “İlk ve Son Deklarasyon’da takma adla yazdığı bütün kitapların yazarlığını üstleniyordu. Yazarlık tamamlanmıştı.</p>
	<p class="block_5">Fakat sonra felaket geldi. <i class="calibre1">Stadier paa Livets Vei</i>’deki Baştan Çıkarıcı Johannes için model oluşturduğu düşünülen P.L. Møller son derece içe işleyici ve rencide edici bir şekilde Kierkegaard’ın kitabını Aralık 1845’te <i class="calibre1">Gaea’da </i>tanıttı. Eleştirisi öylesine iyi hedeflenmişti ki canı yanan Kierkegaard P.L. Møller’in <i class="calibre1">Corsaren </i>adındaki adi bir siyasi gazetenin editörü olduğunu ifşa etti. Böyle yaparak Møller’in özellikle istediği bir kürsüyü alma şansını yok etti. Møller ve arkadaşı Meier Goldschmidt, Kierkegaard’ın kendisini hiç görmek istemediği bir şekilde sergileyen Klaestrup adında bir karikatürist tutarak sert bir karşı atağa geçti: Giysileri, şapkası, şemsiyesi ve hepsinden öte hafif bükülmüş sırlıyla bir karikatür. Kierkegaard çılgına dönmüştü. Fakat karikatürler acımasızca bir yılı aşkın süre <i class="calibre1">Corsaren’de </i>çıkmaya devam etti. Kierkegaard o çok sevdiği şehir yürüyüşlerini bırakmak zorunda kaldı; sokaktaki sıradan insanlarla kurduğu kolay temas kesildi; taşraya yapılan geziler de tekin değildi -fiziksel taciz bile söz konusuydu (bkz. Dördüncü Bölüm’deki epigrafi.</p>
	<p class="block_5">Bu afişe edilme ve yalnızlık anında Kierkegaard kendisini tanıyanlardan biraz destek umuyordu; nüfuzlu Heiberg çevresinden gelecek bir parça yardım hiç de boşa gitmezdi. Fakat kimse Kierkegaard’ı sıkıntıdan kurtarmak için kesinlikle bir adım atmadı. Kendi felsefesinin ana kategorisi, “o birey” olmanın gerçekten neye mal olduğunu keşfetti. Duvara sıkışınca bugün bizim tipik bir “modern” durum olarak gördüğümüz şeyin analizini kategoriler halinde geliştirdi: Yine de basın saldırdığında, ortada bu saldırının sorumlusu olarak görülen belli bir kişi yok gibidir.</p>
	<p class="block_5">Kierkegaard bu şekliyle “kamu” fenomenini ve basının kimseye karşı sorumlu olmadan ama satış ve kâr peşinde koşarak nasıl kamunun gayri şahsi bir aracı olduğunu analiz etmeye zorlandı. Buradan da kâr güdüsünü araştırmaya yöneldi -ki bu güdü zaten bütün etik yaklaşımları yok sayıyordu. Hepsinden öte kamuyu temsil eden basının nasıl gayri şahsi olduğunu gördü: İnciten kimse yok, o halde incinen de yok.</p>
	<p class="block_5">Kierkegaard, Fru Gyllembourg’un <i class="calibre1">To Tidsaldre </i>[İki Çağ] adlı romanının tanıtım yazısı olan 1847 tarihli bir metne, acı kişisel deneyimlerinden topladığı bütün yeni içgörüleri boşalttı (bkz. Dördüncü Bölüm, 5. Metin). “Yaşadığımız Çağ” analizi kusursuzdur; kendi gördüğü şekliyle bir başka yüzyıl daha, böylesine aleni olmayacak bilinç biçimleri, reklam ve zulüm üzerinde durur. Gerçek tartışma yeraltına çekilmek zorunda kalır. Kierkegaard’ın basın ve halkla yapılan mücadeleye verdiği kendi tepkileri Günlük’üne girmiştir. Princeton’dan çıkan <i class="calibre1">Kierkegaard’s Writings”</i>in<i class="calibre1"> The Corsair Affair(1982) </i>[Corsaren Olayı] başlıklı XIII. Cildi, çoğunlukla kendi başına yapılmış bir dövüş için paha biçilmez bir kaynak kitaptır.</p>
	<p class="block_5">Bununla birlikte, felsefi açıdan yazarlık sona ermişti. Çeşitli tarzlarda başka eserler çıktı: 1847’de <i class="calibre1">Works of Love </i>[Aşk Eserleri]; 1849’da <i class="calibre1">Ölümcül Hastalık; </i>1850’de <i class="calibre1">Indøvelse i Christendom </i>[Hıristiyanlık Eğitimi]. Tek istisna 1848 Temmuz’unda bir gazetede tefrikalar halinde yayımlanan, aktris Johanne Luise Heiberg’e küçük bir övgü yazısı, <i class="calibre1">The Crisis and a Crisis in the Life of an Actress </i>(bkz. İkinci Bölüm, 8. Metin) oldu. Bu, önceki kitaplarının belirgin özelliği olan bütün zekâyı ve sevgi dolu bir karşılığa duyulan özlemi içeriyordu; fakat asıl gösteri bittikten sonra tesadüfen patlamaya başlayan son bir çarkıfelek gibiydi ve arkasından karanlık geldi.</p>
	<p class="block_5">Bu yıllar literatürde “suskun yıllar” diye adlandırılır -1850-54 yılları. Yürüyüşler imkânsız kılınmıştı, yalnızlık had safhadaydı. Fakat 30 Ocak 1854’te Piskopos Mynster öldü. Kierkegaard’ın babasının yakın dostuydu ve Kierkegaard, babasının anısına olan saygısından dolayı ihtiyar piskopos hakkındaki düşüncelerini hiç dile getirmemişti -yani onun eyyamcı, bencil, düzenbaz devlet uşağı olduğunu.</p>
	<p class="block_5">Halka hitaben yapılan konuşmalardan biri, Kierkegaard’ın Hegel dersleri veren eski hocası Profesör Martensen’e düştü, “buna bir [anma] hatırlama konuşması denebilirdi, çünkü Profesör Martensen’e boş Piskoposluk Koltuğunu hatırlatmıştı”. Martensen’e göre Mynster “hakikatin gerçek tanıklarından biri” olmuştu ve “Havarilerin zamanından bu yana yüzyıllar boyunca uzanan hakikat tanıkları kutsal zincirine” intikal etmişti.</p>
	<p class="block_5">Bu kadarı yeterliydi. Kierkegaard resmi ikiyüzlülük ve sahtekârlığa karşı son bir saldırı için ileri fırladı, hatta kampanyasını sürdürmek için kendi gazetesini, <i class="calibre1">Øieblikket’i </i>[An] kurdu. Martensen mükemmel bir hedefti: Kurumlar’ı, statükoyu, Devlet Kilisesi’ni ve Flaubert’in Beylik Fikirler Ansiklopedisi’nin tamamı gibi bir şeyleri temsil ediyordu.</p>
	<p class="block_5">Fakat Kopenhag halkı on yıl kadar öncesinde hiçbir harekete geçmeden kazanabileceğini öğrenmişti. O halk ikinci kez bu taktiği uygulamaya karar verdi. Suskun ve tepkisizdi. Gazeteleri görmedi, gördüyse de kendini savunma ihtiyacı hissetmedi. Kierkegaard, sadece ortada çarpışılacak bir düşman olmadığı için yenildi.</p>
	<p class="block_5">“An”, Kierkegaard’ın son kategorileştirmelerine göre, sonsuzluğun zamanla kesiştiği, hayati bir karar anı, insanın hangi tarafta savaşacağına nihayet karar vereceği andır. Kierkegaard hiçbir zaman <i class="calibre1">Øieblikket’</i>e yazdığı kadar güzel yazmamıştı. Sembol, alegori, metafor ve mesel sanatındaki büyük bir ustanın bütün ihtişamı ve gösterişiyle, sürü davranışına sebep olan genel vasatlık, tutkusuzluk, beylik fikirler çağının zavallılığını yerlere vurdu. Havada ağır düşmanlık kokusu vardı. Fakat tabii ki tek bir akıllı cevap gelmemişti.</p>
	<p class="block_5">Ne cevap gelebilirdi ki? Kierkegaard Kopenhag’ın kabul etmeye hazır olmadığı bir şekilde açıkça haklıydı, Kopenhag da Kierkegaard’ın müzakere etmeye hazır olmadığı bir şekilde açıkça haklıydı. Bu kaybedenlerin bir savaşıydı. Kierkegaard, <i class="calibre1">Øieblikket’</i>in<i class="calibre1"> </i>baskıya hazır son sayısı masasındayken sokakta yere yığıldı, Bredgade’deki hastaneye kaldırıldı ve orada öldü. Kopenhag, katlanmak zorunda olduğu eleştiriden sabrı taşmışken en büyük vatandaşını ve oğlunu kaybetmişti, kaybının niteliğini de asla anlayamadı. Şu gün de anlıyor değil.</p>
	<p class="block_3"> </p>
	<p class="block_3"> </p>
	<p class="block_5">Yazar olarak Kierkegaard, sonra da siyasi düşünür olarak Kierkegaard: Kierkegaard’ı estetik açıdan en iyi şekilde gösterecek metinlerin seçimi, bütün didaktik amaç bir yana bırakılınca zor olmadı. Bu metin seçkisi tutarlı bir düşünce çizgisini sunma amacını taşımıyor, zira metinler azami tezadı yaratacak şekilde düzenlendi. Fakat meraklı okur her bir metinle Kierkegaard’ın düşünce labirentlerine sürüklenebilir. Bir ilk hamle de, sentez ve duygudaşça yeniden inşa etmeye yönelik, bugüne kadar yaratılmış en önemli eserlerden birini okuma şeklinde olabilir: Alexander Dru’dan <i class="calibre1">The Journals of Kierkegaard 1834-1854 </i>(Oxford University Press, 1938). Bu kitabın gizemlerine karşı koyabilen herkes Kierkegaard’a da karşı koyabilir.</p>
	<p class="block_5">Elinizdeki kitabın ilk bölümü Sören’in okuldaki takma adından dolayı “Çatal” başlığını taşıyor -şiddetle dürtmeye yarayan şekilde keskin, sivri ve birkaç uçlu. Daha okuldayken bile Sören Kierkegaard gönülsüz küçük arkadaşları üzerinde Sokrates’in kendini-sorgulama yöntemini uygulama yeteneğine sahipti, onlar da bu iltifata, babasının işine istinaden, ona Sören Sok [çorap] diyerek karşılık verdiler -bol kazançlı ama sıradan bir iş. Çatal ve çorap, kesici ve yünlü olan arasındaki bu diyalektik. Kierkegaard’ın yurttaşlarını “bilinçlendirme” gayretlerinin tamamına karşılık gelecek küçük bir metonimi olarak kullanılabilir. Bunun Kierkegaard’ın kendi gücünün ötesinde bir ödev olduğu anlaşıldı.</p>
	<p class="block_5">“Çatal,” Kierkegaard’ın önceki dönemlerdeki, “uğrunda yaşayıp ölebileceği bir fikir” arayışını yansıtan metinleri içeriyor, ayrıca daha sonraki yazılarında çok güçlü bir kavram olacak olan varoluşsal sahicilik arayışının başlangıcını ve yirminci yüzyılda Avrupa üzerindeki etkisini yansıtan metinleri kapsıyor. Bu bölümde zamanın egemen Hegelci’liğiyle olan yarı komik bağına göndermeler var, dış görünüşle iç gerçekliğin bir ve aynı <i class="calibre1">olmadığında </i>ısrara dönüşen bir bağ. Yarı komikti çünkü Kierkegaard Hegel’i hiç ciddiye alamıyordu. Hans Lassen Martensen adındaki, daha sonra Sealand Piskoposluğu’na yükselen birinin üniversitedeki ders verme tekniği karşısında kıvranıyordu. Martensen derslerde insanı çileden çıkarırcasına Hegel’ci düşüncenin “daha da ileri” gitmek üzere olduğunu söyleme alışkanlığına sahipti. Genç Kierkegaard’a göre birincil gereklilik, geriye dönüp insanın anlayabileceği bazı önermelerden yeniden başlamaktı. Fakat zamanın Hegelci’liğine göre bu gereksiz ve kılı kırk yaran bir uygulamaydı.</p>
	<p class="block_5">İkinci bölüm “Kadınlar”ın çift anlamı var. “Kadınlar” Kierkegaard için neydi? Bütün yazılarında annesinden hiç söz etmemiş olmasından çok şey çıkarsanabilir. Annesi asıl mevcudiyet olmalıydı, temel eksiklik, köken. Fakat yazıda bir yokluk olarak, hiçbir zaman yazılmamış bir metin olarak işlev görüyor. Regine Olsen ilk gördüğü andan itibaren Kierkegaard’ın kafasını meşgul etmişti. Kierkegaard’ın onunla olan erotik ama soğuk biçimde entelektüel, tutkulu ama içine kapanık ilişkisi, devasa diyalektik metinler ağını yavaş yavaş etrafına toplayan varoluşsal noktadır. Kuşkusuz <i class="calibre1">Ya/Ya da </i>ve <i class="calibre1">Stadierpaa Livets Vei</i>’deki Baştan Çıkarıcının ilham kaynağı olan ve Henrik Stangerup’un romanı <i class="calibre1">Der er svaert at dø i Dieppe’</i>deki<i class="calibre1"> </i>ana karakteri oluşturan hakiki “Don Juan” P.F. Møller, Kierkegaard’ın tekrar tekrar incelediği bir tür olasılığı biçimlendirdi. Fakat <i class="calibre1">Forførens Dagbog</i><sup class="text_4"><sup id="back_note_5" class="noteref"><a title="5" href="index_split_022.html#note_5" class="calibre3">5</a></sup></sup><i class="calibre1"> </i>gerçekten bir sadizm başyapıtıdır, De Sade’dan daha zalimce, çünkü verilen eziyet sadece sanal uzayda gerçekleşiyor. Møller’in gittiği yerlere Kierkegaard gidemezdi. Kierkegaard’ın eserlerindeki bedenin fenomenolojisi oldukça büyüleyicidir.</p>
	<p class="block_5">İşte <i class="calibre1">Ziyafet’ten </i>seçilen üç konuşma dış referans noktalarını yansıtır, varoluşsal gerçeklikleri değil. Bu üç konuşmanın hiçbiri Kierkegaard’ın sahici izlerinin kopyaları değildir; fakat hepsi de takma addır nasıl olsa. Kierkegaard Alman Romantik İronistlerinin etkisi altında yazıyordu. Friedrich Schlegel’in <i class="calibre1">Lucinde’</i>si<i class="calibre1"> </i>neredeyse, Kierkegaard oradadır.</p>
	<p class="block_5">Fakat erken bir vakitte bahçeye oturmuş, sabahın serinliğinde kahvaltı yapan Yargıç Wilhelm’i anlatan metinde, Kierkegaard’daki bir arzu noktasının izini bulabiliriz: Mutlu bir evliliğin etik sağlamlığı. Johanne Luise Heiberg hakkındaki metinde de bir başkasının izini buluruz: Gerçekte olması hiç muhtemel olmayan ama iç-dünyada son derece hoş olan bir “tekrar”ın, belli bir zevceyle, Regine Olsen/Schlegel’le olan bir tekrarın olasılığı. (İsimlendirmedeki kelime oyunu karmaşık, ama kesinlikle ironik bir yanı var.)</p>
	<p class="block_5">Üçüncü bölüm. “Gece Yarısı Vakti” varoluşsal metinleri bir araya getiriyor. Buradaki anahtar kelime sahicilik: İnsanın kendisinin kişisel olarak sorumlu olduğu ve başka kimsenin azaltıp kaldırmasının mümkün olmadığı sahicilik. Sahiciliğe acı çekilerek ulaşılır ve bu bütün maskelerin düşeceği vakitte olur. Heidegger ve Sartre gibi sonraki dönem yazarları, kurnazca Kierkegaard’ın teorisinden çok şey süzmüşlerdir, çoğunlukla da kaynak belirtmeden, onların yeniden yazmalarıyla <i class="calibre1">Ya/Ya da. Korku ve Titreme </i>ve <i class="calibre1">Kaygı Kavramı </i>yirminci yüzyıl metinleri oldular. Yirminci yüzyılda merkezi rolü olan Absürd kavramı bile Kierkegaard’a aittir. Kendisiyle pek çok ortak yanı olan Flaubert gibi Kierkegaard da kendi yüzyılından çok yirminci yüzyılı etkilemiştir.</p>
	<p class="block_5">Avrupa devriminin tarihi ile, pek çok anlamda hâlâ yöneldiğimiz bir tarih arasında tedirgin bir salınım yapan dördüncü bölüm. “1848:1984”te, Kierkegaard yine bilgeliği bizim arkamızda değil önümüzde olan bir düşünür olarak çıkar ortaya. Topyekûn bürokratik bir denetim kâbusu ve uluslararası devasa finans güçlerinin gayri şahsı ve acımasız dalavereleri, Kierkegaard’ın bilip isimlendirdiği o güçlerin güncellenmiş biçimleridir sadece. “O birey”in hakları hiç bu kadar tehlikeye atılmamıştır, sadece “insan hakları”nın her gün tehlikeye sokulduğu o ülkelerde değil, tanınmasını sağlayacak ekonomik güç olmaksızın hakların pek varolmadığı gelişmiş ülkelerde de durum aynı. “1984”e doğru giden uğursuz kayışa karşı koymaya yardımı olacak çağdaş bir düşünür yok diye görülebilir çoğu kez. Fakat Kierkegaard’ın metinleri direniş biçimleri bakımından zengindir.</p>
	<p class="block_11">Roger Poole, 1989</p>
	<p class="block_18" id="calibre_pb_5"> </p>
</body></html>
