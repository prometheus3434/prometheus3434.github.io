<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>geneledebiyat</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_18"><span class="idebold">2. EDEBİYATTA YARATICILIK SÜRECİ</span></h2>

  <p class="normal">Edebiyat bilimi, inceleme ve araştırma nesnesi olarak edebiyatı, en basit şekliyle söyleyecek olursak yazılı metni seçtiğine göre, ilgilendiği, cevap aradığı sorulardan ilki, edebiyatın üretim sürecidir. Yani, nasıl yazıyorlar? Günter Peters, <span class="ideitalik">“Edebi Üretim Kuramı”</span> konulu makalesinde şu tanımı yapıyor:</p>

  <p class="normal"><span class="ideitalik">“Yazar, hayalinde arzularını ve bunların gerçekleşmesini kurar ve bu hayalleri edebi araçlarla öylesine işler ki okuyucu da bunda kendi arzularını bulur ve tatmin olur, hem de utanmayacağı bir tarzda. Yazar gerçekliği, küçültülmüş bir model biçiminde kopyalar ve gerçekliği bize fark ettirir. Başka (daha iyi) bir dünya icat eder. Davranış provası yapar ve bizim bununla daha iyi davranmamızı sağlar. Yazar, dille oynar ve bu oyundan tat alır, [...] o, bilinçli olarak rüya görür, çok katlı anlam taşıyan eserini, tıpkı bilinçsiz rüya sürecinin rüyayı oluşturması gibi biçimler. Potansiyel okuyucuyla içinden konuşur.”</span><sup class="calibre3"><a href="../Text/geneledebiyat_split_074.html#footnote-100-25" id="footnote-100-25-backlink">[25]</a></sup></p>

  <p class="normal">Peters’in alıntıladığım bu yargısı, edebi yaratma süreci nedir, sorusuna verilebilecek ve verilmiş tek cevap değildir şüphesiz. Biliyoruz ki Antik Roma–Yunan’dan bu yana bazen bizzat yazarlar bazen de estetikle uğraşan filozoflar bu konuya eğilmişlerdir. Öte yandan edebi yaratıcılığın denenmiş her tanımı yine de herkes için mükemmel ve eksiksiz değildir. Peters’in yukarda alıntıladığım tanımına eklenecek ve çıkartılacak şeyler var. Yazarın malzemesi gerçeklik ve hayaldir. Gerçeklik, sosyal–bireysel olduğu gibi, tarihsel de olabilir. Hayal gücü, yaratıcı yazarın kullandığı yapıtaşlarının ikinci öbeğini oluşturur. Ayrıca edebi eserde Peters’in dediğinin aksine yazarın yalnızca arzuları değil, korkuları da dile gelir. Ve daha da önemlisi, onun işlediği gerçekliğe karşı tutumu yansır ki bu da bir ve tek değil, çeşitlidir. Gerçekliği kendi ruhsal merceğinden geçirmektir yaratıcı yazarın yaptığı iş. Ve bu mercekten geçtikten sonra da gerçek gerçeklik, nitelik değiştirir ve kurmacaya dönüşür. Ne var ki kurmaca ile edebilik aynı şey değildir. Kurmaca olduğu halde edebi değeri olmayan metinler olduğu gibi, gerçekliği kurmacaya dönüştürmediği halde estetik değeri olan yazılar vardır: Günlükler, yazar mektuplarıyla gezi notları gibi.</p>

  <p class="normal">Edebiyatın önemi ve yazarın saygınlığı, kültür tarihi boyunca zikzaklar çizmiştir. Yazarı, ileriyi gören bir kâhin, bir yol gösterici sayan dönemler olduğu gibi, onu işi kurmaca olduğu için boş şeylerle uğraşan, hayalci, hatta toplumun asalak kişisi olarak niteleyen dönemler olmuştur. (Toplum ilişkisini irdelerken bu konuya daha ayrıntılı bakacağız.)</p>

  <p class="normal">Şimdi yine edebiyatta yaratıcılık sürecinin niteliği sorusuna dönelim. Bir edebiyat eseri nasıl oluşur sorusuna cevap arayanlar arasında Paul Valéry’nin (1871–1945) teşhisi, Batı dillerine yerleşmiş Yunanca Poetik sözünün etimolojisinden yola çıkar ve “açıklama” terimine dayanır. Poetika kelimesinin, yapmak anlamına gelen “poiein”den geldiğini, dolayısıyla edebi sürecin kuramı olduğunu belirtir. Arı Türkçecilerin “eser” kelimesi için “yapmak” sözünden türettikleri “yapıt” da aynı mantığın uygulaması olsa gerek. Kelime hazinemizde yeri olan “eser” ise sanırım yaratıcısının izini taşıması anlamına dayanıyor.</p>

  <p class="normal"><span class="ideitalik">Poetika</span>’nın temelinde “yapma” eyleminin açıklanma sürecinin yattığını ileri süren Valéry (<span class="ideitalik">L’homme et la coquille, 1937</span>), açıklama sürecinin de bir çeşit tanımlama demek olduğunu ve bu işin de düşünce yoluyla söz konusu “yapıt”ı yeniden oluşturmak olduğunu ileri sürer.<sup class="calibre3"><a href="../Text/geneledebiyat_split_075.html#footnote-100-26" id="footnote-100-26-backlink">[26]</a></sup></p>

  <p class="normal">Poetika derslerinin ilkinde (1937–45) Valéry, edebi faaliyetin karmaşık niteliğini irdeler. Ve der ki: “Her düşünce ve sanat eseri (<span class="ideitalik">Oeuvre de l’esprit</span>) sadece yaratıcı (kreatif) bir eyleme dayanır ve yeniden yaratıcı (rekreatif) bir eylemle gerçekleşir. Yani bir üretim kuramı, alımlama (<span class="ideitalik">Rezeption</span>) kuramıyla bağlantılı olmak zorundadır. Ayrıca edebiyat, bir yaratıcılık eyleminden ibaret değildir, yazıdan kitaba geçiş süreci ve kitabın satışı ve satın alınması süreci yayıncılıkla el ele gerçekleşir.</p>

  <p class="normal">Yaratıcı yazarlar arasında edebiyatın kuramsal yanı üzerine de yazmış ya da konferanslar, dersler vermiş olanlardan bir başkası da Avusturyalı romancı Hermann Broch’tur (1886–1951). Gerçeklik–bilgi–edebiyat ilişkisi üzerine düşüncelerini ortaya koyduğu konferanslarından birinde şöyle der:</p>

  <p class="normal"><span class="ideitalik">“Sanatın birliği, olayların sonsuz akışından damıtılmıştır ve kendi içine kapanık olduğu için bu kapalılıkta daima bir dünya sembolü ve bu tarzda geleceğin büyük kozmogonisine sembolik olarak öncelik verdiği için (edebiyat hep bir bilme sabırsızlığıdır), yaratıcılığın sembolü de olur. Çünkü yaratıcılık, rasgele bir hayal kurma değildir, tersine kapalılıkta ve edebi yeniliğini ortaya koyan bir birlik içindedir, bu birlikte, akıldışı olan ve karanlık olan hep yeni bir biçimde ortaya çıkar.”</span><sup class="calibre3"><a href="../Text/geneledebiyat_split_076.html#footnote-100-27" id="footnote-100-27-backlink">[27]</a></sup></p>

  <p class="normal">Hermann Broch, aynı zamanda edebiyatla rüya olgusunun benzerliğine değinen birçok yazardan biridir. Edebiyatın da rüyanın da asıl malzemesi gerçekliktir ama her ikisinin de kendine özgü yasaları vardır ve edebiyat eserinde de rüyada da gerçeklik yeni bir dokuda yer alır.</p>

  <p class="normal">Edebiyat araştırıcısı Julia Kristeva, <span class="ideitalik">La révolution du langage poetique</span> (Paris, 1974) başlıklı kitabında rüya–edebiyat ilişkisini psikoanalitik bir açıdan inceler. Edebiyat inceleme ve eleştirisinde psikanalizi metodunun temeline alan bir ekol bulunduğunu hatırlayalım.</p>

  <p class="normal">Yaratıcı yazarların özellikle Romantik çizgide olanlarını, edebiyat–rüya ilişkisi yakından ilgilendirmiştir. Alman edebiyat tarihinde Novalis, E. T. A. Hofmann ilk ağızda anabileceklerimiz. Çağdaş Avusturya edebiyatının Türk kültürü deneyimi olan yazarı Barbara Frischmuth’un (d. 1942) <span class="ideitalik">Traum der Literatur, Literatur des Traums</span> (Viyana, 1991) (Edebiyat Rüyası, Rüya Edebiyatı) başlıklı bir kitabı vardır. 1990 yılında Münih Üniversitesi’nde verdiği poetik derslerini içeren bu kitapta yazarlık ile rüya, kadınlık ile rüya ve yazarlık ilişkisi üzerine ilginç görüşler var. Frischmuth, bir yerde şöyle diyor:</p>

  <p class="normal"><span class="ideitalik">“Edebiyatla rüya çok çok eskilerde bir aradaydı. Belki de ilk hikâye bir rüya anlatma denemesiydi. Bazen edebiyat okumak yerine onu rüyada görmeyi isterdim, etkisi daha yoğun olurdu. Memeli hayvan uykumuzun devam ettiği milyonlarca yıl içinde herhalde ısıyı ve hayatı koruyabilmek için yeterince rüya görmüşüzdür; o zaman stresli beyinlerimize sonsuz çoklukta imge depolanmıştır. Ama korkarım rüyalarımız bile bugün bu deponun yalnızca ufacık bir kırıntısını kullanıyor.”</span><sup class="calibre3"><a href="../Text/geneledebiyat_split_077.html#footnote-100-28" id="footnote-100-28-backlink">[28]</a></sup></p>

  <p class="normal"><span class="ideitalik">“Edebiyata örnek olarak rüya formu çok şey sunar, mesela çeşit çeşit buluşun, her şey zaten birbiriyle ilişkilidir inancıyla rahatça yan yana sıralanması”</span><sup class="calibre3"><a href="../Text/geneledebiyat_split_078.html#footnote-100-29" id="footnote-100-29-backlink">[29]</a></sup></p>

  <p class="normal">Rüyayı, hayali, kurmacanın ve edebiyatın temelinde görmek, antik edebiyatta Platon’un <span class="ideitalik">Devlet</span>’inden bu yana çeşitlemelerle sürüp giden bir çizgi olmuştur. Ama bunun karşı kutbu da bir o kadar eskidir. Aristoteles (MÖ 384–322) <span class="ideitalik">Poetika</span>’sında kurmacayı edebiyatın temelinde görür ve yazarın “muhtemel” ile “mümkün”ü işlemesi gerektiğini söyler, hakikati, gerçeği anlatmak ise tarihçinin görevidir der. Taklit etmeyi edebiyatın, yaratıcı yazarın asıl amacı olarak görür. <span class="ideitalik">Mimesis</span> terimi Aristoteles’ten bugüne yazarları ve edebiyat bilimcileri uğraştıran bir terim olmuştur.</p>

  <p class="normal">Edebiyat bilimci Jürgen Landwehr, <span class="ideitalik">Fiktion und Nichtfiktion</span> (Kurmaca ve Kurmacadışı) başlıklı yazısında kurmacalık, kurmacadışı oluş tartışmalarını dört ana noktada topluyor. Bunlardan ilki, Platon’un edebiyatı yalanla bir tutmasıdır. Edebiyat uydurmacanın ta kendisidir, gerçek hayatın asla yerini tutmaz. İkinci tezin de kurmacaya itibar etmediğini belirten Landwehr, bu tezin savunucularına göre edebiyat, gerçeği tıpatıp kopyalamalıdır ama öyle bir şekilde ki gerçek arzulandığı biçimde ortaya çıkmalıdır. Bu da dogmatik ve totaliter sistemlere uygun düşmektedir çünkü o sistemlerde kurmacayla oynamak tehlikeli sayılır. Üçüncü görüş, ikincisine yakın sayılabilir çünkü “fayda” ve “kullanışlılık” edebiyatın belirleyicisi olarak görülür. Nihayet dördüncü görüş, kurmacayı Aristoteles’in <span class="ideitalik">Poetika</span>’sından beri edebiyatın ana unsuru olarak görür.</p>

  <p class="normal">Edebiyatı insanın çevresiyle hesaplaşmasının bir türü olarak nitelerken Landwehr şöyle diyor:</p>

  <p class="normal"><span class="ideitalik">“Edebiyat, dil aracıyla estetik bir aktivitedir. Böylece aynı zamanda iletişimin de özel bir aracıdır ve özel, yani estetik bilginin bir aracıdır. Bunun sonucu olarak da edebiyat, toplumsal uygulamanın söz konusu tarihi dönemindeki bir öğesidir.”</span></p>

  <p class="normal"><span class="ideitalik">“Estetik aktivite niteliğiyle edebiyat, sanatların bir koludur; çünkü onlar gibi estetik, bir biçimleme ve anlatım tarzıdır; her türlü sanat değerinden bağımsızdır. Üretim ve algılamada iletişimsel aktivite niteliğiyle de edebiyat, genel iletişimin ve bununla sosyal eylemlerarasının bir koludur.”</span><sup class="calibre3"><a href="../Text/geneledebiyat_split_079.html#footnote-100-30" id="footnote-100-30-backlink">[30]</a></sup></p>

  <p class="normal">Kurmaca ile gerçeklik bağıntısını en somut gösteren örnek, sanırım tarih kitabıyla tarih romanının ilişkisidir. Tarih gerçeklere sadık olmak zorunda, oysa tarih romanının böyle bir zorunluluğu yoktur. Çıkış noktası, kaynağı tarihtir ama tarih romanı başka kollardan beslenen bir ırmak gibidir: Yaratıcı yazarın estetik kaygılarla hayal gücünü devreye sokarak gerçekliği değiştirme yetkisi vardır. Yazarlığında, eğitiminde tarihin payı büyük olan Schiller’in (1759–1805) <span class="ideitalik">“Dichterische Freiheit”</span> (şair özgürlüğü) dediği şey budur işte. Sanatla bilimin sanatla tekniğin farkını gözler önüne serecek bir başka somut örnek de fotoğrafla tablodur. Fotoğrafın gerçeği olduğu gibi göstermesine karşılık tablolarda gerçeklik payı ressamın seçimine kalmış bir şeydir.</p>

  <p class="normal">Schiller’in edebiyat estetiğinde sıkça anılan ve tartışılan bir başka düşüncesi <span class="ideitalik">Briefe über die ästhetische Erziehung</span> <span class="ideitalik">des Menschen</span> (İnsanın Estetik Eğitimi Üzerine Mektuplar) adlı eserinde (1785), sanatın temelinde çocuk oyununu görmesidir. Ona göre çocuğun oyun oynarkenki “mahsuscuktan”, “sanki”, gibi varsayımları, kendini ve çevresini kafasındaki modele göre, olduğundan farklı rolde görmesi, edebiyat yaratıcılığının, kurmacanın ilk filizleridir.</p>

  <p class="normal"><span class="idebold">Yaşantı</span></p>

  <p class="normal">Kurmacada önemli bir yapı öğesi, yaşantıdır. Yaşantı, gerçek katmanının bir boyutudur ve yazarın, eserini kotarmada yararlandığı ana malzemelerden biridir. Yazdıklarını büyük oranda yaşantılarına dayandıran yazarların ürünleri için Alman edebiyat biliminde <span class="ideitalik">“yaşantı edebiyatı”</span> anlamında “Erlebnisdichtung” terimi kullanılır. Goethe’nin eserleri, Thomas Mann’ın eserleri büyük oranda yaşantı edebiyatına girer. Öte yandan birçok yazar, ilk ürününde kendi hayatını, kendi yaşantılarını anlatarak yaşantı edebiyatı örneği verir ama yaratıcılıkta ilk basamağı atlayıp kendini kahramanının yerine koyma, düşünce dünyasından yararlanma düzlemine geçip geçmemek, çoğu kez yazarın olgunlaşma yeteneği olup olmadığını gösterir.</p>

  <p class="normal"><span class="ideitalik">“Sanatçı romanı”</span> dediğimiz, bir sanatçının, daha çok da bir yazarın hayatını, çevresiyle çatışmalarını, yaratma eylemini konu alan romanlarda yaşantıdan kurmacaya geçiş süreci de ele alınmakta, işlenmektedir. Söz konusu roman yazarının bir çeşit özdenetim, kendini çözümleme ile başarmaya çalıştığı bu iş, bir biliminsanı gözüyle olmasa da bize azımsanmayacak ipuçları sunar. Avusturyalı yazar Peter Handke (d. 1942), dilimize <span class="ideitalik">Mutsuzluğa Doyum</span> başlığıyla çevrilen <span class="ideitalik">Wunschloses Unglück</span> romanında, bir yazarın annesinin intihar olayını, bu olayı kendisinin nasıl yaşayıp kurmacaya dönüştürdüğünün öyküsünü, romanın bir anlatı katmanı halinde verir. Bizde de Erhan Bener’in (d. 1924-2007) <span class="ideitalik">Oyuncu</span> başlıklı sanatçı romanı, paralel aynalar modeliyle yaşantıdan kurmacaya geçiş sürecini çok güzel işlemektedir.</p>

  <p class="normal">Okuyarak kazanılan bilgi, düşünceler de kurmacanın bir başka öğesidir. Eserlerini gerçek yaşantılardan çok, düşünceye, okuyarak elde edilen bilgilere dayandıran yazar ve şairlerin ürünleri için “<span class="ideitalik">düşünce edebiyatı</span>” (<span class="ideitalik">Ideendichtung</span>) terimi kullanılır. Schiller, Alman edebiyatında düşünce edebiyatının tipik örneklerini vermiştir.</p>

  <p class="normal">Düşünce, felsefe, bilgi boyutu, modern edebiyatta artarak sürmüştür. Edebiyattan entelektüel tat beklentisi, 20. yüzyılın entelektüel romanlarına rağbetin temelidir. Alman edebiyatında Thomas Mann’ın, Avusturya edebiyatında Hermann Broch’un, İsviçre edebiyatında Dürrenmatt ve Max Frisch’in eserleri bu tür entelektüel beklentilere cevap verdiği için düşünceyle gerçekliği edebiyatın somut tarzında birleştirebildiği için büyüktür. Modern Türk edebiyatında da saygınlığı olan romancılarımız, düşünce boyutu olan eserler vererek kalıcılığa aday oluyorlar.</p>
</body>
</html>
