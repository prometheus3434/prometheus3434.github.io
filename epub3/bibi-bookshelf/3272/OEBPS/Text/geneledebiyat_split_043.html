<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>geneledebiyat</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_43">10. FÜTÜRİZM</h2>

  <p class="normal">20. yüzyılın başlarında İtalya’da başlayan devrimci bir edebiyat akımıdır Fütürizm. Adını Latincedeki “futurum”dan (gelecek zaman) almış, edebiyattan başka plastik sanatlar ve resimde de yenilikçi istekleriyle kendini ortaya koymuştur. Ekspresyonizmin daha radikal bir şekli olarak nitelenebilir. Geçmişle bağların kesinlikle koparılması, her türlü sanatsal, felsefi, hatta ahlaki ve toplumsal geleneğin yıkılması, fütüristlerin başlıca idealiydi. Entelektüalizme karşı oluşları, eyleme, saldırganlığa tutkunlukları, onları kısa sürede faşizme yaklaştırmıştır.</p>

  <p class="normal">Plastik sanatlarda başlayan Fütürizm, F. T. Marinetti’nin (1878–1944) <span class="ideitalik">Manifeste du futurisme</span> (Fütürizm Manifestosu) ile 1909 yılında ve <span class="ideitalik">Manifesto tecnico della letteratura futurista</span> ile 1912’de edebiyata aktarıldı. Marinetti’nin Fransızca olarak kaleme aldığı <span class="ideitalik">Futurist Mafarka</span> (1910) romanı, yeni akımın önderi olur. Önsözünde eserini büyük kundakçı yazarlara adadığını belirten Marinetti onun hem lirik bir şarkı hem destan, hem macera romanı hem de dram olduğunu söyler. Aslen Mısırlı olan Marinetti, Afrika atmosferini kendi deneyimlerinden kaynaklanan bir canlılıkla yaratmıştır. Pozitivist dünya görüşünün pesimizmine savaş açmış, aktif ve dinamik bir hayata özendirmek istemiştir. Marinetti’nin coşkusu yankı uyandırmış, birçok yazarı, İrlandalı Joyce’u, Rus Mayakovski’yi etkilemiştir. Edebiyat alanında Fütürizm, yeni konulara yönelişle kendini gösterdi: Tekniğin dünyası, fütüristlerin gözünde hareketin, dinamizmin dünyasıydı ve bu nedenle de yansıtılmaya değerdi. Alışılmış gramerden, cümle yapısı ve kelime seçimlerinden devrimci bir ruhla uzaklaşma şeklindeki devrimci dil biçimleri, söz konusu dinamizmi yansıtmada araç olacaktı. Fütüristlerin dili, Dadaizmi ve Sürrealizmi etkilemiştir. Önemli temsilcileri, Marinetti’nin yanısıra P. Buzzi (1874–1956), G. Gozzano (1883–1916), A. Palazzeşi (1885–1974) ve A. Soffici’dir (1879–1964).</p>

  <p class="normal">Fütürizm, İtalya’dan Rusya’ya geçmiş, Rus edebiyat dünyasında taraftar bulmuştur. Rus manifestosu (1912) <span class="ideitalik">Genel Zevke Bir Şamar,</span> D. Burliuk (1882–1967), W. W. Chlebnikove (1885–1922), A. J. Kruçonik (1886–1968), W. W. Mayakovski (1893–1930) tarafından imzalanmıştır. Manifestoda <span class="ideitalik">“şimdiye kadarki dilden çözümsüz bir nefret”</span> söz konusu edilmiştir. Edebi konuları ve dil araçlarını devrimci bir ruhla değiştirmesi, şair ve yazarlardan beklenen şeydi. Rus Fütürizmi, her türlü eski edebiyatı, realistleri, klasikleriyle birlikte reddediyor, burjuvaya ve geleneklerine savaş açıyordu. Moskova, Petersburg gibi, çeşitli fütürist gruplar arasında Kubo–fütüristler edebi ilgi odağı oldu. 1917 İhtilali’nden sonra akım, yeni yönetimin güdümüne girmiş, ama kısa süre sonra Mayakovski, sanat dergisi “LEF”i yayınladığında yoğun devlet eleştirilerine hedef olmuştur. Mayakovski’nin ölümüyle sona eren fütürist akımın Rus şiiri açısından değeri, bütün çağdaş Rus edebiyatçıların bu yeni akımla hesaplaşmalarından ve etkisi altında kalmasından anlaşılmaktadır.</p>
</body>
</html>
