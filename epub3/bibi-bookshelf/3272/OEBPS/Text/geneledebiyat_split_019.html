<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>geneledebiyat</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_24">2. POZİTİVİZM</h2>

  <p class="normal">“Pozitivizm” terimi, Latincede “positivies = veri” kelimesinden türetilmiştir ve pozitif sözü olumlu, müsbet anlamındadır. Pozitif bilim, “müsbet bilim” tabiat bilimlerine verilen addır.</p>

  <p class="normal">Bir felsefe ekolü olan Pozitivizmin asıl filozofu, Fransız Auguste Comte’dur (1798–1857). Pozitivizm kelimesinin de isim babası odur. Felsefeyi gözle görülen şeyler dünyasına indirgemiştir. Pozitivizme göre, yapabileceğimiz tek şey, bize görüntüler olarak sunulmuş olan gerçekleri gerçek olarak kabul etmek, ikincisi, onları belli yasalara göre sınıflandırmak, üçüncüsü, bildik yasalardan gelecekteki olguları önceden görmek ve kendimizi buna hazırlamaktır. “<span class="ideitalik">Savoir pour prévoir!</span>” Comte’un bu sözlerle formüle ettiği “önceden görmek için bilmek” (bilelim ki önceden görebilelim), bütün bilimin anlamıdır. Bu, Comte’un pek beğendiği öncülü Francis Bacon’ın da görüşüydü.</p>

  <p class="normal">“Pozitif” kelimesinin Fransızcadaki anlamları, Almancadaki ve Türkçedeki karşılıklarına uygundur. Pozitif, gerçektir (negatif ise gerçek olmayan); pozitif, aynı zamanda yararlı, olumlu demektir (anlamsız, yararsız ve olumsuzun karşıtı). Pozitivizm, pozitif olandan yana olmak anlamında, yalnızca gerçeklerle, toplum için yararlı ve olumlu olanla, kesin olarak sınırları çizilebilenle ilgilenir, metafiziğin muğlak dünyasından ve sonsuz tartışmalarından nefret eder. Burada insan artık evrenin tohumu ve amacı neydi sorusuna cevap aramaktan vazgeçmiş, gözlemlerle ve aklını kullanarak var olan gerçeklerdeki benzerlik ve süreklilik yasalarını öğrenmenin derdine düşmüştür. “Açıklamak” demek, pozitif aşamada, tek tek gerçeklerin, genel bir gerçekle ilişkisini ortaya çıkarmak demektir. Edebiyat biliminde “pozitivizm”in öncüsü, biyograficiliktir (<span class="ideitalik">Alm. Biographismus, İng. Biographical approach</span>) ve Romantizm akımındaki “deha” (<span class="ideitalik">Genie</span>) kavramıyla sıkı ilişki içindedir. Bir edebiyat eserinin anlaşılması, analizi için yazarın hayat hikâyesinin bilinmesi gerektiği görüşüdür biyograficilik. Eserle yazarının ayrılmaz bir bütün olduğu inancıyla yazar hayatı bütün ayrıntılarıyla araştırılır, bazen de araştırmanın yönü değiştirilerek eserden yazara ulaşılmaya çalışılmıştır. Bu durum daha çok, yazarı belli olmayan ya da gizli adla yayımlanmış eserin kime ait olabileceğinin ortaya çıkarılması amacıyla söz konusudur.</p>

  <p class="normal">Pozitivizmde bilimsel düşüncenin sanat incelemeleri dahil her alanda yüceltilmesinden söz edilebilir. Comte, insanın çocukluğunda ilahiyatçı, gençliğinde metafizikçi, yetişkinliğinde biliminsanı gibi düşündüğünü söyler. (Bkz. <span class="ideitalik">Cours de philosophe positive</span>.)</p>

  <p class="normal">19. yüzyılın ikinci yarısında edebiyat bilimi de verilere, elle tutulur gerçeklere yöneldi. Tabiat bilimlerinin metotlarını uygulayarak o bilimlere benzemeye çalıştı. İngiliz edebiyatı, Pozitivizmi Comte’un vatanı Fransa’dan daha çok benimseyen İngiltere’de Pozitivizme yönelen ilk edebiyat oldu. Fransız tarihçisi ve filozofu Hippolyte Taine’in (1828–1893) <span class="ideitalik">Histoire de la litérature Anglaise</span> (İngiliz Edebiyat Tarihi, 1863) başlıklı eseri çığır açıcı oldu. Taine, bu kitabında edebiyat olayını, ırk (<span class="ideitalik">race</span>), çevre (<span class="ideitalik">milieu</span>) ve ânı (<span class="ideitalik">moment</span>) esas alarak sorguluyordu. <span class="ideitalik">Philosophie de l’art</span> (1866) başlıklı sanat felsefesi kitabında, Paris Güzel Sanatlar Akademisi’nde (École des Beaux Arts) verdiği derslerini toplar. Bu derslerin temel ilkesi, estetikle botaniğin birbirine benzediği tezidir. Taine, sanat eserlerinin oluşum ve niteliğini doğabilimsel sınıflandırma ve yasallıklarla açıklamaya çalışır. “Bütün eserleri”, “Ekol” ve “Akım” gibi büyük gruplandırmalar, önce her sanat eserinin konumunu belirlemeyi sağlar ve öte yandan her sanat eseri de ‘ırk’, ‘çevre’ ve ‘tarihi an’la belirlenir. Büyük gruplandırma, kabiliyetleri, belli sanatçıları ortaya çıkarır, ikinci sınıflandırma ise onların gizil gelişmeleri için genel çerçeve koşullarını belirler. Taine, sanat üretiminin bu sosyolojik, etnolojik ve doğabilimsel faktörlerini İtalyan Rönesansını, 14. ve 17. yüzyıl Hollanda resim sanatı ve Eski Yunan heykelciliği örnekleriyle anlatır. Sanat eserinin değerini de devrinin ruhunu (<span class="ideitalik">caractére essentiel</span>) yansıtmasıyla ölçer. Taine’in bu eseri akademik sanat anlayışında, 19. ve 20. yüzyıllarda edebiyat biliminde de uzun süre etkili olmuştur.</p>

  <p class="normal">Ahlaki davranış biçimlerini kimyasal olaylarla özdeştirerek ele alan ve 19. yüzyılın dünyayı fizik deneyleriyle açıklayabilme inancını gösteren bu eser, sık sık alıntılanan şu cümlesiyle tanınmıştır: “Kötü huylar ve erdemler gözyaşı veya şeker gibi üründür.” Taine’in İngiliz edebiyatı tarihi, normatif estetiğe karşı edebiyatı salt sosyolojik bakış açısıyla incelemeyi ilke edinmiş bir edebiyat eleştirisi programıdır. Montesquieu’nün <span class="ideitalik">L’esprit des loix</span> (1748), Voltaire’in <span class="ideitalik">Denemeler</span>’i (1756) ve Madam de Stäel’in <span class="ideitalik">De l’Allemagne</span> (1810) başlıklı kitaplarıyla süregelen akılcı çizginin devamı niteliğindeki bu eserde yazar ve şair, kökeni ve kalıtımla getirdikleri, çevresi (içinde bulunduğu toplum ve iklim koşulları) ve zamanının oluşturduğu bir koordinat sistemi içinde değerlendirilmektedir. İnsan, yüksek türden bir yaratıktır. Tıpkı ipek böceklerinin ağlarını örmesi, arıların peteklerini yapması gibi, o da felsefe ve edebiyat üretir diyen Taine, biyografik ayrıntılara dayanır ve onları aynı zamanda Hegelci bir tarzda felsefi olarak değerlendirir.</p>

  <p class="normal">Onun metodu hakkında en belirgin ipuçları, Balzac üzerine yazdığı denemede kendini gösterir. <span class="ideitalik">Essais de critique et d’histoire</span> (Eleştiri ve Tarih Denemeleri) başlıklı üç ciltlik eserinde (1858–94) yer alan Balzac konulu denemesinde olduğu gibi <span class="ideitalik">La Fontaine et ses fables</span> (Fontaine ve Fablları, 1861) da biyografyacılık için tipik bir yöntem sunar.</p>

  <p class="normal">Alman edebiyat ve dilbiliminde Pozitivizmin babası Wilhelm Scherer’dir. <span class="ideitalik">Geschichte der deutschen Sprache</span> (Alman Dilinin Tarihi, 1868) kitabında Darwin’in kalıtım teorisini esas alır. <span class="ideitalik">Geschichte der deutschen Literatur</span> (Alman Edebiyatı Tarihi, 1880–83) kitabını da ünlü kategorileri “<span class="ideitalik">Ererbtes</span>” (kalıtımla alınmış), “<span class="ideitalik">Erlerntes</span>” (öğrenilmiş), “<span class="ideitalik">Erlebtes</span>” (yaşanmış) şeylerin üzerine kurar. Tarihsel çizgiyi çiçek açma ve yaprak dökümü gibi, birbirini düzenli izleyen dönemlerden ibaret görür. Onun öğrencisi Erich Schmidt ise tarihçi–genetik metodu savunmuştur. Varlığı, oluşumda fark etmektir bu. R. Heinzel, en tutarlı bir şekilde tabiat yasalarını edebiyatta araştırmaya koyulur. <span class="ideitalik">Über den Stil der altgermanischen Poesie</span> (1875) başlıklı eserinde bunu uygular.</p>

  <p class="normal">Pozitivist edebiyat bilimi, daha çok nedenleri, motifleri, tarihi nedenselliği araştırır, tarihsel oluşumu deneysel tespit edilebilene dayandırmaya çalışır. Tabiat bilimlerinin esas ilkesi olan nesnelliğe uygun olarak toplamak, betimlemek, sınıflandırmakla uğraşır. Spekulasyona, metafiziğe karşı çıkar.</p>

  <p class="normal">Biyografiler, konu ve motif tarihçeleri, üslup paralelliklerinin ve örneklerin, etkilerin tespiti, pozitivist edebiyat biliminin öncelikli uğraşları olmuştur.</p>

  <p class="normal">Pozitivist edebiyat biliminin temsilcileri, önemli şair biyografilerine imza atmıştır. Winckelmann’ın (C. Justi, 1866–72), Klopstock’un (F. Muncker, 1888), Lessing’in (Th. W. Danzel 1850–54), Herder’in (R. Haym, 1880–85), Goethe’nin (K. Goedeke, 1874, H. Düntzer, 1880, R. M. Meyer, 1895), Schiller’in (J. Minor, 1890) hayat hikâyeleri bu dönemin katkıları olmuştur. Biyografyaların yanı sıra otobiyografiler, yani özyaşamöyküleri de pozitivist yöntemin edebiyatta ilgi ve önem kazandırdığı türlerdir: Goethe’nin <span class="ideitalik">Dichtung und Wahrheit</span> (Edebiyat ve Hakikat, 1831) başlıklı eseri özyaşamöykülerinin klasiğidir. Keza büyük yazarların bütün eserlerinin eleştirel baskıları bu dönemin başarıları sayılır.</p>

  <p class="normal">Edebiyat biliminde pozitivist görüş, W. Dilthey’in manevi bilimler metoduyla yüzyıl dönümünde aşıldı. Dilthey, pozitif bilimleri manevi bilimlerden ayırmış ve ilkindeki “açıklama”nın yerine ikincisinde “anlama”yı geçirmiştir. Felsefi temelde ise Nietzsche’nin tarihçilik karşıtı (antihistorist) görüşleri, Pozitivizmin neden–sonuç zincirine ket vurmuştur ki bu neden–sonuç bağlantısına inanç Pozitivizmin nedenidir.</p>

  <p class="normal">Edebiyat biliminde Pozitivizme karşı kuramlar oluşmuş ve taraftar bulup (ileriki bölümlerde inceleyeceğimiz gibi) zaman içinde gelişmiştir ama bütün bunlara rağmen yine de Pozitivizmin yeniden canlandırılması “Neopozitivizm”le söz konusu olmuştur ama Neopozitivizmdeki pozitivizm, eser incelemesinde “<span class="ideitalik">tamamlayıcı bilgi</span>” niteliğinde yazarın hayat hikâyesine, yaşadığı döneme ve yaşantılarına değinmekten ibarettir. Edebiyat bilimci R. Wellek, metin analizinde, eserlerine otobiyografileri sinmiş “öznel” yazarlar söz konusu olduğunda pozitivist yöntemin yararlı olacağını söyler.<sup class="calibre3"><a href="../Text/geneledebiyat_split_145.html#footnote-100-96" id="footnote-100-96-backlink">[96]</a></sup> “Objektif” (nesnel) olarak nitelediği yazarların eserlerinde ise Wellek biyografyacı, yani pozitivist yöntemi bütünüyle reddeder. Wellek’in incelemedeki bu yöntem duyarlılığı önemlidir. Gerçekten de yaşantı edebiyatı dediğimiz türdeki ürünlerin analizinde pozitivist yöntemden yararlanmak kaçınılmazdır.</p>
</body>
</html>
