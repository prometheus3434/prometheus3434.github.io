<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>geneledebiyat</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_35">13. DEKONSTRÜKTİVİZM (YAPIBOZUCULUK)</h2>

  <p class="normal">Edebiyat biliminde metin analizinin yorumlama ve metne bağlı açımlama yönteminde bir aşırılaşma, bir uç noktadır “<span class="ideitalik">Dekonstruktion</span>”. Jacques Derrida’nın, Paul de Man’ın ve Roland Barthes’in araştırmalarında metne karşı aşırı bir hassasiyet, yoğun bir dikkat göze çarpar.</p>

  <p class="normal">Bir “okuma çeşidi” uygulaması olan “Bozuculuk”, Batı düşüncesinin temel kavramlarını sorgulamakla başlar. Yapıbozuculuğun bilimlerin metafizik geleneğe çeşitli bağlarını ortaya çıkarma çabaları, bu kuramın temelinde bilimin sağlam bir zemine oturmamasına yol açar.</p>

  <p class="normal">Dekonstrüksiyonculara göre bir metnin yeniden okunuşu sırasında o metnin yapı koşulları (özellikle de ikili karşıtlıklar) ortaya çıkar. Yapıbozuculuk uygulamasının amacı, bilgi kuramı ve metodoloji ile ilgili temelleri (mesela nedensellik ilkesi) ve essentialist (özcülük) tasarımları sarsmaktır.</p>

  <p class="normal">Yapısalcılıkta karşıtlıkların ortaya çıkarılması, neyle neyin arasında karşıtlığın söz konusu olduğunun saptanması önemliyken, Yapıbozuculukta karşıtlığın kendi içinde karşıtlık irdelenmektedir. Derrida, Avrupa kültürünün eskiden beri kabul ettiği karşıtlıkların aslında uzun bir değerlendirme mekanizmasının izlerini taşıdığını ve mantıkla ilgisi olmadığını ileri sürer. Doğa–kültür, iyi–kötü, aydınlık–karanlık, erkek–kadın karşıtlıklarında olumluluk–olumsuzluk değerlendirmesinin varlığına dikkat çeker ve bunun bir zorlama hiyerarşisi olduğunu belirtir. Bu saptama, yapıbozucu okumanın temelidir. Çünkü artık tersine çevirme, yerini değiştirme, yapıyı bozma izni çıkmıştır.</p>

  <p class="normal">Yapıbozuculuk, Yapısalcılık sonrası bir kuramdır ve her şeyden önce, edebiyatla kültürün dil dokusu ve ideoloji–metafizik yönüyle ilgilenir. Kurucusu ve felsefi temsilcisi başta J. Derrida’dır. Özellikle 1980’lerde Amerika’da “<span class="ideitalik">Yale Critics</span>” diye bilinen Bloom, Hartman, Miller ve de Man tarafından edebiyat eleştirisinin yenilikçi modeli olarak adlandırılmıştır. Dekonstrüksiyonizmi, Derrida önce felsefi bağlamda, Batı metafiziği geleneğiyle esaslı bir hesaplaşma sırasında geliştirmiştir. Bunda Nietzsche’nin hümanist ideoloji eleştirisinden ve onun bütün kültürel belirtilerinin temelinde iktidar isteminin olduğu görüşünden etkilenmiştir; keza Heidegger’in zamana bağlılık (<span class="ideitalik">Alm. Temporalität</span>) analizi ile kavram yorumlu düşünceleri, Saussure’ün dilsel göstergeleri dil dışı dünyayla ilişkilerden kopararak bunların yerine ayrımlaşmaların (<span class="ideitalik">Alm. Differenz</span>) dil içi sistemini koyması, Poststrüktüralizmin daha büyük teori söylemi Derrida’yı etkilemiştir. Bunlar, Derrida’nın görüşüne göre Batı düşüncesinin temeli olan logosantrik (mantık merkezli) yanılgılarına karşıdır: Başka bir deyişle, dilde gerçekleştirilmiş bir “gerçekliğin” yanılgısını kabul etmezler, aynı şekilde göstergenin, anlamıyla özdeş olduğu düşüncesini de yanlış bulurlar. Derrida, Batı düşüncesindeki söz merkezciliği, ses merkezciliği (<span class="ideitalik">Alm. Phonozentrismus</span>) ve konuşulan dilin egemenliğine karşı çıkmıştır: Bunların yerine koyduğu şey, yazıdır. “Yazı” derken anladığı, deneysel ya da tarihi anlamda, yani belli yazı sistemlerinin somut tarihi gelişimi anlamında yazı değildir, bunların öncesinde, insanlık kültürünün evrensel “<span class="ideitalik">a priori</span>”si olan “kök yazı”dır (<span class="ideitalik">Alm. Urschrift</span>). <span class="ideitalik">Grammatologie</span> başlıklı kitabında 1974 de ileri sürdüğü bu varsayıma bağlı olarak “différance” varsayımını açıklar: Özdeşlik diye bir şey yoktur, yalnızca “farklılık” (<span class="ideitalik">Alm. Differenz</span>) vardır; düşüncenin çekirdek noktaları yoktur, olsa olsa birbiriyle ilişkili işaretlerin bir ağı, yani durmadan başka ilişkilere işaret eden göstergelerin sonsuz zinciri vardır. “Anlam” ise yalnızca göstergeler arasındaki ilişki ve farklılıktan meydana gelir; böylece de bütün göstergeler zinciri boyunca serpiştirilmiştir ve asla bir tek göstergede tam olarak saklı bulunmaz. Tam tersine, her gösterge bir önceki kullanımının tekrarını içine alır yani asla ezelden var ve sabit değildir. Öte yandan, başka göstergelerle olan farklı ilişkileriyle kesin olarak sınırlandırılamaz ve ‘özdeştirilemez’. Her gösterge ve her metin, kendilerine öznel olarak atfedilen anlamı aşar çünkü alttan alta başka, kastedilmemiş anlamlara çekilmiştir ve bu anlamlar her söylemin kastedilen tekanlamlılığını ve tamamlanmış halini aşar. Derrida’nın düşünce modeli, “yazı”nın temel çelişkisinden çıkmadır. Yazı, hem farklılıkların “temel izi” olarak ilk kaynaktır ve aktarılır oluşuyla var olma ve hem de yok olma özelliğini taşır ve yalnız başına bunlardan hiçbirine ait değildir. Derrida, düşünce tarzındaki bu “ara durum”u, muğlak bir gramerle tanımlamıştır ki hem var hem yok, hem umut hem sakınca yüklü anlam taşır.</p>

  <p class="normal">Yapıbozuculuk, aslında genel olarak merkezi Batı anlayış ve tutumlarının, çevreden, dışardan bastırılmasıdır ama öte yandan da onlara imkânlarının şartları olarak etki edip yenilenmesini sağlamıştır. “<span class="ideitalik">Hymen</span>” (Antik Yunan’da Evlilik tanrısı) gibi, kavramlarda Yapıbozuculuk, metin ile hayat olaylarının birleşmesini dile getirir. Bunun da kökeni Platon’un yazıyı “<span class="ideitalik">Pharmakon</span>” (ecza) diye adlandırarak yazıda hem ilaç hem zehir etkisine yani kültürel biyolojik işleve işaret etmesidir. Sistem, merkez ve yapı yerine Destrüktüralizmde “oyun” kavramı geçer ki Derrida’nın tanımıyla bu, “merkezin yokluğu” demektir. Reddetme ve kabul etme tuhaf bir şekilde iç içedir; geleneksel biliminin sistem zorlamalarına, toplumun iktidar yapılarına, cinslerin rol modellerine ya da edebiyat metinlerinin açımlanmasına karşı eşit şekilde harekete geçebilen bir özgür düşünce ve hayat enerjisi anlayışıdır. Destrüktüralizmin insan öznesine ilişkin görüşleri de vardır ve bütüncül bir kimliğe karşıdır. Kökleri Freud’a giden, <span class="ideitalik">mixtum compositum,</span> yani çeşitli ve birbiriyle çoğu zaman çatışan karışımıdır kimlik. Başka deyişle, kimliğimiz çoğul bir kimliktir, merkezi bir yapı değildir, çeşitli imgelerin, sağlam bir zemine bağlı olmaksızın oyunudur, hatta metinlerin oyunuyla belirlenmiştir. Bunun iletişimdeki sonucu şudur: Anlaşma, bireyler arasında kapatılması imkânsız bir uçurumu örten bir kurmacadan (<span class="ideitalik">Fiktion</span>) başka bir şey değildir. Öznelerarası anlaşmayı, sınırlı da olsa, kültür ve edebiyat kavramının odak kategorisi yapan “<span class="ideitalik">hermeneutik</span>”e (Yorumlamacılık) ters düşer böylece. Yorumlamacı Gadamer’in anlaşmanın ve dolayısıyla kültürün ve edebiyatın mutlak koşulu olarak adlandırdığı “iyi niyetin gücü” (<span class="ideitalik">Macht des guten Willens</span>) yapıbozucu Derrida’da “güç peşinde koşan iyi niyet”e (<span class="ideitalik">Der gute Wille zur Macht</span>) dönüşür. Edebiyat eleştirisinde bunun anlamı şudur:</p>

  <p class="normal"><span class="idebold">1)</span> Metin artık kendi içinde birlik oluşturmaz, metinlerarası etkilerin bir alanıdır.</p>

  <p class="normal"><span class="idebold">2)</span> Metin bu nedenle tutarlı bir yapı değildir, heterojen bir güçler alanıdır, içinde gerilimler ve çelişkiler barındırır.</p>

  <p class="normal"><span class="idebold">3)</span> Metin bir yandan ona atfedilen anlamları aşar, öte yandan biçim ve retorik özellikleriyle kendi anlam iddiasını yine bizzat bozma eğilimindedir.</p>

  <p class="normal"><span class="idebold">4)</span> Yazar–metin–okuyucu formülündeki geleneksel ayırım da ortadan kalkar çünkü ne yazar ne de okuyucu gösterge etkinliği sürecinin kontrolünü tekeline alabilir, bu süreci, farklılıkların sürekli üretimi olma niteliğiyle taşır yazı.</p>

  <p class="normal"><span class="idebold">5)</span> Yorumlayıcı için metinlerin tam anlaşılması diye bir şey olamaz çünkü onların anlamları hiçbir saptamaya izin vermez. J. Culler <span class="ideitalik">“Every reading is a misreading”</span> (Her okuma bir kötü okumadır) der. Doğru ve yanlış yorumlama ayrımı yerine metnin “<span class="ideitalik">weak reading</span>” (zayıf okuma) ve “<span class="ideitalik">strong reading</span>”inden (güçlü okuma) söz eder. Edebiyat eleştirisi bir edebiyata nesnel dil olarak bakan bir üst dil değildir artık; edebiyat eleştirisi söylemi daha çok genel metinselliğe (<span class="ideitalik">Textualität</span>) ait oluşunun bilincine varmalıdır. Bu demektir ki anlam çeşitliliği bakımından edebiyatın akrabasıdır ve edebiyatın ne üstündedir ne de altında.</p>

  <p class="normal">Destrüktüralizm, başlangıçta Romantizm ekolüne yoğunlaşmış, sonra öteki akımlara da ilgi duymuştur. Şimdi edebiyatı aşarak daha çok kültür kuramlarıyla birleşmektedir.</p>

  <p class="normal">Fransız Yapısalcılığının durağan yapı kavramına karşı Derrida (d. 1930), “bozma” (<span class="ideitalik">Dezentrierung</span>) adı altında yeni bir yapı modeli getirir. Bu modelde anlamsal farklılaşma (<span class="ideitalik">semiotik differance</span>) hareketi, saptanabilen ve her parçası hiyerarşik olarak düzenlenebilen bir merkezin her türlü yapılaşmasını (<span class="ideitalik">Konstruktion</span>) dışlar. “<span class="ideitalik">Différance</span>” (fark), Derrida’nın dil kuramında önemli bir terimdir: Saussuré’ün “gösterge” kavramının aşırılaştırmasıdır. Dilbilim terminolojisinin edebiyatın ve iletişimin çeşitli alanlarına uygulanmasıyla differenziel gösterge kavramı, bu alanların tamamlanması imkânsız modellere yer vermesi anlamındadır.</p>

  <p class="normal">Yapıbozuculukta “obje”, problemlidir. Dil göstergesi kavramını yeniden değerlendirme yolundaki metafizik eleştirisi, Derrida’nın eserlerinde metinsellik ve felsefe tartışmasının en genel şekli olarak ortaya çıkar.</p>

  <p class="normal">Fransız Yapısalcılığının durağan yapı kuramına karşı Derrida, “bozma” (<span class="ideitalik">Dezentrierung</span>) adı altında yeni bir yapı modeli getirir. Bu modelde anlamsal farklılaşma (<span class="ideitalik">semiotik différance</span>) hareketi, saptanabilir ve her parçası hiyerarşik düzenlenebilir bir merkezin her türlü yapılaşmasını (<span class="ideitalik">Konstruktion</span>) dışlar.</p>

  <p class="normal">Jacques Derrida kimdir? Cezayirli bir Yahudi ailesinin oğlu olarak dünyaya gelen Derrida, lise öğrencisiyken antisemitist hareketlere tanık olmuş, ayrıca Cezayir’in bir sömürge olduğu için Fransa’yla olan problemlerini yaşamıştır. Bu deneyimler onu “heterojenlik” üzerine düşünmeye sevketmiş, Avrupa metafiziğinin etno–, logo– ve fono merkezciliğinden kurtulma çabalarının kaynağı olmuştur.</p>

  <p class="normal">Paris’e, tekrar Cezayir’e, sonra yine Paris’e yerleşen Derrida, Sorbonne’da öğretim üyeliği yapar. Felsefi yayınları Husserl’in önsözüyle çıkar. Husserl’e göre yazı, bir kriz anıdır. İçten gelen, canlı şeyi örter, hatta kaybettirir. Derrida bu “kriz anı”nı olumlu yana çeker: Yazı, yoruma her zaman açıktır. Dekonstrüksiyon, metin okumanın bir uygulanışıdır. “Çifte jest”le metafizik karşıtlıkların özünde bulunan hiyerarşiye saldırır. İlk adımda, karşıtlığın şimdiye kadar bastırılmış yanı ortaya çıkarılır. Burada Foucault’da olduğu gibi, bir kavramın yerleşmesi, onun konstrüksiyonu ile dışlanan kavramla bir arada düşünülür. Bu tamamlama işi sayesinde felsefe terminolojisine hareket girer. Dekonstrüksiyon, şartların sadece tersine çevrilmesiyle uğraşmadan ikinci adımda şimdiye kadarki kavramsallığın “ertelenmesi”ne çalışılır. Böylece de yavaş yavaş ve nerdeyse konstrüktif olarak yeni bir kavramsallık ortaya çıkar. Gadamer’e göre Heidegger’in dekonstrüksiyonu bile salt olumsuz değildi. Derrida’nın daha ileri giden dekonstrüksiyonu nihilizm suçlamalarına maruz kalmıştır. Dekonstrüksiyonun konstrüktif çizgisi, sadece redüktif bir kavramsallığı yeniden mükemmelleştirmekten ibaret değildir, bunun ötesinde yeni ve hiyerarşik olmayan bir kavramsallık geliştirmek, <span class="ideitalik">diferenzé</span> (farklılık) karşıtlığı genişletmektir. “<span class="ideitalik">Indécidables</span>” (üzerinde fikir birliği sağlanmamış) diye nitelediği şeyler bu düşünce tarzında vazgeçilmezdir.</p>

  <p class="normal">Bunlar, geleneksel karşıtlığa uymaz, bir metnin homojenliğini imkânsızlaştırır. Derrida, eski filozof ve yazarların eserlerinde bunları bulup çıkarır. Mesela Platon’un <span class="ideitalik">Timaios</span>’unda “<span class="ideitalik">chora</span>” üçüncü cins olarak şehvetle zekâ, mitosla logos arasındadır, keza Rousseau’nun <span class="ideitalik">Supplement</span>’ı, asla var olmayan bir şeyin ekidir. Derrida’nın kendi eserlerinde ise “kavramların akışkanlığı”nda sadece politik, antitotaliter değil, etik bir nokta mevcuttur. New York’ta verdiği bir konferansta (1968), dekonstrüksiyonun iyiden iyiye politik olduğunu söyler. Düşüncesinin ahlaki boyutu, sık sık kullandığı “sorumluluk” ve “onaylama” sözlerinde ortaya çıkar. Onun konstrüktif felsefesinde antihümanist eğilim görenlere karşı bu etik çizgi vurgulanmaktadır. Hümanizmin geleneksel nitelik metafiziğinin yeniden düşünülmesi, dekonstrüksiyonun kendini bir metot olarak kabul etmeyip aşılabilirliği üzerinde çalıştığını gösterir.</p>

  <p class="normal">Derrida, Amerika Birleşik Devletleri’nde Fransa’dakinden daha çok kabul görür. Halen çalıştığı Yale Üniversitesi’nde, Paul de Man, Hillis, Miller, Harold Bloom’la birlikte “Yale Ekolü”nü oluşturur. Heidegger ve Nietzsche okumayı sürdüren Derrida, metinlerde okunabilen “iz”lerin sonsuz bir zincir oluşturduğunu söyler. Metin (<span class="ideitalik">Text</span>), Latincedeki “tissere” dokumak sözüne uygun olarak dokudur ve ilmeklerin dokusu asla tam olarak yorumlanamaz. Bu noktada kendini “Anti–Hermeneut” olarak gösterir. 1986’dan beri iki mimarla birlikte çalışan Derrida, dekonstrüktivizmin bir mimari üslup oluşturmasına katkıda bulunur.</p>

  <p class="normal">Dekonstrüksiyon konusunda ısrarla üzerinde durduğu nokta, onun tarafsızlık demek olmadığıdır.</p>

  <p class="normal">Dilbilimden, ilk adımda metafizik düşüncesine karşı çıkması beklenir. Dilbilimsel düşünce modellerinin uygulanmasında belirleyici olan şey –Derrida’nın anlayışıyla– onları “bitirmek”tir (<span class="ideitalik">Erschöpfen</span>). Felsefeyle metin kuramını birbirinden ayırma eylemi, bakış açısında her iki disiplinin kavram dağarcığında temelden bir değişime neden olur. Gösterge kavramı gerçi metafizik düşünce modellerinin aşılmasını sağlar ama böyle bir süreçte, çözülmeye kadar gider ve bu da “yazı”nın genel kavramında çözülmeye götürür. “Destrüksiyon” terimi “dekonstrüksiyon”un kaynak terimidir ve <span class="ideitalik">Sein und Zeit</span> (Varlık ve Zaman) adlı eserinde geçen ontoloji tarihinin “destrüksiyon”undan gelmedir. Dekonstrüksiyonu akademik bir yöntem olarak ilan etmeye karşı çıkar Derrida. Farklı farklı dekonstrüksiyonlar vardır.</p>

  <p class="normal">Saussure’ün modern dilbilimin öncüsü olarak bilinen eseri, dekonstrüksiyonun en tanınmış kaynağı sayılmaktadır. Derrida, Saussure ile <span class="ideitalik">De la Grammatologie</span> adlı eserinde hesaplaşırken iki çeşit dekonstrüksiyondan söz eder. “Dekonstrüksiyon” yalnızca metnin sonunda ortaya çıkarılan yeni bir kavram dökümü olmamalıdır. Saussure’ün metniyle uzun zaman uğraşmak, burada açıklanan pozisyonların salt raporu olmayıp bir anlamda “dekonstrüksiyonun kendisi”dir.</p>

  <p class="normal">“<span class="ideitalik">Écriture</span>” (yazı), Jacques Derrida’nın dekonstrüksiyon felsefesinde, Batı metafiziğinin karşıt kutbudur. Bu metafizik, “ses”e öncelik vererek düşünür ve “yazı”yı sadece ikincil bir ifade aracı olarak görür. “Yazı”, bir yazar tarafından kontrol edilmeyen ve bu manalardan birine tabi olmayan metinden yanadır. O, bir “iz”dir (<span class="ideitalik">Fr. “trace”</span>), durağan bir şeye işaret etmez, birçok işaret dokusu içinde işaret etmeye devam eder. “Yazı” ya da öncü yazı (<span class="ideitalik">archi–écriture</span>), Derrida’da genel bir düşünce modeli haline gelir; bu model, yapısalcı gösterge kavramını aşınca her türlü varlığın köksüz ve merkezsiz, salt farklı tabiatını ifade eder.</p>

  <p class="normal">Dekonstrüksiyonun edebiyat bilimindeki yerine gelince:</p>

  <p class="normal">Dekonstrüksiyon düşünce modelinin edebiyat kuramında geçerliliği, Derrida’nın kendi analizlerinden çok Roland Barthes’ın eserinde dile gelir. Yapısalcılıkla Yapıbozuculuğun muğlak ilişkisi de böylece aynı yazarın eserinde ortaya çıkar.</p>

  <p class="normal">Barthes, Fransa’da Yapısalcılığın 1960’lardaki gelişiminin başmimarıdır. Balzac analizi “S/Z”nin (1970) yayımlanmasıyla yapısalcı paradigmanın kesin olarak aşıldığı söylenir. Bu eserde yapısalcı bir “Anlatı grameri” projesinin imkânı ve önemi reddedilmektedir.</p>

  <p class="normal">Barthes, analiz tarzını şöyle tanımlar:</p>

  <p class="normal"><span class="ideitalik">“Biz, analizimizde esas işi lektüre bırakıyoruz; bu lektür bir dereceye kadar zaman merceğinin altında filme alınır. Bu tarz, teorik olarak önemlidir, anlamı ise şudur: Biz, metnin yapısını yeniden kurmayı amaçlamıyoruz, tersine onun ‘Strukturation’unu (yapılanma) izliyoruz ve okumanın yapılanması bizce onun kurgusunun yapısından (retorik ve klasik bir kavram) daha önemlidir.”</span><sup class="calibre3"><a href="../Text/geneledebiyat_split_219.html#footnote-100-170" id="footnote-100-170-backlink">[170]</a></sup></p>

  <p class="normal">Yapıbozucuların özel bir terimidir “<span class="ideitalik">lektür</span>” (okuma) ve yorumlamacıların açımlamasına (<span class="ideitalik">Interpretation</span>) karşı kullanılmıştır, aynı şekilde, yapısalcı bilimsellik ideali olan, “üst” (<span class="ideitalik">meta</span>) ve “nesne” (<span class="ideitalik">Objekt</span>) dili ayırımına da karşı kullanılmıştır. Edebiyat biliminde yapıbozucuların kastettiği anlamda her lektür, objesini değiştirir. Bu demektir ki metnin manası objektif ve bağımsız, önceden var olan bir şey değildir, yalnızca süreç olarak okuma sırasında ve okuma eylemiyle ilişki içinde tanımlanabilir.</p>

  <p class="normal">Derrida tarafından önce felsefi geleneği olan metinlerle gelişen dekonstrüksiyonların edebiyat bilimiyle temas noktası, her şeyden önce metne tam bağlı yoğunlaşmayı her bir metnin mana yapısının kurgusuna yöneltti.</p>

  <p class="normal">Derrida’nın dekonstrüksiyon kuramından edebiyat bilimi ve edebiyat eleştirisi alanına geçiş, 1970’lerde Yale–School’un temsilcilerince (Geoffrey Hartman, J. H. Miller, Harold Bloom ve Paul de Man) gerçekleştirildi. Derrida’nın felsefeyi alımlayışı burada “<span class="ideitalik">New Criticism</span>” geleneğine bağlanır ama programlı metne bağlılık “lektür” kavramına yakınlık, “<span class="ideitalik">close textual reading</span>” kavramını oluşturur. “<span class="ideitalik">New Criticism</span>”den farklılık, metnin “<span class="ideitalik">intentionalite</span>”si (amaçlılığı) ve metnin mana bütünlüğü sorusunda ortaya çıkar. “<span class="ideitalik">New Criticism</span>” metni biçim ve içerik uyumuyla değerlendirir ve metnin bütünlüğünü, kendinden emin bir konuşmanın meramını anlatmanın ifadesi olarak görürken, dekonstrüktif okuma <span class="ideitalik">intentionalite</span>’yi asla hiçe saymaz. Bunu zamanla, bir metnin başat belgelendirme çizgisi olarak anlar, ama belgelendirme çizgisinin mana merkezi olarak genelleştirilmesi ise daima metnin kendisinin çeşitli dinamiklerince aşılır. Kuzey Amerikalı edebiyat bilimciler, lektür konusu olarak tematik karşıtlık ve farklılıkların geniş bir yelpazesini kabul ederler: Estetiğin ana kategorileri, mesela felsefeyle edebiyat arasındaki fark, kuramla uygulama, nesirle nazım, metinle bağlam, anlamakla “<span class="ideitalik">misreading</span>” arasındaki fark, keza tür sınırlarıyla “kanon” oluşturmanın yerleşmesi, ilgi odağıdır.</p>

  <p class="normal">Feminist edebiyat bilimcileri (mesela C. Chase, Sh. Felman ve B. Johnson), destruktion feminizmi, cinsiyet farklılığını inceleme konularına katarak oluştururlar. “<span class="ideitalik">New Historicism</span>”in (Yeni Tarihçilik) temsilcileri ve (Stephen Greenblatt gibi), dekonstrüksiyonu metne bağlı okumayla sınırlamayıp “<span class="ideitalik">poetics of culture</span>” (kültür edebiyatları) kavramından yola çıkarak tek tek metinlerde farklı represantasyon ekonomilerinin analizini, sosyal represantasyonların <span class="ideitalik">discours</span> (söylem) analitik incelemesiyle birleştiriyorlar.</p>

  <p class="normal">Paul de Man (1919–1983) ise Derrida’ya karşı eleştirel bir tutumla hareket eder. Onun çalışmaları, dekonstrüktif dil kuramının edebiyat ve estetik alana uygulanmasında önemlidir. 1970’lerden beri çalışmalarını programlı bir şekilde dekonstrüktif diye nitelendiriyorsa bununla, de Man’ın, <span class="ideitalik">New Criticism’</span>in temsilcisi Maurice Blanchot’nun ve Fransız yapısalcıların edebiyat kuramıyla uğraştığı 60’lı yıllarda geliştirdiği bağımsız bir edebiyat eleştirisi söz konusudur.</p>

  <p class="normal">De Man için de çıkış noktası, dil dinamizminin farklılığıdır ve bu farkın metnin açıklayıcı yorumlayıcı anlaşılmasını problem haline getirişidir. Onun “<span class="ideitalik">lektür</span>”ünün odak noktasını bu nedenle “retoriklik” ve “edebilik” oluşturur, kurgusal an değil. Kurgusal anın temelinde metinler “kendiliğinden farklılaşır”.</p>

  <p class="normal">De Man’ın edebilik kavramı Roman Jakobson’un çizgisinde yani dilsel söylemlerin, ifade tarzına yönelikliğini esas alırken retorikliği de geleneksel retorik anlayışından polemikçi bir şekilde ayırır. Geleneksel olarak retorik, stilistiğe aittir ve bu nedenle asıl ve aktarmalı ifade ayrımına dayalı bir dil kuramını öngörür. De Man ise retoriklik terimiyle, ifadenin kelime ve mecaz ayırımı, anlam ve kastetme ayrımının mevcut olmadığını, tersine her konuşmanın trope ve söz sanatlarıyla temel “metin üretici” işlev olarak retorik bir şekilde yüklü olduğunu ileri sürer. “Retoriklik” ile “okunamazlık”, de Man’da özdeş gibidir. Söz konusu olan, anlamaya hem tropelerin dil sanatları düzeyinde hem de konusal ifadeler düzeyinde engel olan yapısal tuhaflıklardır. Onun retoriklik kuramının merkezinde tropelerin, mecazların dekonstrüksiyonu vardır; çünkü bunların altında özdeşlik anlayışları, anlamın ve problemsiz referansın “hakikiliği” yatar. Böylece de Man, edebiyatta <span class="ideitalik">neyin</span> değil <span class="ideitalik">nasılın</span> önemini ortaya koyar. “Retoriklik”, anlama süreci sorunsalının kendisini konu edinir. Metnin yapısı ancak, “Okuma”nın çifte ve eşdeğerli eylemiyle ortaya çıkar. Yani semantik lektürün ikili oluşu, anlama eylemi, demektir ki retorik okuyuş, metnin biricik-liğinin ve bütüncüllüğünün imkânsızlığını ortaya çıkarır. De Man, “okuma” kuramını “filolojiye dönüş” (Return to Philology) olarak nitelemiştir. Böylece retorik figürlerin (yani söz sanatlarının) ve tropelerin geleneksel repertuvarına dönüşle edebiyat bilimi önemli bir ilişki kurar ki bu da dekonstrüktif edebiyat kuramı içinde retoriğin bir Rönesansını doğurur. Ama bu, söz sanatlarının stilistiğine indirgenemez, sürekli “<span class="ideitalik">metafigurativ</span>” (söz sanatları üstü) epistemolojik bir anlama yöneliktir. Edebiyat bilimi çalışmalarında alegori (mecaz) sanatının sembolden değersiz tutulagelmesine karşılık, de Man devrimci bir tutumla tersini savunur: Ona göre sembol, çürük, metafiziksel bir mirasın kalıntısıdır ve olsa olsa alegorinin yalnızca bir parçasıdır. alegoriyi üstün tutuşu, de Man’ın Romantizmdeki sembol fikrine karşı oluşuna dayanır. Kendisi bu ekolün eserlerinde yeni alegoriler saptar. Alegori, onun birçok denemesinde ele aldığı konu olmakla kalmaz, bir denemeler kitabının adı da <span class="ideitalik">Allegories of Reading</span>’dir (1979) (Okuma Mecazları). Bu kitaptaki denemeler ve başlığın kendisi, de Man’ın okuma eylemini yazar ve metinden üstün tuttuğunun göstergesidir. Edebiyatta söz sanatları (retorik figürler) ile özel olarak ilgilenmesinin sonucunda edebiyatın kendisini de bir trope (gerçekliğin imgesi) olarak görür. Bir imge, bir gösterge olduğuna göre de hiçbir zaman bir ve kesin anlamı olamaz. Görüşünün özelliği ise “dil ifadelerinin güvenirliği hakkında olumsuz bilgi”dir. Amerika Yapıbozuculuğu’nun ikinci kuşağının temsilcisi Paul de Man’ın öğrencisi Barbara Johnson sayılmaktadır. (Bkz. Pil Dahlerup, <span class="ideitalik">Dekonstruktion, Die Literaturtheorie der 1990’er,</span> s. 42) Barbara Johnson, hocası de Man’ın “okuduğu metne” çok zengin anlamlar kazandırdığından söz eder bir röportajında. Yapıbozucuların edebiyat incelemesine getirdikleri yenilik, okurun önemi ve katkısı konusunda kendini gösterir. Yazar–metin–okur üçlüsünde yorumlamacı teorisyenlerin başlattığı çizgiyi onlar aşırılaştırarak en uca götürmüşler ve edebi metnin yazarından, metnin kendisinden çok okurunda oluşan izlenim ve çağrışımların önemli olduğu görüşünü savunmuşlardır. Barbara Johnson, metin incelemelerinde, özellikle karşıtlıkların saptanması, bununla da kalmayarak söz konusu karşıtlıkların farklılığı üzerinde durur. “Farklılık” sorunsalının onda odak oluşturduğunu iki kitabının başlığından bile anlayabiliriz: <span class="ideitalik">The Critical Difference</span> (1980) (Eleştirel Farklılık) ve <span class="ideitalik">A World of Difference</span> (1987). En çok ilgilendiği karşıtlıkları kendisi şöyle sıralar: <span class="ideitalik">erkeksi/kadınsı, edebiyat/eleştiri, bağlamsallık/metinsellik, nesir/nazım, özgün/ardıl, edebiyat/kuram, gönderge/öze dönük gönderge, bilim/edebiyat, cümle yapısı/anlambilim, basit/ironik, cinayet/hata, suçlu/kurban/yargıç, edebiyat/psikanaliz/felsefe.</span> Johnson, Yapıbozuculuğun esasını, farklılıkları ortaya çıkarıp bunlar üzerinde düşünmek için yapıyı önce çözüp sonra yeniden kurgulamak olarak açıklar ve şöyle der:</p>

  <p class="normal"><span class="ideitalik">“Yapıbozucu bir okuma sırasında eğer herhangi bir şey bozuluyorsa, bu bozulan şey metin değildir, tersine: Bir gösterge biçiminin (Signifikationsform) öteki üzerindeki tekyanlı egemenliğidir.” (1982, 4–5)</span></p>
</body>
</html>
