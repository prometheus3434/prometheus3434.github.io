<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>geneledebiyat</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_32">10. EDEBİYAT BİLİMİNDE<br class="chapter" />
  TOPLUMSAL-TARİHSEL BAĞLAR</h2>

  <p class="normal">Edebiyat biliminde estetiği arka plana itme ve üretim, alımlama ve yayılmayı esas niteleme, araştırma konusu yapma, özellikle deneysel (ampirik) edebiyat sosyolojisinin yeniden canlanmasıyla önemsenir olmuştur: Bu eğilim, 1960’lı yılların sonlarında öğrenci hareketleriyle ortaya çıkmış, edebiyat biliminde İkinci Dünya Savaşı’ndan bu yana egemen olan anlayışla hesaplaşma şeklinde başlamıştır. Edebiyat eleştirisinin artık yalnızca estetik değere değil, asıl toplumsal ilişkilere bakmasını isteyen 70’li yılların bu görüşünün öcüleri 1920’lerin ve 30’ların Marksist edebiyat görüşüdür. Georg Lukacs, Walter Benjamin ve Frankfurt Ekolü’ nün edebiyat sosyolojisi uzmanları, bu dönemin en büyük temsilcileridir.</p>

  <p class="normal">Deneyci edebiyat bilimi, eserlerin estetik niteliğiyle ilgilenmeyip onların iletişimsel işlevlerini, ortaya çıkışlarını hazırlayan şartları araştırır. Yöntem olarak da deneyci toplum araştırması yöntemini benimser, bu yöntemi metin çözümlemesi ve alımlamasına uygular. Deneyci edebiyat sosyolojisi ise edebiyat kurumu içindeki işleyişi, mesela üretim, yazarın sosyal rolü, okuyucu kitlesinin oluşumu, toplum hayatında edebi ürünlerin işlevi gibi konularla ilgilenir.</p>

  <p class="normal">Edebiyatta toplumbilimin, Marksist tarih ve sanat anlayışının izini süren ünlü kuramcı Georg Lukacs (1885–1971) Macar Yahudi asıllıdır ve çok uzun süre etkisi duyulmuş bir edebiyat tarihçisi, estetikçi ve kültür filozofudur. Marksizmi Hegelcilikle birleştirerek ona idealizmden, Dilthey’den bir şeyler katan Lukacs, otobiyografik denemesi <span class="ideitalik">Marx’a Giden Yolum</span>’da (Mein Weg zu Marx, 1933) bu yolun kolay olmadığını çünkü her gün, uygulamanın ışığında yeniden işlenip özümsenmesi gerektiğini söyler. 1929 yılına kadar Viyana’da yaşayan, sonra Moskova’ya, 1945’ten sonra da Budapeşte’ye dönen Lukacs, orada estetik ve kültür felsefesi profesörü olur.</p>

  <p class="normal">Hayatının son yıllarını kapsamlı bir esere, <span class="ideitalik">Ontologie des gesellschaftlichen Seins’</span>a (Toplumsal Varlığın Ontolojisi) verir. Burada gençlik yıllarının tarih felsefesindeki optimizmi yoktur artık: Üç cilt olarak tasarladığı eserin ilk cildi <span class="ideitalik">Über die Besonderheit als Kategorie der Ästhetik</span>’de (Estetik Kategorinin Başkalığı, 1967) sanat biçimlerinin tarihini, üretken gücün gelişimini ve sanatın kendisini insanlık gelişiminin özbilinci olarak niteler.</p>

  <p class="normal">İnsanın her türlü eyleminin başı ve sonu, onun günlük yaşayışıdır derken, bilimin ve sanatın kaynağını buradan aldığını belirtir. Her ikisini de gerçeğin yansıması, gerçeğin insanlık tarafından keşfedilme yolları olarak niteler. Bilim, gerçeği kişileştirici (<span class="ideitalik">personifizierende</span>) bir görüşten uzaklaşma (<span class="ideitalik">Desanthropomorphieren</span>) sayesinde keşfederken sanat, hayatın antropomorfist, antropozantrik kopyalanabilirliğine yöneliktir. Lukacs, “<span class="ideitalik">mimesis</span>”i ayrıntılı bir biçimde ele alır.</p>

  <p class="normal">Lukacs’ın felsefe, ideoloji, sanat, kültür, edebiyat gibi çok geniş bir yelpazede eser vermiş olması, onun 20. yüzyıl fikir hayatında uzun süre etkili olmasını sağlamış, toplumsal varoluşa ve oluşuma bütüncül yaklaşımının bu etkide payı büyük olmuştur.</p>

  <p class="normal">Tarihsel–toplumsal oluşumu sanat kuramında esas alan ve Marksist, sosyalist edebiyatçıları etkileyen bir başka düşünür, Walter Benjamin’dir (1892–1940). 1925 yılında yazdığı doçentlik tezi <span class="ideitalik">Der Ursprung des deutschen Trauerspiels</span>’de (Alman Trajedisinin Kökeni) tarihsel olguları, doğrudan tarih olayları ağından çıkarıp başka bir boyuta sokarak, bir “konfigürasyon”un hecelenerek sökülecek yazısının öğeleri haline getirir. Barok dramını, ebedi <span class="ideitalik">“hakikat”</span>in yeni Platoncu mistik atmosferine ait bir <span class="ideitalik">“fikir”</span> olarak görür ki bu, kavramsal olarak tespit edilebilen <span class="ideitalik">“uç fenomenlerin eşsiz konstellasyonunda”</span> okunabilir. Brecht aracılığıyla tanıdığı Marx’ın fikirlerini Frankfurt Sosyal Araştırmalar Enstitüsü temsilcileriyle dostluğu sırasında derinleştirmiştir.</p>

  <p class="normal">Benjamin, sanat kuramının faşizmin hizmetinde oluşunu eleştirerek faşizmde “politikanın estetikleşme”sinin söz konusu olduğunu, oysa artık “sanatın politikleşmesi” gerektiğini ileri sürer. Estetikle politika arasında kurduğu diyalektikle, politikanın estetize edilmesi için estetik politikleşmelidir, der.</p>

  <p class="normal">Sanat eserini, teknik reprodüksiyon imkânları çağında irdeleyen bir sanat kuramı denemesi (<span class="ideitalik">Das Kunstwerk im Zeitalter seiner technischen Reproduzierbarkeit</span>, 1936), onun Lukacs ve Brecht, faşizm ve sürgün yaşantılarıyla ulaştığı materyalist değişimi yansıtır. Geleneksel sanat kavramının destrüksiyonunun başladığını dile getirir bu yazısında. Ona göre film, bambaşka bir kolektif alımlama sağlar. Bu “eğlenirken alımlama”, halkı yeni alımlama ödevlerine hazırlar. Yani sanatın teknik reprodüksiyon imkânı, onun kitlelere, dolayısıyla politikaya hizmet etmesini sağlar. Benjamin’in bu denemesinin etkisi 20. yüzyıl sanat kuramında uzun sürmüştür.</p>

  <p class="normal">Alman sosyoloji kuramında önemli yeri olan Frankfurt Ekolü, edebiyat biliminde toplumsal–tarihi görüşün yaygınlaşmasında rol oynamıştır. “<span class="ideitalik">Institut für Sozialforschung</span>” yani Frankfurt Ekolü 1930’larda Almanya’da Weimar Cumhuriyeti’nin ilk yıllarında Marksist kuram çalışmaları amacıyla kurulan bir merkezdir. Avrupa’nın öteki Marksist çevreleriyle ilişkisi zayıf olsa da Horkheimer ve Adorno’nun, eleştirel toplum kuramı ve bu kuramın daha sonraki üyeler tarafından geliştirilmesiyle 1960’ların sonlarından itibaren güçlenen yeni Marksist dalgada payı büyük olmuştur.</p>

  <p class="normal">Theodor Adorno (1903–1969), eleştirel toplum kuramında meslektaşı ve yakın dostu Horkheimer’in deyişiyle, çağımızın dâhilerindendi. Bu çokyönlü düşünürün dehası, felsefe, sosyoloji, psikoloji, müzik ve edebiyat biliminde kendisini kanıtlamıştı. Frankfurt Üniversitesi’nde felsefe doktorasıyla başlayan etkinliği bütün öteki alanlarda artarak sürmüştür. Walter Benjamin’in yolunda, müzikle gelişmiş estetik bir duyarlılıkla, felsefi görüşlerini sanatsal belgeler aracılığıyla işleyip kanıtlamıştır. Yahudi kökenli oluşundan dolayı Nazi Almanya’sından kaçmak zorunda kalan Adorno, önce (1934) İngiltere’ye (Oxford), sonra (1938) Amerika’ya (New York) yerleşmiştir. 1941 yılında Horkheimer’in yanına Los Angeles’e gittiğinde ortak çalışmaları <span class="ideitalik">Dialektik der Aufklärung</span>’a (Aydınlanmanın Diyalektiği) başlar. Bu eserde ana konu, Aydınlanmanın kendi kendini mahfetmesidir: Efsaneleşen aydınlanma! İnsanı Kant’ın deyişiyle “kendi suçu olan, erişkinliğe erememek”ten kurtarmayı amaç edinerek efsaneleşen Aydınlanma, tabiatı egemenliği altına almak ilkesiyle farkında olmayarak efsanevi (mitik) bir yola girmiş, bastırılan tabiat ise “sistemin insan üzerindeki gücü” olarak, teknik düşüncenin egemenliği halinde adeta öç almıştır. Bu düşünceyi “Odysseus” (“Avrupa uygarlığının temel eseri”) örneğinde işleyen Adorno ve Horkheimer, kurtuluşun ancak Aydınlanma’nın kendini aydınlatmasıyla <span class="ideitalik">(Selbstaufklärung der Aufklärung)</span> mümkün olabileceğini savunurlar.</p>

  <p class="normal">1949’da Frankfurt’a geri dönerek Toplum Araştırmaları Enstitüsü’nün yeniden kuruluşunda (1951) ön ayak olur, 1966’da <span class="ideitalik">Negative Dialektik</span>’i (Eksi Diyalektik) yayınlar. “Antisystem” olarak adlandırdığı bu denemesiyle, onlarca yıldır bağlı kaldığı felsefeyle hesaplaşır. 1960’larda ünlenen Adorno’nun, akademik başarıları Neomarksist ideoloji eleştirisinin savunuculuğuyla 1983’de 80. anma gününde klasiklerden sayılmasıyla ortaya konmuştur.</p>

  <p class="normal">Adorno’nun 70’li yıllardaki yankıları, onun ölümünden sonra <span class="ideitalik">(posthum)</span> yayımlanan fragmanı <span class="ideitalik">Ästhetische Theorie</span>’ye dayanır. Bu eseri sanat krizini ve güzelliğin güçsüzlüğünü gösterir, yalnızca estetik bütünlüğün değil, hakiki olmayan bütünlüğün krizini: Yani, tabiata hâkim olmak isteyen akılcılığın, endüstri hayatının mantıkçılığının, kültür endüstrisindeki yönlendirilebilirliğin yarattığı krizi. Toplumsal şartlardan kendini koparamayan bu sanatın, ezmede ve maddeleştirmede payı vardır, ama aynı zamanda da ezilenlere karşı gösterdiği sempatiyle bunun aksini ortaya koyar.</p>

  <p class="normal">Çağdaş estetik artık tarihsel olmayan tabiat güzelliğinin saflığını hedeflemez, daha ziyade <span class="ideitalik">Dissonanz</span>’ında (uyumsuzluk), âhenk hakkındaki hakikat dile gelir. Akıl almaz dehşet çağında üretici olmayan sanat, şefkati, huzursuz bir barışın boşunalığını ve gerekliliğini hatırlatıcı bir anlam taşır. Benimseyici kopyacılıktan farklı olarak, görece bir otonomi içinde, tabiatın ve insanların acısını unutmaz.<sup class="calibre3"><a href="../Text/geneledebiyat_split_211.html#footnote-100-162" id="footnote-100-162-backlink">[162]</a></sup></p>

  <p class="normal">Frankfurt Ekolü’nün etkili bir başka temsilcisi de Jürgen Habermas’tır (d. 1929). Eserlerini çok genel olarak, modern insanın ahlak problemini irdeleyen kitaplar şeklinde adlandırmak mümkündür. Geliştirdiği kuramı Heidegger’e ve onunla hesaplaşmaya borçludur. Geleneksel kurama, eleştirel bir tutumla karşı çıkarken Horkheimer’in gelenekselle eleştirel kuramları birbirinden kesinlikle ayırmak ilkesini gözetir: <span class="ideitalik">“Geleneksel kuram tasarımında, bilimin gerçek toplumsal işlev ve insan varlığında teorinin ne olduğu görülmez, onun soyutlanmış alanda ne anlama geldiği görülür... Uzman kişi, bilgin kimliğiyle, toplumsal gerçekliği ürünleriyle birlikte önemsiz sayarken..., eleştirel düşüncenin motifi, gerilimi gerçek olarak aşma gayretidir.”</span> Demek oluyor ki bir kuramın normatif özlerinin aydınlatılması, bu kuramın esas öğesi olmak zorundadır. Habermas, toplumsal norm sistemini “<span class="ideitalik">Lebenswelt</span>” (Yaşama dünyası) olarak adlandırır ve bunun için bilimsel bir “nüfuz”u araştırır. 1935’de <span class="ideitalik">Krisis der europäischen Wissenschaften und die transzendentale Phänomenologie</span>’den (Avrupa Biliminin Krizi ve Aşkın Fenomenoloji) beri hedeflediği bu konuya 1976 yılında <span class="ideitalik">Zur Rekonstruktion des Historischen Materialismus</span>’da (Tarihsel Maddeciliğin Yeniden Kurulması) yeniden eğilir. “Arka plan” araştırmalarını, “yaşama dünyası”nın karmaşasını (ki buna bireysel beceriler kadar kültür mirası da girer) ortaya çıkarmak için gerekli görür Habermas. Ve bunu her sosyoloğun görevi sayar. “Arka plan”a ulaşmak konusundaki hipotezi, her şeyin dilde mevcut olduğudur. <span class="ideitalik">“Eylemin sınırları, dilin sınırlarıyla çizilmiştir.”</span> Dil araştırması, bu yüzden kaçınılmazdır ve Habermas, tutarlı bir dil incelemesine girişir, dil felsefesi ve dilbilim problemleriyle uğraşır. Çeşitli linguistik ve pragmatik kuramlarla hesaplaşması sırasında Habermas şunu keşfeder: Her iletişimsel eylemin temelinde, “sözünü geçirme” (<span class="ideitalik">Geltungsansprüche</span>) vardır. Konuşan her kişi, dış dünya, toplum veya iç dünyasından bir şeyleri dışa vurur. Fakat bu alanları söz konusu etmekle kendini onlara karşı sınırlar. Ve söz konusu ederken de aynı zamanda bir hakikat –bir doğruluk– ve bir hakikilik iddiasında bulunur. Bu iddialardan biri öncelik alabilirse de aslında üçü birden geçerlidir. Habermas, Karl–Otto Apel’e dayanarak insanın kanıtlarla düşündüğünü ileri sürer. Tek başına düşünen kişiler olarak da insanlar <span class="ideitalik">Interaktion</span> (etkileşim) ilişkisine sokulmuştur ve argümanlarla düşünürler, der. Pratik–ahlaki kuralların normatif temeline dayanarak argüman tarzı hesaplaşmalarla iş yaparlar. Tamamlayıcı nitelikteki eklerinde Habermas, aklın, Kant’ın geliştirdiği üç eleştiride birden kendini gösterdiğini söyler: <span class="ideitalik">“Teorik aklın, ahlaki anlayış ve estetik hüküm verme gücüyle birliği”</span>dir bu. Ve Habermas böylece, bilimlerin uzun zamandan beri aranan normatif temelini bulmuştur: “Bütüncül akıl”dır (“<span class="ideitalik">Einheitliche Vernunft</span>”) bu.</p>

  <p class="normal">İlk ilgi alanı siyasal bilgiler olan, gençlik yıllarını İkinci Dünya Savaşı sonrası Almanya’da geçiren Habermas, Nazi politikasının temelden silineceğine inancını kaybedince toplum ve ahlak konusunda araştırmalara yönelmiştir.</p>

  <p class="normal">Ahlaki görüş açısı, ona göre, somut eğitimden idealize edici bir sınırlamayla ayrılır ve kültürel alışkanlık sayesinde alışılmış kısmi yaşama biçimlerine bağlı ve bireysel eğitim süreçlerinden gelen yorumlama açılarından uzaklaşarak elde edilir. Modern ahlak, şu ya da bu kısmi toplumdan gelemez, doğrudan doğruya dünya topluluğundan gelir. Ahlaki görüş açısının kültüre veya sosyal sınıfa özgü bir değer sistemi getirmeyip genel oluşu, ahlaki emirlerin manasını, ahlaki görevlerin esprisini yok eden bir görecelikten koruyabilir.</p>

  <p class="normal">“İletişimsel Eylem Kuramı”nın dördüncü ana problemi olarak nitelediği Modernizm teorisinde Habermas, Marksizmin nesneleştirme (<span class="ideitalik">Verdinglichung</span>) eleştirisini yeniden ele alarak <span class="ideitalik">“yaşama dünyasının sistematik sömürgeciliği”</span> olarak adlandırır. Bu toplum teorisini Weber, Durkheim, Parson’dan alarak geliştirir. Eser, kapsamlı haliyle kısa zamanda uluslararası tartışma alanına girmiştir.</p>

  <p class="normal">Edebiyat biliminde toplumbilimin ve tarihin desteğini arayanlar, edebiyatın toplumla ve tarihle alışverişi olduğuna inananlardır ve yukarıda tanıttığım düşünürlerin bu doğrultuda etkileri büyük olmuştur. Edebiyatla toplumun karşılıklı etkileşimi, eserlerin konuca ve biçimce toplumun belli eğilimleri tarafından belirlenmesi ve edebiyat eserlerinin özündeki etki etme özelliğiyle okurlara, giderek topluma yön vermesi ile gerçekleşir.</p>

  <p class="normal">Edebiyat tarihçiliğini toplum–tarih araştırmaları ışığında yürütme ilkesi, bu kuramın getirdikleri arasındadır. Pozitivizm ve düşünce tarihinden sonra edebiyat tarihinde toplumsal değişimlerin ve tarih olaylarının izini sürmektir artık amaç. Sosyoloji tarihi temelli edebiyat tarihçiliği, üretim ve iletişim şartlarının değişimiyle bu değişimin bir sanat ekolüne etkisini ortaya çıkarmayı amaçlar. Medyanın rolü, edebiyatın yaygınlık kazanması, okuyucu–seyirci–dinleyicinin medyayla ilişkisi, öne çıkan konu öbeklerini oluşturur. O zamana kadar estetik ve seçkinci bir tutumla göz ardı edilen ürünler: Eğlencelik yazın, işçi yazını, kadın yazını vb., hitap ettiği kitlenin geniş olması nedeniyle özellikle ilgiye değer bulunur.</p>

  <p class="normal">Edebiyat tarihinin sınıflandırılmasında, türlerin ayırımı büyük rol oynar. Wilhelm Vosskamp’ın tür kuramına dayanarak edebi türler, edebi–sosyal anlaşma biçimleri olarak, tarihi sosyal ihtiyaçların ifadesi olarak ele alınır. Edebi türler, bu bakış tarzında, toplumsal problemlerin çözüm denemesi anlamındadır ve sosyal çelişkilerin ortaya çıkmasını sağlar. Türlerdeki değişme, buna göre, sosyal ihtiyaçların da değişimini dile getirir.</p>

  <p class="normal">Sosyal tarihin edebiyat tarihçiliğine yardımcı sayılmasının uygulamadaki eksikliği, kadın hareketlerinin gerektiğince ele alınmayışıydı. Feminist gruplarca eleştirilen bu eksiklik, 1980’lerden sonra fazlasıyla giderildi. Cinsiyet, yalnız biyolojik bir kategori olarak değil, sosyal kategori olarak toplum tarihi araştırmalarına açık bir “sosyal sınıf” niteliğine büründü. “Cinsiyet” kategorisinin yardımıyla araştırmalar algılamanın ve anlamlandırmanın kadınsı biçimlerine odaklandı.</p>

  <p class="normal">Edebiyatın “kurumlaşması”, toplumsal ve tarihsel arka plan çalışmalarının sonucunda gerçekleşir. Edebiyat bilimci Peter Bürger, avangard eğilimleri incelediği araştırmalarında (<span class="ideitalik">Theorie der Avangarde</span>, Frankfurt/M. 1974 ve <span class="ideitalik">Aktualität und Geschichtlichkeit, Studien zur gesellschaftlichen Funktion der Literatur</span>, Frankfurt/M. 1977) edebiyatın burjuva toplumlarında kurumlaşmasını ortaya çıkarır. Lukacs ve Adorno, sanat eserinin toplumsal özünü sorguladığı çalışmalarıyla Bürger’e öncülük etmişlerdi. Bürger, onlardan farklı olarak, edebiyatın toplumsal işlevi sorusuna eğilir. Edebiyatla toplum arasındaki alışveriş (karşılıklı etkileşim), bu konunun odak noktasıdır. Ona göre edebiyatın işlevi, üretim ve alımlamanın çizdiği kurumsal çerçeveyle belirlenir. Kurumsallık terimiyle Bürger, kitapçılığı, yayınevleri ve kütüphaneleri kastetmez. Bunlar ona göre edebiyat sosyolojisinin araştırma alanlarıdır. Bürger’in “Kurumsallık” anlayışı: Bir toplumda edebiyattan genel olarak neyin beklendiği, neyin anlaşıldığıdır. Estetik normlar sayesinde, o normlar aracılığıyla eserle toplum arasındaki etkileşim sağlanır. Bürger, araştırma alanı olarak burjuva toplumunu alır. Sanat alanının ancak bu toplumda işlevsel olması önemlidir. Artık din ve felsefe gibi kurumların üstlenemediği işlevi burada sanat üstlenmektedir. Sanat bağımsızdır ve bu niteliğiyle de amaca yönelik akılcılıkla, endüstrileşmeyle belirlenen dünyaya karşıt kutup oluşturur. Edebiyatta, insanın yabancılaşma yaşantısı korunur ve onun gerçek hayatta kaybettiği bütüncüllüğü yeniden sağlanır. Bu ise ancak ‘yüce’ bir sanatın yerine getirebileceği çok özel ve yüksek bir hedeftir. Bürger’in böyle bir işlev saptayışı, sanatın kurumsallaşmasıyla “yüksek” sanatı “adi” sanattan ayırmaya, yani sanatın “<span class="ideitalik">Dichotomie</span>”sine (ikililik) götürür.</p>

  <p class="normal">Feodal–saray toplumunda sanat, seçkinlerin, önde gelenlerin hayatının bir parçası, onların hoşça vakit geçirmesine yarayan bir etkinlikken, burjuva toplumlarında edebiyatla dünya arasında kesin bir çizgi vardır ve bu, sanatın politik ve toplumsal sonuçlar elde edemeyişinin nedenidir.</p>

  <p class="normal">Bürger’in “kurumlaşma” kavramı, doğrudan doğruya edebiyatın bağımsızlığı anlayışına dayanır. Burjuva toplumunda bu anlayışın yanı sıra varlığını sürdüren ve iş dünyasının etkilenmesi imkânını kabul eden edebiyat anlayışları da vardır, ama Bürger bunları “kurumlaşma”nın dışında bırakır.</p>

  <p class="normal">Edebiyat–toplum ilişkisinde bir başka soru, edebiyatın bir sosyal sistem, bir işlevsel model sunup sunmadığıdır. Münih’de 70’li yıllarda bir araştırma projesi, disiplinlerarası bir çalışmayla edebiyat bilimi, tarih ve sosyal bilimi bir arada devreye sokarak edebiyat ile edebiyat hayatı ve toplum arasındaki nedensellik–işlevsellik ilişkilerini açıklayan bir sistematik model yaratmak amacındaydı. Talcott Parsons, makrososyolojik bir incelemeyle eylem kuramsal bir tasarımı birleştirmişti. Buna dayanarak edebiyatın sosyal sistemini organize eden kurgular araştırılacaktı. Parsons, toplumun sistemsel karakterinden yola çıkar. Dünyanın fazla karmaşıklığı nedeniyle insanın algılayışında ve eyleminde bir seçme–eleme olduğunu ileri sürer. “Gerçeklik”, buna göre ancak insanın eylemiyle kurgulanır ve bir yapıya kavuşur. Eylem bir “<span class="ideitalik">Interaktion</span>” (etkileşim) sırasında ve “<span class="ideitalik">Intentionalität</span>”le (niyetililik) meydana gelir. Ve bu, yalnızca belli eleme mekanizmaları varsa mümkündür. Bunun sonucu olarak, toplumsal düzende normatif eylem belirleyicilerinin arkasında ortak eylemler yer alır. Parsons, toplum sistemini bir bütün olarak ele alır. Bu bütün, geliştikçe karmaşıklaşmış ve yeni alt sistemler doğurmuştur: Ekonomi, siyaset, toplumsal cemaat ve sosyal kültür; yani o dört alt sistem, toplumsal tüm sistemi oluşturur, ki bu da Parsons’un hiyerarşik yapılı toplum modelinin en üst katmanıdır. “Alt sistemler” (<span class="ideitalik">Subsysteme</span>), Interaktion ilişkileri ve değişim süreçleriyle birbirine bağlıdır. Interaktion medyaları aracılığıyla tek tek medya bölümleri arasında ilişki kurulur: Ekonomi üst sistemi için değişim aracı “para”, Interaktion sürecini yönlendirir, siyasette bunu “iktidar” sağlar, toplumsal cemaatta “itibar”, sosyal kültürde ise “değer bağlılığı”.<sup class="calibre3"><a href="../Text/geneledebiyat_split_212.html#footnote-100-163" id="footnote-100-163-backlink">[163]</a></sup> Sosyal sistem edebiyat, bu modelde, sosyal kültür alt sisteminin alt sistemidir. Sosyal sistem niteliğiyle edebiyat, estetik olgu “metin”le sınırlı değildir artık. Metin de sosyal olaylardan kaynaklanır ve sosyal olaylara kaynak oluşturur.<sup class="calibre3"><a href="../Text/geneledebiyat_split_213.html#footnote-100-164" id="footnote-100-164-backlink">[164]</a></sup> Sosyal sistem edebiyatla öteki alt sistemler arasında karşılıklı ilişkiler bulunur ve bunlar mesela üretimin, alımlamanın, ekonomi, politika ve kültürel normlarda ilişkisine bağlı oluşunda ortaya çıkar. 18. yüzyıla kadar Interaktion aracının değer koyucusu ilk planda din alt sistemi iken, bir değişim olmuş ve 19. yüzyılda edebiyat bu işlevi devralmıştır.</p>

  <p class="normal">“<span class="ideitalik">New Historicism</span>” (Yeni Tarihçilik), sosyal tarih yerine kültür poetiği sloganının öteki adıdır. Amerikalı edebiyat bilimci ve Rönesans uzmanı Stephen Greenblatt, bunun <span class="ideitalik">“ölülerle konuşma arzusuyla başladığını”</span> söyler. Onun metinlere gösterdiği kişisel ilgi hem ironik hem de programlıdır. <span class="ideitalik">New Criticism’</span>in Amerikan ve İngiliz üniversitelerinde edebiyat eleştirisini önemli bir ihtisas alanı haline getiren objektiflik iddiasına karşıdır Yeni Tarihçilik. Geçmişin konu edilmesi ayrıca edebiyat–tarih ilişkisini de gündeme getirir.</p>

  <p class="normal">Greenblatt, Yeni Tarihçilik araştırmalarında “<span class="ideitalik">Cultural Poetics</span>” (Kültürel poetikler) terimini kullanırken teorik görüşlerden çok metin analizi için yeni somut örnek arayışındadır. Metne bağlı eleştiriye karşı çıkar ve metni, kendi içine kapalı bir sanat eseri olarak görmeye karşıdır. “<span class="ideitalik">Ahistoric</span>” yani tarihle bağı olmayan metin anlayışına karşı, metnin ortaya çıkışı sırasındaki tarihi sosyal şartları göz önüne almaktan yanadır. Yeni Tarihçilik’te metin analizi daha çok edebiyatın, başka metinlerle ilişkisinin analiz uygulamasına yöneliktir. Greenblatt, “<span class="ideitalik">Transaktion</span>”lar dediği kültürel ifadelerin değişim ilişkilerini araştırır: Davranış ve dil biçimleri, jestler ve ritüeller, kolektif görüşler ve deneyimler, edebi metince, düpedüz kabul edilmez, daha ziyade “sosyal enerji” olarak metne nüfuz eder ve belli şartlar altında özümsenir, biçim alır.<sup class="calibre3"><a href="../Text/geneledebiyat_split_214.html#footnote-100-165" id="footnote-100-165-backlink">[165]</a></sup></p>

  <p class="normal">Greenblatt, edebi metni Bahtin tarzı bir polifoni (çokseslilik) olarak gördüğü gibi, kültür anlayışı da böyledir. “<span class="ideitalik">Cultural Poetics</span>” hedefi, sınırları, hiyerarşiye ve ben ile başkası diyen kutuplaşmayı kaldırmak esasına dayanır. “Yeni Tarihçilik”in popülarizmi de burdan kaynaklanır.</p>

  <p class="normal">“Kültürel Materyalizme” gelince:</p>

  <p class="normal">Greenblatt’ın “<span class="ideitalik">Cultural Poetics</span>” görüşünün Marksist varyasyonu diyebileceğimiz “Kültürel Materyalizm”i İngiltere’de R. Williams ve T. Eagleton’un etkisiyle oluşmuştur. Temsilcilerini (mesela J. Dollimore ve A. Sinfield) Yeni Tarihçiliğe bağlayan özellik, bir yandan devlet gücü ile kültür ilişkilerine ilgileri, öte yandan da Elisabeth Dönemini araştırma konusu olarak almalarıdır. Amerikalı meslektaşlarından farklı olarak bunlar, eleştiri imkânlarını araştırmalarının merkezi sayarlar. Eleştirel mesafeyi korumak için Dollimore, Marksist Yapısalcı Althusser’in ideoloji kavramına bağlanır: Althusser, ideolojiden “yanlış bir bilinç” değil, bireylerin gerçek varlık koşullarıyla olan hayali ilişkinin temsilini anlar.</p>

  <p class="normal">Kültürel Materyalizm, bir toplumun kültürünün de ekonomik üretim şartlarıyla belirlendiği görüşündedir. Bu nedenle edebi metinlerin de bir toplumun ideolojiyle biçimlenmiş iktidar şartları hakkında bilgi verdiğini kabul ederler. Egemen kültür, bir toplumun kültürünün bütünü demek olamayacağından, iktidar yapısına bağlanan birçok alt kültürler vardır. Kültürel Materyalizmin ilgisi daha çok bu alt kültürleredir. Homoseksüellik, transseksüellik, Feminizm ve Kolonializm üzerine pek çok araştırma bu ekolde yapılmıştır. Alt kültürlerin sesini duyurmayı, bunlar üzerine çalışmayı edebiyatın ve edebiyat bilimin bir anlamda görevi saymışlardır.</p>

  <p class="normal"><span class="idebold">Marksizm ve</span> Discours <span class="idebold">(Söylem) Analizi</span></p>

  <p class="normal">Amerikalı edebiyat bilimci F. Jameson, Kültürel Tarihçilik kuramının temsilcileri gibi Marksizmle “<span class="ideitalik">Discours</span>” (söylem) teorisini birleştirmek ister. Nedir bu “<span class="ideitalik">Discours teorisi</span>”? <span class="ideitalik">Discours</span> (Fransızcadan gelmedir ve “söylem” anlamına gelir.), genel anlamıyla konferans, konuşma veya makale demektir. Avrupa Aydınlanma döneminde, hakikati arayan felsefi konuşma demekti ki Habermas da “<span class="ideitalik">discours</span>”u böyle kullanır. Yeni edebiyat biliminde ise <span class="ideitalik">discours</span> (söylem), daha çok <span class="ideitalik">discours</span> (söylem) analizi olarak geçer ve kendine özgü bir kuralsallığı olan, gerçekten geçmiş söylemlerin tarihsel tümü için kullanılır. Foucault <span class="ideitalik">discours</span>’u bir şey ifade eden işaretler toplamı olarak değil, “malzeme uygulamaları” (<span class="ideitalik">materielle Praktiken</span>) olarak görür. Bunlar, sistematik olarak, <span class="ideitalik">“anlattıkları nesneleri oluştururlar.”</span> Bu uygulamaların bir başka özelliği, ortak bir konuşma konusuyla, kurallar ve geleneklerle belirlenmiş olmasıdır ki söz konusu gelenek ve kurallar nasıl, kimden, hangi kavramlarla ve hangi medyada bu konu üzerine konuşulabileceğini, keza öteki <span class="ideitalik">discours</span>larla (söylemler) ilişkilerini belirler. Neyin söylenebilip neyin söylenemeyeceğini tespit etmeleri bakımından <span class="ideitalik">discours</span>lar, iktidar etkileri altındadır ve aynı zamanda da iktidar mücadelelerinin alanıdır. <span class="ideitalik">Discours</span>lar (söylemler) medyaya, kurumlara ve maddi aygıtlara bağlıdır.</p>

  <p class="normal">Jameson’a dönelim. <span class="ideitalik">Politik Bilinçaltı–Sosyal Eylemin Sembolü Niteliğiyle Edebiyat</span> başlıklı kitabında (1988) Jameson, Lukacs’ın Hegelci Marksistliği ve Althusser’in yapısalcı okuma tarzının etkisi altında Marksizmin sistemli bir şekilde yenilenmesini amaçlar. Poststrüktüralist özellik olarak da Lacan’ın psikoanalitik kuramı doğrultusunda gerçekle simgeseli ayırır: Gerçeği asla doğrudan doğruya yaşayamayız, hep simgeleşmiş olarak karşımıza çıkar, der. Tarihin bütüncüllüğüne aktarıldığında bunun anlamı Jameson’a göre, tarihi “mevcut olmayan neden” olarak yorumlamaktır. Tarihe nüfuz etmek, ancak metinler aracılığıyla mümkündür. Ama gerçekliğin algılanması daima kolektif, sınıfların ‘<span class="ideitalik">discours</span>uyla şekillenmiş bir yorum demek olduğundan metinleşme (<span class="ideitalik">Textualisierung</span>) hep ideolojiyle biçimlenmiştir. Politik bilinçaltını, sınıflar <span class="ideitalik">discours</span>unun izlerini metinlerin yüzeyinde görünür hale getirmekse Jameson’a göre ancak Marksizmin, açımlamada <span class="ideitalik">“mutlak ufuk belirleyici”</span> yapılmasıyla olur. Ne var ki Jameson’un açımlama modeli geleneksel yorumlamadan farklıdır ve edebi metin, toplumsal temelleri ortaya çıkarılmak üzere üç aşamada incelenir: Bu aşamaların ilki, “siyasi tarih”tir ve tarih, belli bir zaman dilimine indirgenir. Önce metnin, çelişkiler, aksamalar ve tutarsızlıklar bakımından elden geçirilip yazıldığı dönemle ilişkisi ortaya çıkarılır. Jameson, geleneksel ideoloji eleştirisinden farklı olarak, edebiyatı “simgesel olay” olarak yorumlar. Gerçeklikte var olan çözümsüz toplumsal çelişkiler edebi eserde (bilinçsizce) formal bir çözüme ulaşır.</p>

  <p class="normal">Açımlamanın ikinci aşamasında Jameson, <span class="ideitalik">discours</span> (söylem) düzlemine geçer. Bu yorum ufkuna “toplum” adını verir. Toplum, karşıt sınıfların karşıt mücadeleleriyle belirlenir. Edebi metin kolektif sınıf <span class="ideitalik">discours</span>u içinde bir dışavurum demektir ve bu yüzden toplumsal <span class="ideitalik">discours</span>un (söylemin) dışında bağımsız değildir. Metin analizi, bu düzeyde toplumsal <span class="ideitalik">discours</span>la metne taşınmış olan özel “ideologem”leri (sınıf dillerindeki en küçük anlam birim) araştırır. Jameson, örnek olarak iyi ile kötünün etik karşıtlığını verir. Anlatı paradigması olarak bu karşıtlık edebi metinleri de biçimler. Yazarın asıl niyetiyle ilişkisiz olarak geleneksel anlatı süreci içinde bir ideolojik söylem metne taşınmış olur. Edebi türlerin ve biçimlerin <span class="ideitalik">discours</span> (söylem) düzeyinde stratejik bir işlevi vardır.</p>

  <p class="normal">Sonuncu açımlama aşamasını Jameson, “tarihsel” olarak niteler ve bu aşamayı çeşitli üretim ilişkilerinin gerilim alanı sayar. Eski üretim tarzları bir yandan devam ederken, öte yandan karşıt eğilimler gelecekteki yeniliklere işaret eder. Bu yüzden toplum ve siyaset hayatında çekişme olarak su yüzüne çıkan ve sürekli bir “kültür devrimi”ne eş çelişkiler olur.</p>

  <p class="normal">Jameson, kendi kuramını, öteki açımlama metotlarını tarihileştiren bir “Metakommentar” (üst yorum) olarak niteler. Edebiyatı sosyal eylemin sembolü olarak görmek anlamındaki bu kuram, edebiyatı toplumsal çelişkileri yansıttığı için, kültürel direnç alanı sayar.</p>

  <p class="normal"><span class="idebold">Jürgen Link ve Kolektif Simgesellik</span></p>

  <p class="normal">Foucault’nun Almanya’daki alımlanışı, sistem teorisi bakımından önemli izler bırakır. Bochumlu germanist Jürgen<br class="chapter" />
  Link, edebiyatı <span class="ideitalik">discours</span>lar (söylemler) arasının kurumlaşmış biçimi olarak görür. Onun “<span class="ideitalik">discours</span>lar arası”ndan anladığı şey, Foucault’nun <span class="ideitalik">discours</span> (söylem) kavramına eleştirisinden kaynaklanır. Modern toplum içinde gittikçe artan farklılaşma, Link’in dayanağıdır. Belli “temel–edebi görüş biçimleri”, mesela analojiler, metaforlar ve semboller, uzmanlık bilgisini somut ve herkesçe anlaşılır bir biçime sokuyor ve konuşmayı <span class="ideitalik">discours</span> (söylem) dışına çıkarmayı mümkün kılıyor. Burada özellikle bütün toplumun ortak deneyimleri sonucu elde edilmiş kolektif semboller rol oynuyor. Link, bu tür kolektif sembollerin edebiyatta nasıl kullanılıp değerlendirildiğini araştırmaya koyulur. Örnek olarak, 18. yüzyılda icat edilen balonun edebiyat ve gazete metinlerinde sembolleşmesini gösterir. Bu sembolün yaygınlığını, birçok <span class="ideitalik">discours</span>ları (söylemi) ilgilendirmesiyle açıklar: Balon sembolü, bir araç veya makine olarak bir yandan tabiat bilimleri <span class="ideitalik">discours</span>unu ilgilendirirken, panayır eğlencesi olarak, mucizenin teknikle gerçekleşmesini sembolize eder. Aydınlanma toplumunun bilgisi buna göre dini söylemlerin inancının yanına yükselir. Yığınlarca denenebilirliği, balonu nihayet Fransız Devrimi yandaşlarının politik <span class="ideitalik">discours</span>unda (söyleminde) ilerlemenin sembolü yapar.</p>

  <p class="normal">Kolektif semboller sağlam bir anlam kefesine yerleştirilmişlerdir ama yine de kolektif olarak genişletilebilirler. Balon sembolüne mesela araç olarak hava dahildir, sonra dikey hareket, serbest sallanma ve kuşbakışı. Buna karşılık olumsuz özellikler olarak direksiyonsuzluk, düşme tehlikesi ve baş dönmesi. Olumlu ve olumsuz özelliklerin dengesi, bu sembollerin kullanılma değerlerinin ana kurgusunu belirler, çünkü ancak bunlar sayesinde farklı pozisyon ve düğümler söylemsel olarak yansıtılabilir. Kolektif semboller sistemi bir çeşit enine boyuna oklardan oluşan bir “ağ”a benzer.</p>

  <p class="normal">Kristen Wechsel, edebiyat bilimindeki metot tartışmalarına sosyal–tarihsel katkıların, 1970’lerden beri süregeldiğini belirtiyor. Bu etkiler iki yandan eleştiriliyor: Bir yandan <span class="ideitalik">discours</span> (söylem) analizi esasında, poststrüktürel önbelirtiler güncel kuram tartışmalarını canlandırıyor, öte yandan da sistem teorisi en azından Almanca konuşulan ülkelerde yerleşiyor.<sup class="calibre3"><a href="../Text/geneledebiyat_split_215.html#footnote-100-166" id="footnote-100-166-backlink">[166]</a></sup></p>

  <p class="normal"><span class="idebold">Kültürel Materyalizm<sup class="calibre3"><a href="../Text/geneledebiyat_split_216.html#footnote-100-167" id="footnote-100-167-backlink">[167]</a></sup></span></p>

  <p class="normal">1980’lerin başında İngiltere üniversitelerinde geliştirilen bu görüş edebiyat biliminin sınırlarını genişletmeyi öngörür. Bu bilim dalının kapsamına almayı amaçladığı alanlar, yeni kültür tarihi ve politik perspektiflerdir. Bu nedenle de Kültürel Materyalizm, yöntemce kendisine yakın olan Amerikan ekolü “<span class="ideitalik">New Historicism</span>” (Yeni Tarihçilik) gibi, “metne bağlı inceleme”nin (<span class="ideitalik">Werkimmanente Interpretation</span>) ve <span class="ideitalik">New Criticism</span>’in (Yeni Eleştiricilik) aşılmasını amaçlar. Yeni Tarihçilik’ten daha kararlı bir şekilde, edebi metinlerin politik boyutunun görmezden gelinmeyeceğini vurgular Kültürel Materyalizm. Ve bu görüşün doğal sonucu olarak da politik kuram, tarih, edebiyat bilimi ve kültür biliminin disiplinler arası işbirliğini ister. Yeni tartışma düzeyine uygun bir Marksist ve materyalist estetik yaratma hedefine ulaşmak için Kültürel Materyalizm temsilcileri, “yeni bir kültür tarihi görüşü” (<span class="ideitalik">New Cultural History</span>) peşindedirler ki bu görüş Fransız “Söylem Kuramı” (<span class="ideitalik">Diskurstheorie</span>) ve “Yapıbozuculuğu” (<span class="ideitalik">Dekonstruktion</span>) ile tamamlanıp zenginleştirilmiştir. Frankfurt Ekolü’nün ılımlı Yeni Marksist kuramcılığına yeniden dönerek ve aynı zamanda da Fransız ve İngiliz Marksist materyalist edebiyat eleştirisine sempati duyarak önemli bir kuram düzeyi tutturmuştur Kültürel Materyalizm. Ve bu düzey sayesindedir ki geleneksel Marksist düşüncenin metodik eksiklerini tamamlamayı başarmıştır. Eskinin altyapı–üstyapı modeli ve edebiyatta yansıtmacılık ilkesi yetersiz bulunmuş ve reddedilmiştir. Kültürel materyalistler bunun yerine, edebiyatla kültür verileri ve tarihi olaylar arasında çok daha dinamik ilişkiler üzerinde durmuşlardır. Onların önemsediği model, toplumsal yapıların yeniden değerlendirilmesini öngören karşılıklı toplumsal alışveriş süreçleridir. Bu bakımdan Kültürel Materyalizm, Yeni Tarihçilik (<span class="ideitalik">New Historicism</span>) ile önemli metodik benzerlikler gösterir; ama yine de ikisi arasında kalıcı farklar göz ardı edilemez. Her iki ekolde de Shakespeare’in ve mevcut Shakespeare araştırmalarının eleştirisi yapılmıştır. Bu iki ekolün ortak ya da benzer yanları arasında önemle anılması gereken özellik, geleneksel hümanist edebiyat bilimine karşı cephe almaktır. Öte yandan ayrıldıkları nokta, mesela Rönesans edebiyatının değerlendirilişinde Kültürel Materyalistlerin bu dönem edebiyatının devrimci potansiyelini daha çok küçümsemeleridir. Onlar, Rönesans trajedilerinde zengin bir tarihi belge hazinesi görerek edebiyatta yeni bir iktidar analizi ve eleştirisi gerçekleştirmek isterler. C. Belsey’in 1984 yılında yayımladığı bir araştırma, erken yeni çağ sübjektivizminin iç çelişkilerini ortaya koyar. Rönesans trajedi kahramanlarının ortak özelliği Belsey’e göre onların bireysel başarısızlığı değildir, davranışları bütün bir devrin belirtilerini taşır; devrin toplum sorunsalını billurlaştırır. Belsey, Yapıbozucuların sistematik sonuçlarına gönderme yaparak, Rönesans trajedi kahramanlarında alışılmış kimlik ve mantık kategorilerinin tartışmalı olduğunu belirtmiştir. 1980’lerin sonundan itibaren Kültürel Materyalizmle cinsiyetçi araştırmalar (<span class="ideitalik">gender studies</span>) arasında verimli bir diyalog gerçekleşmektedir. Çünkü cinsiyetçi edebiyat araştırmalarında ilgi, artan bir yoğunluk kültürel poetik incelemelerine yönelmektedir. L. Jardine gibi ünlü feminist araştırmacılar, Kültürel Materyalizme kaymışlardır; öte yandan Kültürel Materyalizmin savunucuları da son zamanlarda cinsellik problemleri ve cinsel rolleri edebiyatta inceleme konusu olarak seçmekteler: Foucault’ya yönelmeleriyle de iktidar ile arzulama arasındaki karşılıklı ilişkiye dikkatleri çekilmiştir. Cinslerin sosyokültürel rolleri, bu araştırmaların sonuçlarına göre, biyolojik esastan çok bireylerin ve dönemlerin tipik arzulama projeksiyonunu belgeler. Belsey, <span class="ideitalik">Desire</span> başlıklı eserinde (1994) arzulamanın ve Batı Romantik aşkının tarihiyle hesaplaşır. J. Dollimore de (1991) Augustinus’ dan O. Wilde’a ve Foucault’ya kadar sıradışı, eşcinsel arzulamanın edebiyattaki izdüşümünü irdelemiştir. Bu son iki araştırmayla Kültürel Materyalizm, ilk araştırma alanı olan Rönesans edebiyatından uzaklaşmış, ilgi alanını genişletmiştir.</p>
</body>
</html>
