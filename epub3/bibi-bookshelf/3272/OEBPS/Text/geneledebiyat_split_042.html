<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>geneledebiyat</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_42"><span class="idebold">8. EMPRESYONİZM (İZLENİMCİLİK)</span></h2>

  <p class="normal">Adını Fransızcada izlenim anlamına gelen “<span class="ideitalik">impressione</span>”dan alan bu edebiyat akımı, aslında 1870 sonunda Fransa’da oluşan bir resim çizgisine karşı çıkıştır. Kavram daha sonra 1890–1910 yılları arasında edebiyattaki benzer tepki akımı için kullanılmıştır. Söz konusu tepki ise Natüralizme yönelmiştir. Empresyonizmde önem kazanan, duyusal ve öznel izlenimdir. Bu izlenim, eşsiz bir andır ve son derece net ve etkileyici bir tarzda dile getirilmek durumundadır. Öznel ve kavranabilir çözümlemelere elverişsiz olan duygunun yalnızlaştırılışı, somut bütünlüğün çözülüp bir dizi tepkilere, artık ancak ruh hallerinde algılanabilir bir dünyanın maddilikten uzaklaştırılmasına sebep oluyordu. Empresyonist eserlerde dış olayların gerilemesinden söz edilebilir. Keza tabiatı taklit seslerine de pek rastlanmaz. Kısa ve yoğun edebiyat türlerine rağbet vardır: Eskiz, novel, ilerki yıllarda ancak pek uzun olmayan romanlar, tek perdelik nazım oyunlar. Empresyonizmin güçlü olduğu alan, şiirdir.</p>

  <p class="normal">Fransa’da C. Baudelaire (1821–1867), P. Verlaine (1844– 1896), Goncourt Kardeşler akımın öncüleri sayılır. Esas temsilciler A. France (1844–1924), M. Proust’tur (1871–1922). Fransa’dan bütün Avrupa’ya yayılan Empresyonizmi Belçika’da M. Maeterlinck (1862–1949), İtalya’da G. D’Annunzio (1863–1938), İngiltere’de O. Wilde (1854–1900), Danimarka’da J. P. Jacobsen (1929), H. Bang, Norveç’de K. Hamsun (1859–1952), Rusya’da A. P. Çehov (1860–1904), Almanya’da şiirde D. von Liliencron (1844–1909), M. Dauthendey (1867–1918), R. Dehmel (1863–1920), genç Rilke (1875–1926), genç H. von Hofmannsthal (1874–1929), tiyatroda H. von Hofmannsthal, A. Schnitzler (1862–1931), O. E. Hartleben (1864–1905), romanda E. Keyserling (1855–1918), R. Beer–Hofmann (1866–1945), eskizde P. Altenberg (1859–1919) temsil eder. (Alman empresyonist yazarları hakkında geniş bilgi için “Çağdaş Alman Edebiyatı” başlıklı kitabımın ilgili bölümüne bakılabilir.)</p>

  <p class="ara-basl-k"><span class="idebold">9. Ekspresyonİzm (DIŞavurumculuk)</span></p>

  <p class="normal">Ekspresyonizm adı, Latincede ifade etmek anlamına gelen “expressio” kelimesinden türetilmiştir ve önce plastik sanatlarda, sonra müzikte daha sonra da edebiyatta, 1920’lerde yeni “anlatım sanatı”nın çeşitli akımları için ortak bir ad olarak kullanılmıştır. Ekspresyonist akımların ortak yanı, daha önceki akımlara karşı oluşlarıdır, yaşattıkları yeni bir “hayat hissi”dir (<span class="ideitalik">Lebensgefühl</span>). Gittikçe hayatı egemenliğine alan makineleşme yüzünden, düşüncenin, sanatın tehdit altında olmasından endişelenme, toplumsal bir felakete doğru ilerleme konusunda bir önsezi, bu yeni “hayat hissi”nin bileşenleridir.</p>

  <p class="normal">Ekspresyonizmin ilk ürünleri (1910–1914) şiir alanındadır. Birinci Dünya Savaşı’nın patlak vermesi, birçok ekspresyonist şairin ölümüne sebep olduğu için önemli bir kesinti yaratmıştır. Sonraki yıllarda politik ve toplumsal angajman artarak sürmüş ve ön plana geçmiştir. Savaştan nefret eden ekspresyonistler, yeni bir insanlık, yeni bir dünya özlemi içindeydiler ve bunu dışa vurmakla görevli hissediyorlardı edebiyatı. Şiirde, tiyatroda siyasal güdümlülük besbelliydi.</p>

  <p class="normal">G. Benn’e (1886–1956) göre bu akımın şiiri <span class="ideitalik">“bir çeşit isyandı: Kendinden geçercesine, nefret dolu, yeni insanlık özlemi içinde, altüst edilmiş bir dille dünyayı altüst etmek amacıyla isyan.”</span></p>

  <p class="normal">Ekspresyonizmin demirbaş konuları, zavallılaştırılmış insan, ruhsal ve bedensel zavallılık, yalnızlık, boşluk, insan varlığının amaçsızlığı, çöküş, çürüme, matem, melankoli, tehdit altındaki çevre, büyük şehir iblisi, savaşın yıkıcılığıydı. Dinsel konular daha çok Yahudi asıllı şairlerce ele alınıyordu. Ekspresyonizmin coşkusu, sonunda Dadaizm akımını ortaya çıkardı. Ekspresyonist şiirlerden oluşma ünlü bir antoloji K. Pinthus’un yayınladığı <span class="ideitalik">Menschheitsdämmerung</span>’dır (İnsanlığın Alacakaranlığı).</p>

  <p class="normal">Nesir türünde bu akım daha çok kısa anlatılara rağbet göstermiştir. A. Ehrenstein (1886–1950), A. Döblin (1878– 1957), G. Heym (1887–1912), Birinci Dünya Savaşı başlarında kısa anlatılarla ortaya çıkmış, savaş sırasında ise nesir daha çok ön plana geçmiştir: C. Sternheim (1878–1942), K. Edschmid (1890–1966), G. Benn (1886–1956) ve F. Kafka’nın (1883–1923) ürünleriyle. Kafka’nın eserleri, odak motifleri yalnızlık, insan varlığındaki boşluk, topluma teslimiyet ve bilinçaltı ile öteki ekspresyonistleri etkilemiş olsa da eserlerinin çoğu bu akıma dahil edilmemektedir.</p>

  <p class="normal">Ekspresyonizmin ikinci yarısı (1915 sonrası) tiyatronun önem kazanmasıyla kendini belli eder. Önemli temsilciler, G. Kaiser (1878–1945), C. Sternheim (1878–1942), R. J. Sorge (1892–1916), W. Hasenclever (1890–1940), E. Toller (1893–1939), F. von Unruh (1885–1970) ve genç B. Brecht’tir (1898–1956). Belli başlı konular, toplum eleştirisi, aile ve devlet otoritesine başkaldırı, “yeni insan”ın yetişmesine çağrı ve dini motiflerdi. Geleneksel dram kurgusunun bozulup gevşek bir şekilde bir araya getirilen sahneler ya da koro–oratoryo ses oyunları, uzun monologlar, lirik övgüsel aryalar, dans, pantomim gibi öğeler ekspresyonist tiyatronun tanıtıcı özellikleridir. İçsel yaşantıyı görünür hale getirmek için soyut sahne düzenlemeleri, klasik kostümler kullanılıyordu. Kişiler tipleştiriliyor, düşüncelerin alegorik temsilcileri haline getiriliyordu.</p>

  <p class="normal">Ekspresyonizmde edebiyat dergilerinin adları da bu akımı ele verir niteliktedir. Mesela “Der Sturm” (1910–1932) (Fırtına), “Die Aktion” (1911–1932), “Das neue Pathos” (1913– 1919) (Yeni Coşku), “Revolution” (1913) (İhtilal).</p>
</body>
</html>
