<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>geneledebiyat</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_36"><span class="idebold">14.</span> DISCOURS (SÖYLEM KURAMI)</h2>

  <p class="normal"><span class="idebold">(</span>Söylem Kuramı (<span class="ideitalik">Alm. Diskurstheorie</span>)</p>

  <p class="normal">“Diskur” kelimesi, Batı dillerinde Latinceden geçmedir ve “discursus”un anlamı o dilde “dağılmak, oraya buraya koşmak demektir”. “<span class="ideitalik">Discours</span>” (söylem) kavramına 70’li yılların başından beri çok farklı eğilim gösteren amaçlarca elkonulmuş, bu nedenle de terminolojik karmaşaya yakalanmaması neredeyse imkânsız hale gelmiştir. Bu tür bir karmaşaya düşmemek için “discurs”un hangi perspektiften söz konusu edileceğini belirtmek gerekir. Çeşitli söylem kuramlarını en küçük ortak payda üstünde toplamak zordur. “İfade ilişkilerinin incelenmesinde”, ifade sonuçlarının, tutarlılıkların, en çok da “kurallarla belirlenmiş en geniş anlamda dil oyunlarının” araştırılmasında uygulanan kuram”dır diyor Fohrmann (1997) Diskur teorisi için: Mesela Almanya’da 70’lerden bu yana önem kazanan dört söylem teorisi ayırt ediliyor: <span class="idebold">1)</span> Sohbet ya da karşılıklı konuşma kuramı, daha doğrusu diskur analizi ki bu Angloamerikan izler taşır ve kâh psikoloji kâh dilbilim ağırlıklı “pragmatik”e bağlıdır. <span class="idebold">2)</span> J. Habermas’a göre “diskur”, <span class="ideitalik">interaktion</span>’un, yani eylemlerarasının özel bir biçimidir. Başka deyişle “egemenlikten arınmış”, akılcı belgelerin değiş tokuşuna dayalı ideal bir iletişim tipine yönelmedir. <span class="idebold">3)</span> “Söylem”den söz edenler, ayrıca Almanya’da 1960’lardan bu yana tarihsel ve her biri kendine özgü ifade biçimlenmelerinin maddesellik, iktidar–ve özne etkilerini inceleyen bütün o düşünce tarzlarıdır. Bunların teorileri, söylemleri en katı maddesel üretim araçları olarak alır: Bu araçlarla, düzenlenmiş bir tarzda sosyal konular, mesela “delilik”, “cinsellik”, “normallik” ve bunlara tekabül eden öznellikler üretilmektedir. M. Foucault’nun analizlerinden yola çıkılırsa görülür ki modern toplumlarda son derece uzmanlaşma sonucu bilim alanları birbirinden kesinlikle ayrılmıştır. Bu alanların her birinde kısmen kendi içine kapalı özel söylemler oluşmuştur ve bu durum N. Luhmann’a göre gittikçe belirginleşen toplumsal farklılaşmaların, K. Marx’a göre ise iş bölümünün sonucudur. Kurumlaşmış konuşma, bu tarz farklılaşmış bilgi alanlarında “özel söylemler” olarak algılanmaktadır ve “söylem”, daha geniş oylumlu bir uygulamanın yalnızca dilsel yanını belirtmektedir: Bu geniş oylumlu uygulamaya bilgi üretiminin çeşitli tarzları, kurumlar, toplama, kanalize etme, işleme, otoriter konuşmacı dilselleştirmenin, yazıya dökmenin ve medyaya vermenin kurallara bağlanması girmektedir. Foucault’ya göre söylem analizi bu karmaşık söylem uygulaması araştırmasının metodiğidir ve edebi metinler de Foucault’ya dayanarak birbiri içine geçen tarihsel söylem formasyonlarının öğeleri olarak ve Link’in (1988) deyişiyle yeniden entegre olmuş “interdiskurslar” olarak anlaşılıp analiz edilmelidir. Foucault’un kendisi özel bir edebi söylem kuramı geliştirmediği içindir ki onun çalışmalarının alımlamaları edebiyat bilimine geçmemiştir. “Yazarın İşlevi Nedir?” gibi konular yanında “Edebiyat ve Delilik” gibi problemler onun başlattığı sorular olarak ele alınmaya devam edilmiştir.</p>

  <p class="normal">Foucault’ya bağlanan söylem kuramları arasında 1980’li, 1990’lı yıllarda onun teorisinin farklı noktalarda önemsenmesi söz konusudur. Yani Foucault’nun söylem kuramı başka kuram öğeleriyle birleştirilmektedir. Bunlardan biri mesela medya söylemi araştırmalarıdır, bir başkası feminist söylem araştırması, vb. Söylem kuramında daha çok J. Lacan’a yöneliş, psikanalitik söylem araştırmalarında görülür ve bu araştırmalarda bilinçsiz arzu enerjilerinin hayranlık kompleksleri (<span class="ideitalik">Faszinationskomplexe</span>), ilgi odağına alınır. Söylem kuramının, asıl söylem analizi olarak edebiyat biliminde yer alması J. Link ve U. Link–Heer sayesinde gerçekleşir. Link ve Link–Heer’e göre edebi söylemler, bu tür söylem öğeleri ve söylemsel işlemlerin yığıldığı yerlerdir. Özellikle de bu tür <span class="ideitalik">reintegrasyonun</span> işlevi de tarihsel–özel öznelliklerin söz konusu kurumları için vurgulanır. Metin bilimlerinin (<span class="ideitalik">Textwissenschaften</span>) önem verdiği şey, daha çok söylem aşırı temel edebiyat öğelerinin tümüdür. Buna çeşitli analoji, metotlar, sembol, mit, ortak semboller dahildir.</p>

  <p class="normal"><span class="ideitalik">Discours</span> terimiyle anılan “söylem çözümlemesi”, edebiyat biliminde alışılmış metin açımlamasından farklı beklentilere cevap arar: Yani yazarın niyeti, amacı değil, metinlerin başka metinlerle ilişkisi incelenerek yazma süreci, “yazarın işlevi” sorgulanır. Edebi metinlerin yanı sıra yazın ürünleri (reklamlar, yemek kitapları, hukuk metinleri vs.) de inceleme alanına girer.</p>

  <p class="normal">“<span class="ideitalik">Discours</span>” terimi 1980’lerden sonra edebiyat biliminin moda kavramlarından biri olmuştur. Simone Winko, “<span class="ideitalik">discours</span>” (söylem) kavramının en az dört tipinden söz eder. Dilbilimindeki anlamıyla “<span class="ideitalik">discours</span>”, genel olarak birbiriyle ilişkili konuşma ve metinleri ifade eder. Bu tür bir metnin (konuşmanın) yapısı, dilbilimsel veya konuşma edimi açısından çözümlenir, bilmek istenen şeyse bu konuşmaların işlevi veya bu metinlerin oluşturulmasındaki yapıcılık başarısıdır. Felsefi açıdan “söylem” kavramı, Frankfurt Ekolü’nde, özellikle Jürgen Habermas’da önemli rol oynar. Anlatı kuramında ise “söylem”, bir anlatının biçimsel yönü ile ilgilidir. Anlatma eylemini (<span class="ideitalik">Narration</span>) gösterir, “anlatılan şey” ise hikâye (<span class="ideitalik">histoire</span>) olarak adlandırılır.</p>

  <p class="normal">Dar anlamda, “söylem kuramı bakımından” (diskur–theoretisch) bu kavram, branş atlayarak felsefe, sosyoloji, psikoloji, tarih, siyaset ve edebiyat bilimde kullanılır ve bu “söylem kuramsal” “söylem” kavramı çok sayıda çeşitlemeler halinde karşımıza çıkar. “Düşünme ve kanıtlama sistemi” anlamındadır bu bağlamda ve bu sistem ortak bir “konuşma konusu” ve başka “söylemlerle ilişkiler”le (<span class="ideitalik">Relation</span>) belirlenir. Demek oluyor ki “söylem”ler tek tek metinler veya metin grupları değil belli bir zaman diliminde toplanan ifadeler, şartlar ile üretim ve alımlama kurallarının kompleksidir. Mesela “19. yüzyılın hukuk söylemi” denince bu, o hukuğun konusu (hak, hak tayini), bu konunun söz konusu ediliş tarzı (mesela belli bir hukuk terminolojisi, kanıtlama biçimi) ve devrin öteki söylemlerine, diyelim psikoloji veya ilahiyat söylemleriyle bağıntısı anlaşılır. Söylem çözümlemesi (<span class="ideitalik">Diskursanalyse</span>) ve söylem tarihi (<span class="ideitalik">Diskursgeschichte</span>) de söylem kavramının yukarda sıraladığımız kullanış biçimine uyar. Ayrıca belirtilecek bir husus da “söylem”in kullanılış tarzında kesin bir birlik olmadığıdır. Kuramsal ağırlık alanlarına göre üç eğilimin varlığından söz edilebilir: mesela Derrida’da söylem çözümlemesinin semiotik–felsefi yönü ağır basar, Lacan ve Kristeva’da dilbilimsel–psikoanalitik, Foucault’da tarihi–genealojik yön.</p>

  <p class="normal">Foucault’nun (1926–1984) söylem–çözümlemesi üzerinde durmadan önce onu biraz tanıtalım: Felsefe çalışmalarının esasını, “başka türlü düşünmek” olarak niteleyen Michel Foucault, değişik bir filozoftur. Nietzsche’den yola çıkar ve yalnızca çağımızın çürüyen hayat ve düşünce biçimlerini ortaya çıkarmakla yetinmez, pratik sonuçları olabilecek değişik bir bakış açısıyla düşünmeye çalışır. Sözde hakiki olan her şeye karşı belli bir şüphe taşır. Felsefenin yanı sıra psikoloji ve psikopatolojiyle ilgilenir. Doktora tezinin konusu: <span class="ideitalik">Delilik ve Toplum. Akıl Çağında Deliliğin Tarihi</span>’dir (1961). 1966’da yayımlanan araştırması <span class="ideitalik">Nesnelerin Düzeni. Beşeri Bilimlerin Bir Arkeolojisi</span>’nde modern beşeri bilimlerdeki düşünce biçiminin genel bir nitelemesini yaparken bir çeşit söylem kuramı peşindedir. Foucault’nun düşüncesini en çok etkileyen alanlar, psikoanaliz, dilbilim ve etnolojidir.</p>

  <p class="normal">Descartes’tan beri felsefi geleneği, söylemi dışlayan stratejilerin kapladığını söyler. Bu stratejilere “temel bir süje”nin sözde ‘gayet doğal varsayımı’nı bir de “temel deneyim”i dahil eder. Kendi tezine göre “söylemlerin arkasında” hiçbir şey yoktur; yani dünyaya ancak dil sayesinde sahip olunur, dil sayesinde ifade edilmez, bu dünya olarak her şeyden önce “kurulur”. Dil ise sembolik düzenler tarafından oluşturulur. Bunun sonucu olarak da algılama, daima algılayan kişilerin söylemsel (diskuriv) birliği sayesinde belli ve mümkün olur. Bu demektir ki algılamanın da asla ilki (<span class="ideitalik">ursprünglich</span>) yoktur. Modern bilgi kuramının odak noktası olan özneye (<span class="ideitalik">Subjekt</span>) artık bağımsızlık atfedilmez. Özne, söylemlere bağlıdır, bunların çerçevesinde öğrenir ve konuşur.</p>

  <p class="normal">Söylem çözümlemesinin odak tezlerine ve kuramlarına gelince:</p>

  <p class="normal">Foucault “söylem” kavramını programlı olarak bütüncül kullanmamıştır. Tek tek çalışmalarda belirlediği olsa da bu, çoğunlukla yalnızca belli bir eser içindir. Çok kaba çizgilerle ayrılırsa, Foucault’nun “söylem”i dar ve geniş anlamda iki türlü kullandığı ileri sürülebilir.</p>

  <p class="normal">Dar anlamda söylem, toplumsal bir bilgi kavramıdır. Bununla kastettiği şey: <span class="ideitalik">“Bir ve aynı formasyon sistemine dahil olan bir sürü ifade”</span>dir.<sup class="calibre3"><a href="../Text/geneledebiyat_split_220.html#footnote-100-171" id="footnote-100-171-backlink">[171]</a></sup> “İfade”, farklı klasifikasyon sistemlerinin, mesela mantığın, gramerin, konuşma eylemi kuramının (<span class="ideitalik">Sprechakttheorie</span>) konusudur. Foucault, bu sistemlerin hiçbirine katılmaz. Ona göre “ifade” kavramı, <span class="ideitalik">“belli bir zaman ve belli bir yerde gerçekten söylenmiş şeyin maddeselliğidir.”</span><sup class="calibre3"><a href="../Text/geneledebiyat_split_221.html#footnote-100-172" id="footnote-100-172-backlink">[172]</a></sup> Foucault’ya göre “ifadeler” belli bir anlam taşımaz, bu yüzden de yalnızca kendilerinin dışında bir şeye, mesela bir hakikate veya konuşan bir öznenin niyetine işaret ettiği gerekçesiyle incelenmeye değmez, bunlar daha ziyade yalınkat dilsel “olay”lar olarak ciddiye alınabilir ve “arkeologca” çözümlenir; yani haklarında ‘pozitif’ gerçekler toplanarak, mesela ne sıklıkta ve hangi kombinasyonlarla karşımıza çıktığı belirlenerek.<sup class="calibre3"><a href="../Text/geneledebiyat_split_222.html#footnote-100-173" id="footnote-100-173-backlink">[173]</a></sup></p>

  <p class="normal">Geniş anlamda söylem kavramını Foucault, mesela “söylemin büyük, bitmez tükenmez ve düzensiz hışırtısı”ndan söz ederken kullanır. Burada, kelime anlamında ‘anarşik’, ‘taşkın’, ‘çağlayan’, ‘tehlikeli’ bir dil azmanı imajı tasavvur edilmiştir. Bu söylem düzensiz ve güvenilmez olduğundan korku uyandırmakta ve sayısız yasaklar ve kurallarla zaptedilmektedir.</p>

  <p class="normal"><span class="idebold">Foucault’nun Edebiyatla İlişkisi</span></p>

  <p class="normal">Foucault, gençlik yıllarında edebiyatın işlevini “karşı söylem” olarak tanımlar. Öyle bir söylem ki bilimsel söylemin tersine, egemen iktidar mekanizmasına, “hakikat iradesine” boyun eğmez. Edebi metinler, gerçekliği algılayıp öğrenme örnek ve şemalarını “şüpheli” görür, oysa onlar bilimde ve günlük hayatta normal sayılmaktadır. Edebiyat onları aşar gider. Foucault’nun bu tezi, dilde tam bir iletişim ve anlaşmanın bir istisna sayılması gerektiğini vurgular. Ona göre dilin normal işlevi, konuşanın kendini ortaya koymasıdır. Foucault’nun bu edebiyat görüşü, daha çok sembolist ve özellikle de sürrealist (gerçeküstücü) eserler için geçerli sayılabilir.</p>

  <p class="normal">İlk çalışmalarından farklı olarak Foucault “dil”e karşı eleştiricidir. Artık genel olarak toplumsal ilişkilere ve iktidar mekanizmalarına yoğunlaştığından, edebiyatı da bu açıdan ele alır. Edebiyat metinlerinin de iktidar söylemlerinin bir parçası olabildiğine, güç gösterisi yapabildiğine dikkat çeker. “Edebiyat” ona göre artık değişik konu öbekleri için değer yargısı olmayan bir nitelemedir. Bu konu öbekleri çeşitli iç söylemsel (<span class="ideitalik">innendiskuriv</span>) faktörlerle (mesela poetolojik doktrinler) ve üstüste yığılan başka söylemlerle (mesela siyasal, hukuki, tıbbi) kurgulanmıştır.</p>

  <p class="normal">“Yazar nedir?” konusunda verdiği (1974) o ünlü konferansında, modern edebiyatın özelliklerinden yola çıkarak “yazarın artık yok oluşu”nu ileri sürer. Bununla, metni kaleme alan kişiyi reddetmek değildir yaptığı. Ama yazarın kendiliğinden yaratan o eski “odak özne” (<span class="ideitalik">Zentralsubjekt</span>) oluşunu kabul etmez. Kendi eğilimlerini edebi eserde gerçekleştiren, çoğu zaman “bağımsız” sayılan yazar, artık yok olmuştur. Foucault, o yazar kavramının yapı karakterini analiz eder. Yazar kavramı, çeşitli işlevleri yerine getiren, mesela metinleri kümelendiren veya özdeşlikleri ortaya çıkaran söylemlerin içsel düzenleme kategorisidir, der. Bir metni bir yazara mal etmek, söylemi (en geniş anlamda) daraltmak demektir. Yorumlama işi de Foucault’ya göre bu daraltmalardan biridir ve bu nedenle mesela eserin önüne veya sonuna eklenen “yorum” zararlıdır, çünkü onu bozar.</p>

  <p class="normal"><span class="idebold">Edebiyat Biliminde Söylem</span></p>

  <p class="normal"><span class="idebold">Çözümlemesinin Artıları Eksileri</span></p>

  <p class="normal">Ortaya çıkışından beri söylem çözümlemeleri edebiyat biliminde ya şiddetle eleştirilmiş ya da hayranlıkla övülmüştür. Denebilir ki bu uygulamalara karşı tarafsız kalan pek az araştırmacı vardır.</p>

  <p class="normal">Beylik sorulardan biri, “<span class="ideitalik">discours</span>” teriminin, aslında başka terminolojide çoktan var olan olgulara yalnızca “moda” bir ad vermeden ibaret olup olmadığıdır. Simone Winko bu soruya “hayır” diyenlerden. <span class="ideitalik">“Gerçi”,</span> diyor Winko, <span class="ideitalik">“söylem çözümleme çalışmalarının, toplum tarihi, düşünce ve kavram tarihi araştırmalarıyla kesişme noktaları var, [...] burada ele alınan bağlamlar ötekileriyle aynı olabiliyor, ama söylem çözümleyiciler gerçekten edebiyat biliminde geçerli sayılan bağlam ve soruların yelpazesini büyük ölçüde genişletmişlerdir.”</span><sup class="calibre3"><a href="../Text/geneledebiyat_split_223.html#footnote-100-174" id="footnote-100-174-backlink">[174]</a></sup> Söylem çözümlemeleri, edebiyatın iletişim işlevini hiç olmadığı kadar vurgulamışlar, edebiyatı yalnızca bilgi ve anlam taşıyıcısı olarak görmemiş, onun maddesel özelliğini vurgulamışlardır: mesela metinlerin nasıl üretildiği, nasıl sunulduğu gibi. Dolayısıyla fotoğraf ve film gibi, yeni sunuş teknikleriyle de bağ kurmuşlardır. Öte yandan, “keşfedilişi” tarih biliminde olsa da, günlük hayat ve mantalite tarihi gibi olguları edebiyat biliminin konuları arasına katmışlardır. Geleneksel manevi bilimler temeline dayalı analizlerde felsefi bağlam veya kurumsallaşmış bilgiler göz önüne alınırken şimdi günlük bilgiler, kültürel alımlama örnekleri; moda, yeme alışkanlıkları gibi kültür alanları da devreye sokulmakta. Böylece edebi metinlerin algılama alanı daha girift, daha ayrıntılı olmaktadır.</p>

  <p class="normal">Karşı çıkışların ikincisi, bilim kavramı ve bunun öncülleri meselesi çevresinde toplanır. Söylem çözümlemesi, metinlerin edebilik sınıflandırmasındaki ölçütleri şüpheyle karşılamıştır. Keza yazarın bir metnin asıl yaratıcısı olduğu ya da metinlerin bağlamdan kolayca ayırt edilebilir olduğu görüşüne getirdiği eleştiriler de herkesçe onaylanmıştır. Söylem çözümlemelerinde edebi metinlerle söylemler ya da oluşum döneminin söylem uygulamaları arasında ilişkiler ortaya çıkarılıyorsa, böyle bir yöntem gerçi yorumlamacı edebiyat bilimi açısından ilginç olabilir, ama metnin bütününe önemli anlamda ışık tutmaz. Bilgi aktarma işine bağlanmak, ilginç yeni edebiyat yaratımına engeldir.</p>

  <p class="normal">Ayrıca, söylem çözümleyiciler edebiyat üzerine yeni bir konuşma üslubu geliştirmişlerdir ve bu üslup özel alımlama tutumları ister. Çoğu, okuyucularının işini zorlaştırır; belgeleyici bir netlikten ziyade maharetli formüle edişlere yatkındırlar. Kuramsal öncülleri ve kavramları açıklama yoluna gitmeyişleri de zor anlaşılır olmalarına neden olmaktadır. Ayrıca söylem çözümleme çalışmalarında yığınla bilgi, haber sunulmakta, ama bu bilgilerin edebi metinle ilişkisinin açık seçik ortaya konulmasına çalışılmamaktadır. Bu işlem sırasında nelerin seçilmesi gerektiği veya nelerin seçilebileceği söylem çözümlemesinde önceden belirlenmiş olmadığından yapılan seçim “keyfi” kalmaktadır.</p>

  <p class="normal">Söylem çözümlemesine yöneltilen eleştirilerin özü, bilim kavramıyla tanımlanabilir. Çünkü bu kavram, edebiyatı bilme, tanıma esasında, nesne diliyle (<span class="ideitalik">Objektsprache</span>) üst dil (<span class="ideitalik">Metasprache</span>) ayrımını amaçlar. Ve nihayet kabul edilebilir kanıtların (<span class="ideitalik">Argument</span>) neler olduğu sorusu hep vardır. Bu yüzden de söylem analizleri çoğunlukla “son soru”larla uğraşır.</p>
</body>
</html>
