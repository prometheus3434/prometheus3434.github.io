<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>geneledebiyat</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_15">1. KARŞILAŞTIRMALI EDEBİYAT BİLİMİ (KOMPARATİSTİK)</h2>

  <p class="normal">Edebiyat denen ve malzemesi dil olan sanat dalı, öncelikle ana dil ve ulusal kültür kökenlidir. Ama yazarların, şairlerin yetişme süreçlerinde ve olgunluk dönemlerinde orijinallerinden ya da çevirilerinden okuyup etkilendikleri veya en azından esinlendikleri yabancı yazarlar, şairler vardır. Bu etkilenme veya esinlenme, yabancı yazarlardan çok kendi dilinde yazan başka yazarlardan olur. Sözün kısası, sanatta etkileşim denen olgu vardır ve yazar için, sanatçı için bir artı puandır: Şu şartla ki, etkilendiği, esinlendiği örneğin kopyasını değil, özgün yanı ağır basan bir başkasını üretmiş olsun.</p>

  <p class="normal">Edebiyat eserlerini inceleyen, araştıran edebiyat biliminin bir dalı, karşılaştırmalı edebiyat bilimidir. Görevi, işlevi, aynı dilde veya farklı dillerde yazılmış iki eseri konu, düşünce ya da biçim bakımından incelemek, ortak, benzer ve farklı yanlarını tespit etmek, nedenleri üzerine yorumlar getirmektir. Aynı dilde, aynı konuyu işleyen iki eser, ister çağdaş ister farklı dönemlerden olsun, mutlaka farklılıklar arz etmek durumundadır. Aksi halde ikincisi ya kopya ya ardıldır yani eser olma katına yükselmemiştir. Ortak konuyu ele aldığı halde özgün eser verebilmek ise ancak o konuyu başka türlü işlemeyle sağlanıyor. “Başka türlü” derken, bakış açısını, anlatım tutumunu, düşünce donanımını kastediyorum. Çağdaş Türk Edebiyatı’nda mesela Osmanlı devletinin kuruluş konusunu işleyen iki roman var: Kemal Tahir’in <span class="ideitalik">Devlet Ana</span>’sı ile Tarık Buğra’nın <span class="ideitalik">Osmancık</span>’ı. Bu iki romandan, bilindiği gibi, eski olan <span class="ideitalik">Devlet Ana</span>’dır, 1968’de yazılmıştır. Tarık Buğra, on beş yıl sonra, 1983 yılında aynı konuyu ele aldığında ona kendi dünya görüşünün ve sanat anlayışının damgasını basabilmiştir. Batı edebiyatlarında konu ve motifler bakımından aynı dilde ve farklı dillerde o kadar çok sayıda benzer eser vardır ki, Elisabeth Frenzel bu ortak konuları tespit eden kalın kitap hacminde bir araştırma yayımlayabilmiştir. <span class="ideitalik">Stoffe der Weltliteratur</span> (Dünya Edebiyatının Temel Konuları) başlıklı bu eser karşılaştırmalı edebiyat bilimcilerinin başvuru kitabı durumundadır. Efsaneler, mitolojiler, tarihi olaylar edebiyat eserlerine yüzyıllar boyunca konular sunan ortak kültür hazineleri niteliğindedir. Mesela ruhunu şeytana satan Dr. Faust efsanesi, Ortaçağın halk kitaplarından sonra 16. yüzyılda İngiliz şair Marlowe (1564–1593) tarafından ele alınmış, Alman edebiyatında ise 18. yüzyılda Lessing, 19. yüzyılda Goethe, 20. yüzyılda da Thomas Mann’a konu olmuştur. Efsane aynı ama işleniş her yüzyılda farklıdır ve bütün bu eserlerin ortak ve farklı yanları karşılaştırmalı edebiyat araştırmacılarının birçoğunu çekmiş, onlara malzeme sunmuştur.</p>

  <p class="normal">Ortak konular, ortak motifler tespit edip hakkında yorumlar getirmekten başka karşılaştırmalı edebiyat araştırmalarının klasikleşmiş bir alanı bir yabancı yazarın bir ülkede alımlanışı; başka bir alanı da imagoloji (imgebilim) çalışmalarıdır. Bir edebiyatta bir yabancı milletin imgesi! Diyelim Alman edebiyatında Türk imgesi. İmge tespiti çalışmaları edebiyat araştırması niteliğine ulaştırıldığı, yani söz konusu imge belirlenirken bunun nasıl işlendiği üzerinde durulduğunda karşılaştırmalı edebiyat bilimi kapsamında değerlendirilebilir. Ama uygulamada bu pek öyle olmuyor, yalnızca imge tespiti ve bunun arkasındaki tarihi–toplumsal, toplumsal–psikolojik nedenler sıralanıyor. Belki de bu yüzden René Wellek <span class="ideitalik">Karşılaştırmalı Edebiyat Biliminin Krizi</span> başlıklı makalesinde, “Bir edebiyatta yabancı milletlerin imajının izini sürmeyi acaba bir kamuoyu araştırması, bir milletler psikolojisi, bir sosyoloji araştırması saymak edebiyat bilimi kapsamına almaktan daha doğru olmaz mı?” diye sorar.<sup class="calibre3"><a href="../Text/geneledebiyat_split_053.html#footnote-100-4" id="footnote-100-4-backlink">[4]</a></sup></p>

  <p class="normal">Şimdi karşılaştırmalı edebiyat ve karşılaştırmalı edebiyat biliminin tarihçesine bakalım: Karşılaştırmalı edebiyat biliminin temelinde Goethe’nin “Weltliteratur” dediği dünya edebiyatı düşüncesi yatar ki bu terim her şeyden önce farklı milletlerin birinci kalite, yani klasik eserlerinin, insanlığın ortak edebiyat hazinesini yaratması anlamındadır. Goethe’nin dünya edebiyatında kaliteyi esas alışı önemlidir. Dünyaca ünlü oluş (“<span class="ideitalik">Weltläufigkeit</span>”) değildir onun için ölçüt, “Welthaltigkeit” dediği dünya çapında oluştur. “Ahlaksal–estetik uyum” (<span class="ideitalik">Sittlich–ästhetische Übereinstimmung</span>), Goethe’nin beklentisidir. Onun hocası, Alman edebiyat tarihinin önemli yazarlarından bir başkası, Herder, edebiyatın bu anlamda uluslararası bir eğitim zinciri oluşturduğundan söz eder. Keza Madam de Stäel, <span class="ideitalik">De la Littérature</span> (1800) başlıklı incelemesiyle bu alanın öncülerinden sayılır. Aynı yazarın <span class="ideitalik">De l’Allemagne</span> (1801) adlı Almanya kitabı da karşılaştırmalı edebiyat bilimciler için esin kaynağı olmuş, örnekler sunmuştur. Akademik düzeyde çalışmalarda yine Fransa başı çeker. Abel François Villemain 1827–28’de Sorbonne’da 18. yüzyıl kültür ve edebiyatı konusunda dersler vermiş, 1842 yılında ise <span class="ideitalik">Histoire comparée des littèratures française et espagnole</span> başlıklı kitabını yayımlamıştır. Ampère ise 1830’da Ècole Normale Superieure’deki derslerinde başlıca Avrupa edebiyatları üzerine karşılaştırmalar yapmıştır. Daha sonra 1833 yılında Collège de France’a hoca olduğunda çalışmalarını sırf karşılaştırmalara kaydırarak Fransız komparatistiğinin kurucusu sayılmıştır. Prof. Dr. Joseph Texte de 1893 yılında Lyon Üniversitesi’nde “Les études de littèrature comparée à l’étranger et en France” konulu ilk dersinden itibaren programlı bir şekilde bu alanda uğraş vermiştir. Fransa’nın karşılaştırmalı edebiyat bilimine öncülük etmesinde Texte’in payı büyüktür.</p>

  <p class="normal">Avrupa’nın diğer ülkelerinde de karşılaştırmalı edebiyat dersleri verilip araştırmalar yapılırken İsviçre’de Louis Paul Betz 1895–1904 yılları arasında Zürih’deki çalışmalarıyla alanın en kalıcı ürünlerini vermiştir. Alsas göçmeni bir ana babanın New York’ta dünyaya gelen oğlu olarak Betz, kozmopolitliği komparatistiğin bilinçli hazırlayıcısı olarak görmüştür. Onun, karşılaştırmalı edebiyat araştırmalarından beklentileri, bugün bile geçerliliğini korumaktadır:</p>

  <p class="normal"><span class="ideitalik">“Ulusların kendi aralarında nasıl etraflarına baktıklarını, birbirlerini nasıl övüp nasıl yerdiklerini, nasıl benimseyip nasıl reddettiklerini, karşılıklı birbirlerine nasıl içlerini açıp nasıl kabuklarına çekildiklerini araştırmak –şahsiyetlerin geçmişi şimdiyle, bir ulusu öteki ulusla, bir insanı öbür insanla bağlayan o uzun, bölmeli zincirin yalnızca halkaları olduğunu göstermek– işte karşılaştırmalı edebiyat araştırmasının genel hatları, genel ödevleri bunlardır.”</span><sup class="calibre3"><a href="../Text/geneledebiyat_split_054.html#footnote-100-5" id="footnote-100-5-backlink">[5]</a></sup></p>

  <p class="normal">Kısa süre sonra, Betz’in ölümüyle kesilen çalışmalar İsviçre’yi bu alanda geçici bir durgunluk dönemine sokar.</p>

  <p class="normal">ABD’de 1890 yılında Harvard Üniversitesi’nde ve 1899’da Colombia Üniversitesi’nde komparatistik kürsüleri kurulmuş, hatta bir gazete bile yayımlanmaya başlanmıştır: <span class="ideitalik">Journal of Comparative Literature.</span> Uzun ömürlü olmayan bu kıpırtılar İkinci Dünya Savaşı’nda iyice kesilir.</p>

  <p class="normal">Almanya’da bu alandaki çalışmalar, bir iki pırıltının dışında ancak İkinci Dünya Savaşı sonrası kendinden söz ettirecek öneme ulaşmıştır. O ilk pırıltılar arasında mesela Jellinek’in 1903’de yayımladığı bibliyografya <span class="ideitalik">Bibliographie der Vergleichenden Literaturgeschichte</span> vardır. Almanya’da bu dönemde ırkçılığa kadar varan milliyetçilik, karşılaştırmalı edebiyat araştırmalarına gerekli zemini hazırlamaktan uzaktı. Savaş sonrası Almanya’da karşılaştırmalı edebiyat biliminin gelişmesinde, göçmen olarak gittikleri yerlerden dönen öğretim üyelerinin, Werner Milch’in (Marburg) ve Friedrich Hirth’ in (Mainz) önderliği söz konusudur. Mainz’de kurulan, Almanya’nın ilk komparatistik kürsüsü Fransız komparastistiğiyle ortak çalışmıştır. Alman romanistlerin bu alana katkıları büyük olmuştur. Ernst Robert Curtius, <span class="ideitalik">Europäische Literatur und lateinisches Mittelalter</span> (Avrupa Edebiyatı ve Latin Ortaçağı) (1948) başlıklı kitabıyla komparatistiğin örnek araştırmalarından birini başarmıştır.</p>

  <p class="normal">Fransa’da komparatistik çalışmaları Almanya’dakinin tersine kesintisiz sürmüştür. Baldensperger 1921 yılında <span class="ideitalik">Revue de Littérature Comparée</span>’nin ilk sayısındaki <span class="ideitalik">La Littérature Comparée</span> <span class="ideitalik">le mot et la chose</span> başlıklı makalesinde bu alana yenilikler getirme amacında olduğunu açıklamıştır. Avrupa ruhu ve uygarlığı için çalışmak adeta bir ülkü olmalıdır ona göre. Komparatistiğe politik, toplumsal bir boyut kazandırmaktır amacı. Baldensperger’in Sorbonne’da emekli olduktan sonra 1935 yılında Amerika’da Harvard Üniversitesi’nde komparatistik çalışmalarını sürdürmesi, bu alanın Amerika’da da tutunmasına önemli katkıda bulunmuştur.</p>

  <p class="normal">ABD, kültür anlayışlarındaki kozmopolit ruhla karşılaştırmalı çalışmalara elverişli bir zemin sunmuştur. Avrupa’nın çeşitli ülkelerinden sığınmacıların ve göçmenlerin de payı küçümsenemez. Mesela Çekoslovakya’dan göç eden ve Prag linguistik geleneğiyle yetişmiş René Wellek, alanın önemli isimlerindendir. Wellek, Fransız meslektaşlarını metot bakımından eleştirerek Amerika’da yeni karşılaştırmalı edebiyat araştırmalarının öncüsü olmuştur. Wellek’in eleştirdiği ana çizgi, komparatistikte yapılagelen etki–örnek avcılığıdır. Baldensperger Hazard ve Van Tieghem de bu konudaki endişeyi paylaşmışlardı. Wellek, <span class="ideitalik">The Concept of Comparative</span> <span class="ideitalik">Literature</span> başlıklı makalesinde Fransız–Amerikan ekollerinin ana hatlarını çizmiş olur. Ona göre Fransızların yanlışı, milli edebiyatların bağımsız, kendi içine kapalı olduğuna inanmalarıdır. Bu yanılgıya kendi cevabı, tüm edebi yaratıcılığın birliği düşüncesidir:</p>

  <p class="normal"><span class="ideitalik">“Batı Edebiyatı, hiç değilse bir birlik bir bütün oluşturur.” (Western literature, at least, forms a unity, a whole.”)</span><sup class="calibre3"><a href="../Text/geneledebiyat_split_055.html#footnote-100-6" id="footnote-100-6-backlink">[6]</a></sup></p>

  <p class="normal">Bu temel görüş esasında Wellek, karşılaştırmalı edebiyat biliminin yeniden tanımlanması gereğini ileri sürer.</p>

  <p class="normal">Wellek, 1958 yılında verdiği bir konferansta karşılaştırmalı edebiyat çalışmalarının içinde bulunduğu krizi açıklarken Amerikan ekolünün ana hatlarını tekrar ortaya koyar. Burada eleştirilerini yine Fransızlara yöneltir ve onların Pozitivizme takılıp kaldığından, oysa edebiyata özgü fenomenlere eğilme gereğinden söz eder. Fransızların karşılaştırmalı çalışmalarda kendi edebiyatlarını esas almalarını da yerer. Kendi teklifinde, milli edebiyatların uzmanları yerine genel olarak edebiyat profesörlüğünün geçirilmesi vardır ve bu, aslında edebiyat biliminin de bir bilim olduğu tezinde çok önemli bir adımdır. Edebiyat bilimcilerinin biliminsanı olduklarını, araştırdıkları alanı öteki bilim dallarında olduğu gibi milletler üstü ölçütlerle ele alabileceklerini hiç düşünmediklerinin altını çizer. Nasıl bir felsefeci, bir tarihçi, bir müzikolog söz konusu bilim dalının bütününden haberdar olmalı ama ayrıca o dalın bir özel konusunda uzmanlığını pekiştirmeli diyorsak, edebiyatçı da edebiyat biliminin inceleme, araştırma, eleştirme yöntemlerini bilmeli ama bunun yanı sıra bir veya birkaç konuda uzman olabilmelidir. Bir edebiyat bilimcisi dilini anladığı sürece her ulusun edebiyat eserlerini inceleyebilir, ilişkiler kurar ve yargılara varabilir. Wellek, edebiyat bilimini, karşılaştırmalı edebiyat çalışmalarının eleştirisini yaparken milliyet sınırlarının üstüne çıkarmış, ona bilimselliğini hatırlatmıştır. Wellek’in getirdiği ikinci yenilik, pozitivist metodun “ölü verileri”nden (<span class="ideitalik">inert facts</span>) uzaklaşmak, yani etki ve kaynak konusundaki araştırmalara son verip edebiyat eleştirisini, yani değerlendirme ve hükümleri karşılaştırmalı edebiyat araştırmalarının alanına sokmaktır. Wellek’e göre dikkatler, eserlerin edebi değeri (<span class="ideitalik">Literaturhaftigkeit/literariness</span>) üzerinde yoğunlaşmalıdır.</p>

  <p class="normal">Wellek’e muhalif, Fransız tarzı çalışan Amerikalı meslektaşlar çıktığı gibi, Fransa’da da Wellek tarzını benimseyenler olmuştur. Fransız ve Amerikan tarzı komparatistik, yalnız metotta değil, aynı zamanda edebiyat anlayışında da farklıdır. Amerika, edebiyatın sanat niteliği üzerinde yoğunlaşmakla bir bakıma Rus formalistlerine bağlanmış ve “<span class="ideitalik">New Criticism</span>” denen yeni eleştiriciliğe dahil olmuştur. Edebiyatın salt estetik değerini esas alan Amerikan ekolünün karşısında Fransa, özellikle Carré ve Guyard, komparatistiğe edebiyat dışı düzlemi de eklemenin sosyal bilimler açısından daha faydalı olacağını savunur. Uluslararası barışa, karşılıklı anlayışa katkının bu yolla büyük olacağı düşüncesidir söz konusu olan.</p>

  <p class="normal">Karşılaştırmalı edebiyat biliminin tarihçesini ve ilgi alanlarını bu türlü özetledikten sonra, bu alanda yıllardır çalışan bir araştırmacı olarak kendi görüşlerimi aktarmak istiyorum.</p>

  <p class="normal">Önce bu alana verilen çeşitli isimlerden, Fransızca “Littérature Comparée”, İngilizce “Comparative Literature”, Almanca “Vergleichende Literatur” ve “Vergleichende Literaturwissenschaft” arasında karşılaştırmalı edebiyat anlamına geleni değil, “karşılaştırmalı edebiyat bilimi”nin Türkiye’de geçerli olmasına çalışıyorum. Çünkü edebiyatı ve edebiyatları karşılaştırmalı olarak ele alan, araştıran bir bilim bu. Yabancı literatürde komparatistik terimi de sonundaki –istik takısıyla bir bilimin, karşılaştırma biliminin söz konusu olduğunu göstermektedir.</p>

  <p class="normal">Amaç konusuna gelince... Karşılaştırmalı edebiyat biliminin ulusal edebiyat bilimine rakip görülmesi, dünyanın çeşitli ülkelerinde algılanan bir sorun. Karşılaştırmalı edebiyat bilimini esas alıp ulusal edebiyatları ona malzeme görenler var. Bunun karşıtı da söz konusu: Yani başka edebiyatları bizimkiyle karşılaştırmada kendi edebiyatımıza hizmet beklemek. Ülkemizde karşılaştırmalı edebiyat biliminde Batı filolojilerindeki meslektaşlarımıza büyük görevler düştüğüne inanıyorum. Bunlardan biri, edebi çeviri konusunda etkili olmaktır. Bizzat çeviri yapmak ve yapılanları denetlemek, desteklemek tarzında bir etkili oluş. Karşılaştırmaların ancak çevirileri olan kitaplar üzerinde yapılırsa, daha çok kişiye hitap edeceği için, bir anlam ifade edeceği kuşkusuzdur. Keza yazarlarımız yetişmelerinde ve kendilerini geliştirmede milli edebiyatla yetinemeyeceklerinden ve ufuklarını genişletmek için dışa açılmaları yararlı olacağından edebi çevirilerin önemi büyüktür. Öte yandan yabancı edebiyat bilimcilerin kendi edebiyatlarını ve dünya edebiyatından ele aldıkları eserleri nasıl çözümlediklerini takip etmek ve metot yönünden onlardan yararlanarak bizim edebiyatçılarımıza yardımcı olmak da biz Batı filolojilerinden gelme uzmanların işidir.</p>

  <p class="normal">Çağdaş Türk edebiyatında kalburüstü yazarların Avrupa edebiyatını orijinalinden ya da çevirilerinden iyi tanıyan ve yazarlıkları gibi, kültür hazinelerini de onlarla besleyen kimseler olduğunu hatırlayalım. Karşılaştırmalı edebiyat bilimi açısından zengin imkânlarla karşı karşıyayız; Türkolog meslektaşlarımızla yabancı filoloji kökenli edebiyat bilimcileri bir araya getiren verimli bir alan bu.</p>
</body>
</html>
