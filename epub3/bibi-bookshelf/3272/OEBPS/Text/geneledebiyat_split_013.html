<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>geneledebiyat</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">IV. ÜSLUP BİLGİSİ (STİLİSTİK)</h1>

  <p class="normal">Batı literatüründe “stilistik” terimi, yazılı ve sözlü dil ürünlerinin üslubunu araştırıp özelliklerini ortaya çıkarma ve (veya) iyi ve doğru üslupla yazmak, konuşmak için yol gösterme amacını taşıyan uzmanlık dalına verilen isimdir. Yani stilistiğin bir çözümleyici (analitik) bir de öğretici (didaktik) yanı vardır.</p>

  <p class="normal">Stilistiğin dilbilimle edebiyat bilimden hangisini doğrudan ilgilendirdiği konusu tartışmalıdır. Her iki bilim dalının üslup ve üslup bilgisi (stilistik) kavramından anladıkları ayrıdır. Hatta Bernd Spillner, stilistiğin en az üç bileşeni içermesi gerektiğini söyler: <span class="idebold">1)</span> Dilbilimsel, <span class="idebold">2)</span> İletişim bilimsel, <span class="idebold">3)</span> Edebiyat bilimsel estetik.</p>

  <p class="normal">Stilistiğin edebiyat bilimsel estetik bileşeninde metin, üslup etkisi bakımından değerlendirilmeli, yazarın ve dönemin öteki eseriyle bağıntı kurulmalı, estetik yönden değerlendirilmeli ve eleştirel yorumlanmalı, der.<sup class="calibre3"><a href="../Text/geneledebiyat_split_121.html#footnote-100-72" id="footnote-100-72-backlink">[72]</a></sup></p>

  <p class="normal">Stilistik, antik edebiyattaki hitabet bilgisinin (retorik) modern uzantısıdır. Hitabetin etkileme, ikna etme, savunma amacıyla güzel konuşma bilgisi olan retorik, asırlar boyu gelişerek bugünkü stilistiği meydana getirmiştir.</p>

  <p class="normal">Nedir üslup? Üslup, en basit tanımıyla “tarz”dır; edebiyatın dışında da üslup, bu anlama gelir: Giyiniş üslubu (stili), davranış üslubu, mimari üslup vs. Edebiyatta söz konusu, yazma tarzıdır. Yazma tarzının, anlatma tarzının çok çeşitli olduğunu ve aktarılan, işlenen konunun rengini, havasını değiştirebildiğini gösteren güzel bir örnek, Ferid Edgü’nün <span class="ideitalik">Yazmak Eylemi</span> başlıklı kitabıdır. Üslup denemeleri yapmayı planladığını kitabın önsözünde belirtirken Ferid Edgü, herkesin tanık olduğu toplumsal siyasal bir olayı, 14 Şubat günü İstanbul’un birçok semtinde gerçekleşen bir kepenk kapama eylemini 101 tarzda anlatmak istediğini belirtir. Amacı, “<span class="ideitalik">bir olayın, birden çok yazım olanağının olduğunu göstermek</span>”tir.</p>

  <p class="normal">Üslup, sahibinin kişiliğini yansıtır. Fransızcadaki “Le stil, c’est l’homme”, bizdeki “Üslub–u beyan, aynıyla insan” sözü, üslubun kişiliğin yansıtıcısı olduğunun özdeyiş halinde ifadesidir. Bu özdeyişin ardındaki gerçeğin ne olduğu konusunu irdelemeye çalışalım.</p>

  <p class="normal">Bernd Spillner, üslup kuramı ve üslup tanımlarını irdelerken praeskriptiv (normatif) ve deskriptiv (analitik) stil araştırması ayrımını yapar. Normatif, dar anlamda stilistiktir ve metin üretiminde üslubun öğretimine yöneliktir. Daha çok, okullarda kompozisyon derslerinde, “nasıl yazmalı?” konusunda yapılan alıştırmalardır. Normatif stilistik edebiyat tarihi açısından da önem taşır. Bir yazarın üslubunu değerlendirmeden önce, onun çağında geçerli olan, dolayısıyla onun dayandığı ya da yaratıcılığıyla ayrıldığı üslubu bilmede yarar vardır.</p>

  <p class="normal">Geleneksel üslup analizinde üslup, daha çok bireysel üslup (<span class="ideitalik">Individualstil</span>) olarak anlaşılır.</p>

  <p class="normal">Analitik stilistiğin kolektif yönü, edebiyat bilimi için pek önem taşımaz.</p>

  <p class="normal">“Stilistik” başlıklı incelemesinde H. Graubner, üslup denen olguyu altı çeşit özelliğiyle ayrı ayrı, çıkış noktası olarak ele alıyor.<sup class="calibre3"><a href="../Text/geneledebiyat_split_122.html#footnote-100-73" id="footnote-100-73-backlink">[73]</a></sup> Bunlar:</p>

  <p class="normal"><span class="idebold">1.</span> Ekleme niteliğiyle üslup,</p>

  <p class="normal"><span class="idebold">2.</span> Uyum niteliğiyle üslup,</p>

  <p class="normal"><span class="idebold">3.</span> Bir normdan uzaklaşma niteliğiyle üslup,</p>

  <p class="normal"><span class="idebold">4.</span> Seçmecilik niteliğiyle üslup,</p>

  <p class="normal"><span class="idebold">5.</span> Bireysel dil karakteristiği niteliğiyle üslup,</p>

  <p class="normal"><span class="idebold">6.</span> Geleneksel dil karakteristiğiyle üslup.</p>

  <p class="normal">Bu açıklama modellerinin temel özelliklerini sıralarsak şöyle bir tablo ortaya çıkıyor:</p>

  <p class="normal"><span class="idebold">1. Ekleme Niteliği</span></p>

  <p class="normal">Burda temel ilke, bazı dil olgularının asıl üslup yaratıcısı olduğu, ötekilerin ise üslup sayılamayacağı görüşüdür. İşte üslup oluşturucu olguların ötekilere katıldığı, eklendiği ölçüde metnin üslubundan söz edilir. C. Bally’nin üslup teorisi, dil öğeleri arasında akla uygun öğelerle heyecan öğeleri ayrımına dayanır. Duygusal–heyecan bildiren dil öğeleri, bir metnin üslubunu yaratır. H. Seidler’in üslup öğretisi de benzer bir mantık sergiler. Onun kutupluluğu, dilin akıl–biçim yanı ile mizaç–insani yanıdır ve yalnızca sonuncusu, yani dilin mizaç ve insani özelliklerini yansıtan öğeleri üslubu belirler.<sup class="calibre3"><a href="../Text/geneledebiyat_split_123.html#footnote-100-74" id="footnote-100-74-backlink">[74]</a></sup></p>

  <p class="normal"><span class="idebold">2. Uyum</span></p>

  <p class="normal">Bu düşünce modeline göre üslup, bir metnin bütün dil öğelerinin bir bütün olarak kurgulanmış birliğidir. Hareket ettiği nokta, her dil ürününün kendi ölçüsünü kurduğudur. Bu, kanıtlanabilir, kendine özgü bir programdır ki dil uygulamasının ölçütüdür. Uygulama, programa (niyete) ya uyum gösterir (âhenkli) ya da ıskalar (üslup bozulması). Söz konusu düşünce modeli tek tek edebi eserlere yöneliktir ve dil biçimlenmesinin estetik işlevini konu edinir. Bir gazete makalesinin, bir masalın, bir dilekçenin de tıpkı bir öykü, bir roman gibi kendi üslubu olduğu, bu düşünce modeline getirilen eleştiridir.</p>

  <p class="normal"><span class="idebold">3. Normdan Uzaklaşma</span></p>

  <p class="normal"><span class="ideitalik">Matematik ve Edebiyat</span> (Mathematik und Dichtung) başlıklı ortak kitabın birçok yazarı, Levin, Baumgärtner vd. gibi kuramcılar, bütün bir edebiyat dilini, normal dilden bir uzaklaşma olarak görürler. Bu düşünce tarzının anlaşılabilir uzantısı olarak L. Spitzer, bir yazarın tüm eserlerini, yazdığı yılların alışılmış dilinden bir “ayrılma” diye niteler. Bir metnin üslubunu, mesela Enqvist’e göre, (1964) o metnin farklı dil düzeylerinde görülebilir dil öğeleri, aynı öğelerin çeşitli metin ve metin dışı bağlamlarda ortaya koyduğu ihtimaller belirler.<sup class="calibre3"><a href="../Text/geneledebiyat_split_124.html#footnote-100-75" id="footnote-100-75-backlink">[75]</a></sup></p>

  <p class="normal">Üslubu normdan ayrılma olarak tanımlayan bu görüş, “norm” denen ölçütün belirlenmesinin yarattığı güçlükle cebelleşmek zorundadır.</p>

  <p class="normal"><span class="idebold">4. Seçmecilik Niteliği</span></p>

  <p class="normal">Bu düşünce modeli iki temele dayanır:</p>

  <p class="normal">a) Seçme, karşılaştırılabilir imkânların varlığını öngörür.</p>

  <p class="normal">b) Seçilebilir olan, seçilemez olana, zorunlu olana karşıttır.</p>

  <p class="normal">Her iki dayanak da söz konusu sistemin aynı zamanda güçlüklerini oluşturmaktadır.</p>

  <p class="normal">Farklı dil imkânları arasındaki seçim, aynı kavramsal anlam için mevcut çeşitli ifadeler arasında yapılan seçimdir. Mesela “baş” ile “kafa” arasındaki seçim, “susar mısın?”la “çeneni tutar mısın?” arasındaki seçim gibi. Üslupta “seçim”i esas almak, eşanlamlılık (synonym) öğretisinin bütün güçlüklerini sırtlanmak demektir. Üslubu eşanlamlılığın bir uygulama alanı olarak görmekten, üslubu bununla tanımlamaktan yana değildir Enqvist. Ona göre üslup, zaten anlamın bir bölümüdür: “Style becomes part of meaning”.<sup class="calibre3"><a href="../Text/geneledebiyat_split_125.html#footnote-100-76" id="footnote-100-76-backlink">[76]</a></sup></p>

  <p class="normal">Georg Michel, dilin kelime hazinesi, gramer ve fonetik gibi her alanında üslup bakımından önemli öğelerin var olduğu ilkesinden hareket eder.<sup class="calibre3"><a href="../Text/geneledebiyat_split_126.html#footnote-100-77" id="footnote-100-77-backlink">[77]</a></sup> Böylece de dilde “zorunluluk” kavramı, üslup incelemesinde ortadan kalkar ve her üç alanda da yazarın kendi kullanış tarzı onun üslubunu belirler.</p>

  <p class="normal"><span class="idebold">5. Bireysel Dilin Tanıtıcı Özelliği</span></p>

  <p class="normal">Buffon’un ünlü formülü “Le style, c’est l’homme même” (üslup, insanın ta kendisidir), bireysel dilin tanıtıcı özelliğinin, üslubun tanımını verdiği görüşünde olanların tipik ilkesidir. Münih Ekolü, özellikle Vossler ve Spitzer bu görüşte başı çeker. Üslubu, bireysel dil karakteristiği olarak görmenin temelinde, bireyin biricikliğine idealistçe bir inanç yatar. Bireysel üslup, bireyin dil malzemesini kendine özgü tarzda biçimlemesi, özgürce yaratıcılığını sergilemesidir. Bireysel üslup, kişinin üslubunda kendini yansıtması, edebiyat biliminden çok edebiyat psikolojisinin, toplum dilbilimin ve psikodilbilimin yandaşlarınca değerlendirilmiştir. Bireyselliğin bireyselüstü birçok şarttan soyutlanamayacağı görüşü güçlendikçe bireysel üslup iddiası zayıflamıştır.</p>

  <p class="normal">Bireysel üsluptan sonra sanat eserinin üslubundan söz edilmeye başlanmış, bireyin değil, sanat eserinin biricikliği, tekrarlanılmazlığı, bütünlüğü gündeme gelmiştir. Kayser, <span class="ideitalik">Das sprachliche Kunstwerk</span> başlıklı kitabında bu görüşü savunur.<sup class="calibre3"><a href="../Text/geneledebiyat_split_127.html#footnote-100-78" id="footnote-100-78-backlink">[78]</a></sup></p>

  <p class="normal"><span class="idebold">6. Geleneksel Dilin Tanıtıcı Özelliği</span></p>

  <p class="normal">Üslubu geleneksel dil karakteristiği olarak gören düşünce modelinde temelde dilin yararcı tarafı vurgulanır. Yani konuşanla dinleyen arasındaki iletişim ilişkisi ve anlaşmanın bireyselüstü iletişim örneği. Üslup belirleyici iletişim gelenekleri farklı katmanlarda ele alınabilir: Tarihsel, toplumsal, işlevsel ve konumsal.</p>

  <p class="normal">Tarihsel kategorilerin en önemlisi zaman veya dönem üslubudur. Aynı döneme ait dil ürünlerinin bütün sosyal gruplarda, işlev ve konumlarda ortak bazı özellikler gösterdiği gerçeği gözlenmiştir. Belli konulara, belli edebi türlere ve belli dil kalıplarına eğilimin sonucudur bu. Üslup bilgisi, daha geniş anlamıyla edebiyat bilimi, ortaya çıkarır bu eğilimi ama neden böyle olduğunu araştırmak ya da bu soruya cevap aramak görevi onun değildir.</p>

  <p class="normal">Ayrıca yaş gruplarının ortak üslubu da bu alanı ilgilendirir. Yaşlılık, gençlik üslubu diye nitelenen birer üslup çeşidi vardır. Ayrıca özellikle feminist görüşün üslupta cinsiyet ayrılığının yansımasını, kadının ezilmişliğinin kadın yazarların dilinde de görülebildiğini savunmasıyla “kadın üslubu” terimi stilistiğe girmiştir.</p>

  <p class="normal">Anlaşma kalıpları, toplumsala yakından bağlı, konuma ve işleve ilişkin olarak da özellikler gösterir. Monolog ve diyaloğun, yazı ve konuşmanın kendine özgü tarzları vardır. Ayrıca bir nesneye yönelik yani nesnel üslubun yanı sıra dinleyiciyi etkilemeyi amaçlayan konuşma, hitabet üslubu ve konuşanın kendini ortaya koymasını amaçlayan öznel üslup vardır. Konuşma konumlarına göre üslup geleneklerini tespit etme çabaları da vardır, mesela haber verme, bilgilendirme niyeti (açıklama, hüküm, tasvir, rapor, hikâye) veya istek konumu (emir, heveslendirme, teklif, rica).</p>

  <p class="normal">H. Glinz, 1971’de işlevsel metin çeşitleri saptamıştır. Metin üreticisinin ve söz konusu metni okuyan veya kullanan kişinin belli niyet ve beklentilerine göre farklı metin çeşitlerinin faydacı bir tipolojisini yapar. “Bağlayıcı” (bindende) metinlerle “yön verici” metinler ayrımını yapar. “Bağlayıcı”lara, yazanla okuyanın özdeş, eşit olduğu metinleri (mesela sözleşme, anlaşma gibi) dahil ederken “yön verici”lere, kullananın üretenden üstün olduğu metinleri (mesela rica, savunma) dahil eder, üretici ve kullanıcının güç bakımından aynı düzeyde olduğu hallerde de reklam metinlerini, siyasi söyleşileri ele alır. Üreticinin bilgi ve yetenek bakımından üstün olduğu hallere ise ders kitapları ve açıklama broşürlerini dahil eder.</p>

  <p class="normal">İşlevsel üslup araştırmalarının temsilcisi Elise Riesel’dir. Riesel’e göre <span class="ideitalik">“Stilistik [...] sözlü eylemin her alanında dilin işleve uygun kullanımı öğretisidir.”</span><sup class="calibre3"><a href="../Text/geneledebiyat_split_128.html#footnote-100-79" id="footnote-100-79-backlink">[79]</a></sup> Riesel, dilin özel bir iletişim işlevi yüklendiği beş sözel eylem alanı belirler; işlevsel üslup tiplerini şöyle sıralar:</p>

  <p class="normal"><span class="idebold">1)</span> Resmi ulaşım üslubu, <span class="idebold">2)</span> Bilim üslubu, <span class="idebold">3)</span> Basın yayın üslubu, <span class="idebold">4)</span> Günlük iletişim üslubu, <span class="idebold">5)</span> Edebi üslup. Bu üslup tipleri içinde işlevsel ölçütlere göre sınıflandırma yapar: Monolog–diyalog, yazılı–sözlü, edebiyat diliyle–günlük dille. Genel işlev üslubunu alt gruplara ayırır: Mesela basın yayın üslubu içinde haber, yorum, kültür sayfası vs. üslubu gibi.</p>

  <p class="normal"><span class="idebold">Kurguya Yönelik, İşleve Yönelik Stilistik</span></p>

  <p class="normal">Stilistik, yani üslup bilgisi, bütüncül ve tekdüze bir durum göstermez. Yine de en kalın çizgileriyle iki grupta toplanabilir:</p>

  <p class="normal"><span class="idebold">1)</span> Üslubu ekleme, uyum, uzaklaşma ve seçme şeklinde görenler, üslup olgularının özel dil kurgusunu konu edinirler,</p>

  <p class="normal"><span class="idebold">2)</span> Bireysel veya alışılmış özellik anlamındaki üslup, stil değeri olan dil öğelerinin işlevsel yorumunu hedefler.</p>

  <p class="normal">Üslup kavramının dildeki geniş ve tam anlamında bu iki görüş birden söz konusudur.</p>

  <p class="normal"><span class="idebold">Üslup Çizgileri</span></p>

  <p class="normal">G. Michel, üslup çizgilerini (<span class="ideitalik">Stilzüge</span>), üslubun karakteristik özellikleri olarak tanımlar. Bu özellikler ve üslup, öğelerinin sıklık, dağılım ve bağlanma esasına dayanır.</p>

  <p class="normal">Stilistik, temel üslup çizgilerini sınıflandırmak için çeşitli denemelerde bulunmuştur. Tam bir sınıflamanın ancak dilin üç katmanını, kelime, gramer ve fonetik alanlarını, birden hesaba katması beklendiğinden verbal stil (fiili bol üslup), nominal stil (isimlere itibar eden üslup), <span class="ideitalik">paratax</span> (yan yana dizilmiş cümleler), <span class="ideitalik">hypotax</span> (iç içe geçmiş yan cümleli bileşik cümle) sınıflaması yetersiz bulunmaktadır. W. Schneider, üç dil katmanını birden devreye sokan bir üslup çizgisi sınıflamasını bir dizi kavram çifti esasına göre yapar. Bunlar mesela kavramsal–duyusal, özlü–dağınık, amaca yönelik–oynarcasına gibi kavram çiftlerinin belirlediği kategorilerdir.</p>

  <p class="normal">Üslup çizgisi sınıflandırmasını bir başka edebiyat bilimci, E. Riesel işleve yönelik olarak yaparken mesela bürokrasi üslubunun çizgilerini “resmiyet, nesnellik, aceleci kısalık, sıkı edebi bir biçim, kolay kavranabilirlik” olarak belirler.<sup class="calibre3"><a href="../Text/geneledebiyat_split_129.html#footnote-100-80" id="footnote-100-80-backlink">[80]</a></sup></p>

  <p class="normal">Tek tek üslup öğelerinden hareketle üslup çizgisini belirlemede stilistiğin teoride ve uygulamada karşılaştığı güçlükler, görüldüğü gibi az değildir.</p>

  <p class="normal"><span class="idebold">Üslup Analizi</span></p>

  <p class="normal">Kelime ve Cümle Yapısı Esasında:</p>

  <p class="normal">Yazarın kelime, cümle çeşitlerinde seçenekleri çoktur. Antik dönemde kelime seçiminde üç üslup düzeyi ayırt edilmişti: Yüksek, orta, alçak. Birkaç örnek verirsek:</p>

  <p class="normal">Yüksek üslup düzeyi: son uykusuna dalmak</p>

  <p class="normal">Orta üslup düzeyi: ölmek</p>

  <p class="normal">Alçak üslup düzeyi: gebermek</p>

  <p class="normal">Yüksek üslup düzeyi: çehre</p>

  <p class="normal">Orta üslup düzeyi: yüz</p>

  <p class="normal">Alçak üslup düzeyi: surat</p>

  <p class="normal">Yüksek üslup düzeyi: küheylan</p>

  <p class="normal">Orta üslup düzeyi: at</p>

  <p class="normal">Alçak üslup düzeyi: beygir</p>

  <p class="normal">Cümle yapılarında da bileşik, basit cümle çeşitleri, düzgün, devrik cümleler arasında tercihini yapar yazar.</p>

  <p class="normal"><span class="idebold">Grafostilistik</span></p>

  <p class="normal">Edebi eserde yazı karakterini, noktalamayı da bir üslup öğesi olarak değerlendirme eğilimi vardır. Yazılı metnin aynı zamanda göze hitap etmesi, farklı yerlerde farklı yazı karakterleri kullanılması, paragraf aralarının, satır aralarının da bir anlam ifade edecek şekilde ayarlanması söz konusudur. Max Frisch’in <span class="ideitalik">Der Mensch erscheint im Holozän</span> başlıklı eserini Türkçeye çevirirken kendisiyle konuştuğumda kitaplarının bu özelliklerine önem verdiğini ve çeviride de buna aynen uyulmasını istediğini öğrenmiştim. Aslen mimar olan Max Frisch’in göze hitap etmeyi önemseyişini anlamak güç değil.</p>

  <p class="normal"><span class="idebold">Fonostilistik</span></p>

  <p class="normal">Ses esasına dayalı üslup etkisi, fonostilistiğin araştırma alanına girer. Şiirde kafiye, bazı çağrışımların belli seslerle sağlanması gibi hususlar bu alana malzeme hazırlar. Fonostilistik, genellikle seslendirilmiş metinlerle uğraşır. Ayrıca seslerin bazı anlam ilişkisine sahip olduğu, ses semboliği denen bir yorumlama tekniğini beraberinde getirir.</p>

  <p class="normal"><span class="idebold">Metin Stilistiği ve Stilistik Semiotiği</span></p>

  <p class="normal">Üslup analizinin esas objesi metindir. Antik retoriğin üslup erdemleri olarak saydığı “duruluk” ve “uygunluk” metinde gerçekleşir ve çözümlenir. Stilistik, metin çözümlemelerinde daha ziyade mikrostilistik, üslup çizgilerini inceler. Metin stilistiği daha çok metin dilbilimin alanındadır. Antik retorik figürler denen ve stilistikte Latince terimlerle belirtilen söz sanatlarını metin içinde tespit etmekle yetinmeyip bu figürlerin işlevi üzerinde de durmak gerekir.</p>

  <p class="normal"><span class="idebold">Üslup Çözümlemesi Yöntemleri</span></p>

  <p class="normal">1. Metin Çeşitlemelerinin Üslup Çözümlemesi</p>

  <p class="normal">Bu işlem, birden fazla versiyonu (çeşidi) bulunan metinler için söz konusudur. Eğer yazar veya şair eserini bazı değişikliklerle farklı zamanlarda yazmış veya bastırmışsa bunlar noktalama dahil tüm üslup özellikleri bakımından karşılaştırılarak incelenir ve farklar, yaratıcısının edebiyat görüşündeki değişimler olarak saptanır.</p>

  <p class="normal">2. Üslup Seçeneklerinin Denenmesi</p>

  <p class="normal">Yazarın kendisi varyasyonlar yapmadıysa, deneysel olarak seçenekler kullanılarak üslup çalışması yapılabilir ve yazarın başka seçenekleri değil de metnindeki üslubu yaratması yorumlanır. Tarihsel metinlerin üslup analizinde o döneme ait sözlük, gramer, poetik kitaplarının ışığı altında çalışmak gerekir.</p>

  <p class="normal"><span class="idebold">3. Matematiksel–Niceliksel Üslup İncelemesi</span></p>

  <p class="normal">Üslubu elden geldiğince nesnel ölçütlerle inceleme amacı, araştırıcıları istatistiki çalışmalara götürmüştür. Özellikle matematikçilerin başlattığı bir yöntem, kelimelerde harf sayısı, cümlelerde kelime sayısı, fiil başına düşen kelime sayısı, incelenen metin biriminde sıfat, isim, fiil sayısını saptamak esasına dayanır ki elde edilen veriler yetersiz bulunsa da bir kalemde karalanacak gibi anlamsız değildir. Çünkü herhangi bir üslup öğesinin tekrarlanma oranını tespit etmek, metnin genel yorumlanma sürecinde faydalı olabilir. Ayrıca söz konusu yazarın bireysel üslup özelliğini ana çizgileriyle verdiği için anonim eserlerde yazar tespitinde işe yarayabilmektedir.</p>

  <p class="normal"><span class="idebold">4. Alımlayıcı (Okuyucu) Anketiyle Üslup Belirleme</span></p>

  <p class="normal">Okuyucu faktörüne, alımlamaya önem veren edebiyat görüşünde (alımlama estetiği) eleştirmenin ya da araştırıcının tek başına ölçüt olamayacağı, edebiyat sosyolojisinin kılavuzluğuna ihtiyaç duyulması söz konusudur. Anket yoluyla metinde boşlukların doldurulması, çoktan seçmeli sorularla okuyucunun beklentisi ve tepkisi tespit edilmek istenmektedir. Tek başına yeterli olamayan bu yöntem, üslup çözümlemesinde tamamlayıcı unsur olarak devreye sokulabilir.</p>

  <p class="normal"><span class="idebold">İmgesel Yoğunluk</span></p>

  <p class="normal">Günlük konuşma dilinde pek çok deyim ve kelimenin imgesel kökenli olduğu, etimolojisinden ve ancak dil uzmanlarınca fark edilirken birçoğu da uzmanlığı gerektirmeyecek kadar kolay fark edilir bir imgesellik sergiler: Metafor ya da benzetme yoluyla elde edilmiş bileşik kelimelerde olduğu gibi (mesela gökdelen, bilgisayar, sicim gibi yağmur, vişneçürüğü, yavruağzı).</p>

  <p class="normal">Bu gibi kalıp metaforların yanında bilinçli olarak yaratılmış yeni yoğun imgeler, edebiliğin bir ölçütü olarak stilistiği ilgilendirir. Duvar yazılarında, reklam sloganlarında, siyasi parti propagandalarında imgesel yoğunluk, işlevsel bir nitelik içerir.</p>

  <p class="normal">Özlü ve somut ifade olarak tanımlayabileceğimiz metaforik söylemde kelimelerde ekonomi, yani az sözle çok şey anlatmak esastır. Halk türküleri, atasözleri, din kitaplarından hafızalara işlemiş deyişler, imgesel yoğunluk gösterir; buna son zamanlarda medyanın kalıp ifadeleri, reklam sloganlarının az sözle çok ve kalıcı şey aktarma ilkesiyle katılır. Reklam sloganları ve siyasilerin konuşmaları, etkilemek amacına yönelik tarzlarıyla üslup araştırmalarına elverişli konu alanları sunmaktadır.</p>

  <p class="normal"><span class="idebold">Kurmacada İmge Yoğunluğu</span></p>

  <p class="normal">Edebi metinlerde imge (imaj), yoğun anlam yükü olan bir tablodur. Yoruma elverişlilik, imgenin en önemli özelliğidir. Edebiyat bilimciler arasında “imge” teriminde tam bir anlaşma yoktur. Göze hitap etmenin (<span class="ideitalik">visuel</span>) imgede artık ön planda olmadığını belirtirken Joyce “Epiphanie”den (tecelli) söz eder; Pound, bir an içinde düşünsel ve duygusal bir kompleks anlamını beklediği “imaj” terimini kullanır, Höllerer “odak”, “metamorfoz”, “imge anı”nı bir arada dile getiren “an” terimini önerir. Tablo, klasik metinler için kullanılırken modern metinlerde “imge” ve “anlık imge”den söz edilebileceğini söyler J. C. Thöming.<sup class="calibre3"><a href="../Text/geneledebiyat_split_130.html#footnote-100-81" id="footnote-100-81-backlink">[81]</a></sup> Weinrich ise bütün imgeleri metafor düzleminde ele alır.</p>

  <p class="normal">Bernhard Sowinski, <span class="ideitalik">Stilistik</span> başlıklı kitabında doğrudan ve dolaylı (<span class="ideitalik">unmittelbar–mittelbar</span>) imgesellik terimlerini kullanıyor. Ve edebiyatın esasını, yeni yaratılan imgesellikte görüyor. Doğrudan imgeler konusunda şöyle diyor:</p>

  <p class="normal"><span class="ideitalik">“Bir yazarın gerçeklik, anı, tasavvurdan aktarmalı ifadeler kullanmadan, gözle görülür olanı dil aracılığıyla somutlaştırdığı yerde, doğrudan imgesellik vardır.”</span><sup class="calibre3"><a href="../Text/geneledebiyat_split_131.html#footnote-100-82" id="footnote-100-82-backlink">[82]</a></sup> Yani Sowinski’nin “doğrudan imge” derken kastettiği, gerçekte mevcut ya da yaşanmış, hatırlanmış veya tasavvur edilmiş şeyleri imgelerde özetlemektir.</p>

  <p class="normal">Dolaylı imgelere gelince, bunlar, semantik figürler, daha çok da trope’ler (değişmece) biçiminde bir imge aracılığıyla başka bir anlam ifade ederler. Seçilen, burada söz konusu olan imge, bütünüyle veya kısmen o anlamı çağrıştırır ya da simgeleştirir. Dolaylı imgeler karşısında üslup araştırıcısının işi kolay değildir. Dolaylı imgelere giren üslup öğeleri benzetme, dolaylı betimleme, metonomi, synekdoche, metafor, sembol, parabol, litotes, hiperbolleri tespitle kalmamalı, bunların ilişkilerine, mesela söz konusu imgelerin seçimindeki sebep, motif, dönemle bağıntılara inmelidir.</p>

  <p class="normal">Şimdi, dolaylı imgelerin niteliklerine sırasıyla daha yakından bakalım: Retorik figürler, söz sanatları olarak da adlandırabiliriz bunları:</p>

  <p class="normal"><span class="idebold">Benzetme</span></p>

  <p class="normal">Dilin muhtemelen en eski imgesel söylemleri arasına giren benzetmede karşılaştırılan nesneler veya kavramlar bizzat anıldığı için belki de gerçek anlamda tam dolaylı imge sayılmazlar. Benzetmede “gibi” kelimesi, benzeyenle benzetilen arasındaki bağı kurar. Benzetmenin üslup işlevi, anlatılmak istenen şeye somutluk kazandırmak, netlik vermek, pekiştirmektir.</p>

  <p class="normal"><span class="idebold">Trope (Değişmece)</span></p>

  <p class="normal">Benzetmede öğeler bağ sözcüğüyle birbiriyle ilişkisi içinde ortaya çıkar, oysa tropelerin çeşitlerinde bu öğelerin kaynaşması söz konusudur. Antik retorikte bu kaynaşma süreci tropeleri iki sınıfa ayırma gereğini doğurmuştur: Sınır genişletme (hafif kaynaşma) ve atlama (yoğun kaynaşma) tropeleri.</p>

  <p class="normal">Sınır genişletme tropeleri, geleneksel retorikte şu hallerde söz konusudur:</p>

  <p class="normal"><span class="idebold">1. Periphrasis (Dolaylama),</span></p>

  <p class="normal"><span class="idebold">Antonomasie (Karşıt Anlamlılık)</span></p>

  <p class="normal">Betimleme ve özel adların betimlenmesidir. Kelime tekrarlarından kaçınmak için başvurulan bir söz sanatı. Burada söz konusu şey veya kavramın tam karşılığı kelime değil, onun bir eşanlamlısı kullanılır ya da içeriği tanımlanır. En çok sözlüklerde kullanılan bir tarzdır. Edebi metinlerde bu tür tanımlamalara pek rastlanmaz. Ama Antonomasie denen özel ad için tanımlamalar görülebilir. Mesela Atatürk için (yani yerine) Modern Türkiyenin Kurucusu.</p>

  <p class="normal"><span class="idebold">2. Synekdoche (Kapsamlayış)</span></p>

  <p class="normal">Burada kastedilen kelime yerine kullanılan ifade yoluyla kavram içeriğinin sınırı yukarı ya da aşağı çekilir. Örnekler:</p>

  <p class="normal">Bir nitelikten bir türe geçiş: Faniler (insanlar yerine).</p>

  <p class="normal">Bölümden bütüne geçiş (<span class="ideitalik">pars pro toto</span>): Bir çatı altında (bir evde yerine).</p>

  <p class="normal">Bütünden bölüme geçiş (<span class="ideitalik">totum pro parte</span>): Türkler (Türk ordusu yerine) zafer kazandı.</p>

  <p class="normal">Tekilden çoğula geçiş: Diyoruz ki (diyorum ki yerine).</p>

  <p class="normal">Çoğuldan tekile geçiş: İngiliz (İngilizler) kurnazdır.</p>

  <p class="normal">Üründen hammaddeye geçiş: Bir altın (altından bir takı).</p>

  <p class="normal"><span class="idebold">3. Emphasis (Tumturak)</span></p>

  <p class="normal">Antik retorikte, synekdoche’un yoz bir şekli olarak değerlendirilirdi. Daha sonraları bir söylemin etkili vurgulanması anlamını kazandı. (Mesela Goethe’nin <span class="ideitalik">Faust</span>’undan pek çok özdeyiş!)</p>

  <p class="normal"><span class="idebold">4. Litotes (Arıksayış)</span></p>

  <p class="normal">Karşıtın reddi ile vurgulanmış reddin ifadesi: Az değil (çok yerine), kötü değil (iyi yerine).</p>

  <p class="normal"><span class="idebold">5. Hyperbol (Abartma)</span></p>

  <p class="normal">Sonsuz bir abartma “Sevinçten göklere uçmak”, “bedava” (ucuz için) vb.</p>

  <p class="normal"><span class="idebold">6. Metonymie (Düz Değişmece)</span></p>

  <p class="normal">Synekdoche’un üst kavramı olarak kullanılır, zaman zaman da sınır genişletme tropesi dışında onunla birlikte kullanılır. Sınır genişlemesi synekdoche’den farklı olarak daha çok kavramsal mantıksal olarak nedenselliğe dayanır. Metonymie örnekleri:</p>

  <p class="normal">Etki sayesinde sebep: “... Yeşil tepelerde çılgınlığın boy attığı o güzel nehrin kıyılarında.” (Heine, çılgınlık, şarap–bağ.)</p>

  <p class="normal">Sebep sayesinde etki: “İçtiği görmezden gelinmeyecek gibiydi.” (Ahmet Haşim)</p>

  <p class="normal">Yazar sayesinde eseri: “Goethe okuyorum.” (Goethe’nin eserlerini okuyorum yerine.)</p>

  <p class="normal">Kapla yemek: “İki tabak yedi.”</p>

  <p class="normal">İçindeki ile kap: “Süt dolapta duruyor.”</p>

  <p class="normal">Kurumla yer: “Ankara’ya döndü.”</p>

  <p class="normal">Yerle kurum: “Ankara Paris’i onaylıyor. (Türk hükümeti Fransız hükümetinin bir kararını onaylıyor.)</p>

  <p class="normal">Bir sembolle hukuk düzeni: “Kılıçların gölgesinde yaşamak.”</p>

  <p class="normal">Metonymieler bugün gazete ve televizyon dilinde, kısalığı nedeniyle sık kullanılmaktadır.</p>

  <p class="normal"><span class="idebold">Atlama Tropeleri</span></p>

  <p class="normal">Aralarında tamamlayıcı bir bağın bulunmadığı tropeleri H. Lausberg, “<span class="ideitalik">Sprungtropen</span>” atlama tropeleri olarak adlandırıyor. Ve bunlara metafor, ironi, alegori ve personifikasyonu dahil ediyor.<sup class="calibre3"><a href="../Text/geneledebiyat_split_132.html#footnote-100-83" id="footnote-100-83-backlink">[83]</a></sup></p>

  <p class="normal"><span class="idebold">Metafor (Eğretileme)</span></p>

  <p class="normal">Antik retorikte “özlü benzetme” anlamında, benzer iki imge alanını, benzetme sözcüğü “gibi”yi kullanmadan oluşturulan metafor, stilistikte, araştırmacıların çok ilgi duyduğu bir söz sanatı durumundadır. Bir eserde, bir yazarın eserlerinde ya da bir edebiyat akımında metaforları konu alan çok sayıda araştırma, hatta tez vardır. Metaforların biçimsel sınıflandırması şöyle yapılabilir:</p>

  <p class="normal">İsim metaforları (‘hanımeli’, ‘vezirparmağı’ vb.), sıfat metaforları (‘sivridillilik’, ‘yelkenleri indirmek’ vb.), yıpranmış, ölü veya yeni metaforlar (melûl nazarlar–üzgün bakışlar), geleneksel, halk ağzı metaforlar (‘suyu çıkmak’), şairane metaforlar (‘Göllerde bu dem bir kamış olsam’ [Haşim]), tamlama metaforları (‘akşamın kanatları’), kompozisyon metaforları, kelime metaforları, metin metaforları.</p>

  <p class="normal"><span class="idebold">İroni (Tersinme)</span></p>

  <p class="normal">Aslında bir anlatım tutumu olan ironi, söz sanatı anlamında, söylediğinin tersini kastetme demektir. Tembel bir kimseye hitaben “Sen bu çalışkanlıkla...” derken ironi yapıyoruz. Edebi metinlerde, özellikle de eski metinlerde bu anlamda ironiyi her zaman tespit etmek kolay değildir. Söz konusu eserin yer aldığı dönemin sosyal şartlarını tam bilememekten kaynaklanır bu zorluk.</p>

  <p class="normal"><span class="idebold">Alegori (Yerine)</span></p>

  <p class="normal">B. Sowinski’nin atlama tropeleri arasında saydığı alegori, antik retorikte büyük bir düşünce kompleksi tropesi anlamındadır. Mesela devlet teşkilatı düşüncesinin çeşitli fırtınalı denizlerde yol alması gereken bir gemiyle ifade edilmesi gibi. Ortaçağda, din kitaplarında alegori sanatı yaygındı.</p>

  <p class="normal"><span class="idebold">Personifikasyon (Kişileştirme)</span></p>

  <p class="normal">Soyut kavramların figürler aracılığıyla kişileştirilmesi, aslında alegorik metin veya imge yorumunun özel bir çeşididir. Alegoride imgeyle kastedilen kavram arasında yoruma elverişli bir benzerlik ilişkisi vardır; oysa bu sembolde (işaretlerde, harflerde olduğu gibi) işaretlenenle işaret arasında sadece keyfi bir ilişki mevcuttur. Soyut kavramların kişileştirilmesi yanı sıra, stilistik cansız nesnelerin canlılara özgü ifadelerle donatılmasına da tanık olur. Genellikle fiildir bunlar: Güneş doğuyor, manzara konuşuyor, gibi.</p>

  <p class="normal"><span class="idebold">Sinestezi (Duyulararası Aktarma)</span></p>

  <p class="normal">Yunanca birlikte algılamak anlamına gelen, farklı duyu organlarının görev alanlarına ait uyarıları birbirine karıştırmasıyla oluşan bir tür anlam aktarması olarak tanımlanabilecek sinestezi (<span class="ideitalik">Alm. Synästhesie</span>) edebi ve gündelik dilde sık sık başvurulan bir söz sanatıdır. Acı söz, tatlı bir ses, soğuk bir bakış, çiğ renk gibi.</p>

  <p class="normal">Stilistiğin uğraştığı alanlardan “edebiyat” yalnızca bir özel alandır. Stilistik genel olarak bütün söz ürünleriyle, pratik yarar beklenen reklam, propaganda, slogan, gazete ilanı, iş mektubu vb. birçok kalıp formla da ilgilenir. Pragmatik (edimsel, kullanımsal) stilistik denen bu dal, edebiyat ürünlerinin içinde bir montaj öğesi işlevinde olduğu durumlarda edebiyat bilimcileri, eleştirmenleri de ilgilendiriyor. Modern edebiyatta bir anlatım tekniği olarak reklam sloganlarını metin dokusuna katan yazarlar var. Mesela Heinrich Böll. Onun birçok romanı, üslup yönünden değerlendirilirken bu tür montajlar irdelenmek durumunda.</p>

  <p class="normal">Edebi metinleri konu alan stilistikte edebiyat bilimciler arasında isim yapanlar; Leo Spitzer, Wolfgang Kayser, Emil Staiger, Michael Riffaterre, Georg Michel, Hans Graubner, Ruth Liwerski, Elise Riesel, Bernd Spillner, Bernhard Asmuth, Herbert Seidler, Jürgen H. Petersen, Helmut Viebrock, Willy Sanders, Rudolf Zimmer, Urich Püschel, Barbara Sandig, Birgit Thormann–Sekulski.</p>

  <p class="normal">Georg Michel, eski Demokratik Alman Cumhuriyeti’ndeki stilistiğin ana eğilimlerini özetlerken bunun Marksist–Leninist doğrultunun gereği, <span class="idebold">1)</span> İşlevsel üslupların araştırılması, <span class="idebold">2)</span> Sosyalist bilinçlenme ve ideolojik sınıf kavgası için dilin verimli kullanılışının ortaya çıkarılması, <span class="idebold">3)</span> Sosyalist bir dil kültürünün geliştirilmesi, <span class="idebold">4)</span> Metin oluşturma, çözümleme ve değerlendirme metotları ve ölçütleri olduğunu belirtir.<sup class="calibre3"><a href="../Text/geneledebiyat_split_133.html#footnote-100-84" id="footnote-100-84-backlink">[84]</a></sup></p>

  <p class="normal">Yeni Fransız stilistiğinde strüktüralist (yapısalcı) çizgi M. Riffaterre (d. 1924) ile başlayıp R. Barthes ve T. Todorov ile sürer. İtalya’da stilistiğin önemli ismi B. Terracini’dir (1966’da yayımlanan eseri <span class="ideitalik">Analisi Stilistica</span> ünlüdür).</p>

  <p class="normal">İngiltere’de edebiyata dayalı stilistikte W. Empson (1930, 1951), I. Holloway (1953), R. Chapman (1973, 1982), R. Quirk sayılıyor. İngiliz Yapısalcılığında Enqvist, M. Gregory ve J. Spencer’in adı geçiyor.</p>

  <p class="normal">ABD’de stilistik 1940’larda başlıyor. Avrupa’dan Amerika’ya sığınmış profesörlerin (Roman Jakobsen, Leo Spitzer, Erich Auerbach gibi) bu alanda çalışmaları anılmaya değer. Fransa’da “<span class="ideitalik">explication de texte</span>”, İngiltere’de “<span class="ideitalik">practical criticism</span>” ve Almanya’da “<span class="ideitalik">werkimmanente Interpretation–Stilinterpretation</span>” denilen yönteme denk düşen “<span class="ideitalik">new criticism</span>” Amerikan stilistiğinin en önemli ekolüdür.</p>

  <p class="normal">Bu araştırıcılar, yaptıkları üslup incelemelerinde birbirinden az çok ayrılan yöntemler uyguluyorlar. Ama hepsinde ortak sayılabilecek iş, üslup öğelerini tespit etmek, metin içindeki işlevlerine yorum getirmektir. Üslup araştırması, en genel deyişle edebi eserin irdelenmesine, onun yorumlanmasına yardımcı olur. Edebiyat bilimci, bir edebiyat eserini incelerken üslubun bir edebi öğe olduğunu, çok önemli olsa da eserin yalnızca üsluptan ibaret olmadığını bilip üslup incelemesinden elde ettiği sonuçları içerik (konu) araştırmasıyla bir senteze ulaştırmayı bilmelidir.</p>

  <p class="normal"><span class="idebold">Üslup Araçları</span></p>

  <p class="normal"><span class="idebold">Kelime Hazinesi</span></p>

  <p class="normal">Kelime hazinesi, stilistiğin ilk dönemlerinde üslubun temeli sayılırdı ve eskinin üslup araştırmaları, öncelikle kelime hazinesine dayandırılırdı. Gerçi şimdi de stilistiğin önemli bir alanını kelime hazinesinin değerlendirilişi oluşturmaktadır ama bununla yetinilmemektedir. İncelenen eserdeki kelimeler denotativ (göndergesel/temel anlam) ve konnotativ (duygu değeri, duyusal anlam) semantik değerleri, doğrudan ve aktarmalı anlamları, somut ve imgesel değerleri açısından irdelenmektedir.</p>

  <p class="normal">Bir metnin kelime hazinesinin üslup niteliği, öncelikle biçimsel bakımdan değerlendirilir, mesela istatistiksel olarak belli kelime türlerinin kullanım sıklığı belirlenir. Söz konusu metinde fiillerin sıklığı verbal üslup nitelemesine neden olur. Yeni üslup öğretilerinde verbal üslup nominal üsluptan daha değerli görülmektedir. Sebebi, edebiyatta bu üslubun canlılık sağlamadaki etkisidir. Tasvirlerde, öykülerde, anlatılarda verbal üslup yeğlenirken bilim, teknik ve ekonomi metinlerinde nominal üslup uygun düşmektedir.</p>

  <p class="normal">Stilistikte bundan daha önemlisi, kelime hazinesinin semantik (anlambilimsel) değerlendirilişidir. Bu değerlendirme genellikle iki kategoride olur: “<span class="ideitalik">Denotativ</span>” denen kavramsal esas anlamın belirlenmesi ve “<span class="ideitalik">konnotativ</span>” denen emosyonal yan anlamlar. Kelimelerin <span class="ideitalik">denotativ</span> anlamı aşağı yukarı belli ise de konnotativ anlam çoğunlukla sübjektiftir ve ancak kelimenin metin içi kullanılışıyla ortaya çıkar ve söz konusu kelimenin üslup tonunu (<span class="ideitalik">Stilfärbung</span>) ortaya koyar.</p>

  <p class="normal">Stilistikte üslup tonu, bir terimdir. Kelimeler, üslup düzeyiyle birlikte belli tonlar kazanırlar. İşlevsel ton ve semantik–ekspresif ton ayrımı yapılmaktadır. “İşlevsel”de, bir kelimenin genellikle kullanıldığı iş alanına göre o alanın kelimesi olarak bilinmesi söz konusudur. Mesela tıpta kullanılan “taburcu olmak” sözü başka bir alanda kullanılırsa yadırgatıcı olur. Keza bir hukuk terimi günlük konuşma dilinin kullanıldığı bir öyküde üslubu aksatır.</p>

  <p class="normal">“Semantik–ekspresif üslup tonu” aynı metindeki üslup düzeyine bağlı anlamdaş sözcüklerin veya deyişlerin değiş–tokuşunu belirler.</p>

  <p class="normal">R. Klappenbach, bu tür üslup tonlarını şöyle sıralıyor:</p>

  <p class="normal"><span class="idebold">1.</span> Şaka tonu (komik metaforlarla),</p>

  <p class="normal"><span class="idebold">2.</span> Samimi ton (hitapta –ciğim’li vb. sözler),</p>

  <p class="normal"><span class="idebold">3.</span> Örtmece ton (nahoş şeyleri örterek ifade etmek, şişko yerine tombul gibi),</p>

  <p class="normal"><span class="idebold">4.</span> Antik ton (modası geçmiş sözler kullanarak, mesela “emekli” yerine “tekaüt”),</p>

  <p class="normal"><span class="idebold">5.</span> Süslü püslü ton (nazlı, gereksiz biçimci sözler: Sizi karşılamak şerefine nail oluyoruz, gibi),</p>

  <p class="normal"><span class="idebold">16.</span> Kitabi ton (bürokrasi tarzı sözler, mesela: Evraka dayanarak iddia ediliyor ki...),</p>

  <p class="normal"><span class="idebold">17.</span> Abartılı ton (gençlerin moda sözleri: Müthiş eğlendik, korkunç zengin gibi),</p>

  <p class="normal"><span class="idebold">18.</span> Küçümser ton (olumsuz anlamlı kelimeler, mesela pisliğin teki),</p>

  <p class="normal"><span class="idebold">19.</span> Alaylı ton (hafif küçümseyerek ve ekseri tersinmeyle, mesela aksi öğretmen edasıyla),</p>

  <p class="normal"><span class="idebold">10.</span> Küfür tonu (metaforik ifadeyle çoğu zaman hayvan ya da cani adları: Eşek!, haydut! vs.)</p>

  <p class="normal"><span class="idebold">11.</span> Kaba ton (ölmek yerine cızdamı çekmek, yemek yerine tıkınmak gibi).</p>

  <p class="normal"><span class="idebold">Kelime Üretiminin Üslup Aracı Niteliği</span></p>

  <p class="normal">Yazarların geleneksel kelime hazinesine kendilerinin ürettiği yeni kelimeler kazandırması hemen hemen her edebiyatta rastlanan bir olgudur.</p>

  <p class="normal">Türk edebiyatında Türkçecilik hareketi, dile mal olmuş da olsa Arapça Farsça kökenli kelimelerin yerine Türkçe köklerden yeni kelimeler türetmek, bazen Arapça asıllı kelimeden kurtulmak pahasına yine yabancı kökenli başka yeni bir kelime kullanmak (mesela yerine Ermenice kökenli örneğin) ya da yine Arapça tınlamalı kelimeden kurtulmak için bu kez Farsça bir kelimeyi kullanıma almak (Arapça cihan yerine Farsça dünya) gibi yanılgılara düşmüş de olsa başlı başına bir kültür ve dil hareketidir ve bu boyutlarda başka ülkelerdeki dil hareketlerinden farklı bir görünümdedir. Türkçeciliği veya eskiye bağlı kalmakta direnmeyi bir üslup aracı olarak değerlendiren yazarlarımız da var. Burada Attilâ İlhan’ın romancılıkta bu olgudan nasıl yararlandığını gösteren şu açıklamasını anmak istiyorum:</p>

  <p class="normal"><span class="ideitalik">“Şimdi yine zaman içinde yöreselleşelim: ‘Reto’ özellikler taşıyan bir roman yazıyorsunuz, ikinci meşrutiyet öncesinde, mütareke’de geçiyor, bu romanın kahramanları nasıl konuşacak? Günümüz aydınlarının sorunsal’lı, katkı’lı, yaklaşım’lı Türkçesiyle mi, yoksa o dönem aydınlarının Osmanlıcasıyla mı? Elbette sonuncusuyla! Yoksa hem onları gülünç ederiz, hem kendimizi. Nasıl Münif Sabri’nin adı Pulat Ataker olamazsa, Münif Sabri öyle Pulat Ataker gibi konuşamaz, konuştu mu, o romancıyı kaldır at kenara, daha tipleme yapmasını bilmiyor.”</span><sup class="calibre3"><a href="../Text/geneledebiyat_split_134.html#footnote-100-85" id="footnote-100-85-backlink">[85]</a></sup></p>

  <p class="normal"><span class="ideitalik">Dersaadet’te Sabah Ezanları</span> (1981), Osmanlı’nın son zamanlarını konu alan bir tarih romanı. Attilâ İlhan roman dokusunda o dönemden seçtiği kahramanlarını Osmanlıca konuştururken ve bu eski–yeni karşıtlığını yansıtırken figürlerinin inandırıcılığını artırır.</p>

  <p class="normal"><span class="idebold">Metne Bağlı Çözümleme Yönteminin Üslup Anlayışı</span></p>

  <p class="normal">20. yüzyıl stilistiği üslup anlayışında belli başlı farklılıklara göre ekoller oluşmuştur. Asrın başlarındaki, Elster, Spitzer ve Winkler’in temsil ettiği psikoloji ekolü, Strich ve Petersen’in başı çektiği manevi bilim ekolü, Dilthey, Gundolf, Strich, Walzel, Schneider gibi isimlerin patronajı altındaki tanıtıcı özellik tipleştirmesini esas alan görüş ve Walzel’in yapıya ilişkin yöntemi sayılabilir.<sup class="calibre3"><a href="../Text/geneledebiyat_split_135.html#footnote-100-86" id="footnote-100-86-backlink">[86]</a></sup> Bunlardan Walzel’in yapıya yönelik üslup araştırıcılığı, özellikle fenomenoloji ve gestalt psikolojisi, Fransız metin çözümlemesi (<span class="ideitalik">explication de texte</span>) ve Amerikan Yeni Eleştiriciliğinin (<span class="ideitalik">New Criticism</span>) etkisiyle güç kazanmıştır. Metin kurgusunun ön planda ele alınır olması ve 1950’lerde May, Burger, Kayser, Staiger, Alewyn, E. Auerbach’la zirveye ulaşan metne bağlı çözümlemeye geçişin öncüsü olmuştur. Sistematik üslup açıklamaları o yıllarda hâlâ yok denecek kadar azdır. Yalnızca W. Kayser, müracaat kitabında üslup üzerine ayrıntılı bir bölüm yazar (1948). Kayser, <span class="ideitalik">Das sprachliche Kunstwerk</span> (Dilsel Sanat Eseri) başlıklı bu ünlü kitabında kendinden önceki üslup çözümleme anlayışlarını irdeler, onların zayıf yanlarını ortaya koyar ve sonra da metne bağlı üslup anlayışının doğrularını vurgular. Ona göre eserin “içsel yapı biçimlemesi, dış ve iç, biçim ve öz özdeşliği”, bütün dil biçimlemeleri için yegâne uygun üslup anlayışıdır. Bir psikoloji kavramı olan “algılama”yı (<span class="ideitalik">Perzeption</span>), üslup kavrayışına götüren temel duyusal algılama olarak niteler. Ve bunu Herder’e, Goethe’ye, Moritz’e ve A. W. Schlegel’e dayandırır:</p>

  <p class="normal"><span class="ideitalik">“Üslup, altında şairane bir dünya bulunan bütüncül bir algılamadır; biçimleme güçleri, algılayışın kategorileri, daha doğrusu biçimleridir.”</span></p>

  <p class="normal">Kayser, metindeki algılama biçimlerinin kolay anlaşılmasına yardımcı olarak nazımdaki ben’i (das lyrische Ich), nazım nesnesini, nesir metinde anlatıcıyı, anlatım tutumunu, yerleştirmeleri, mekân ve zamana ilişkin görüşleri ve hazır dil araçlarını sayar.</p>

  <p class="normal">Metne bağlı çözümlemenin asıl temsilcisi Emil Staiger’dir. Üslupta sanatçı biçimleyişinin bütünlüğünü vurgular ve şöyle der:</p>

  <p class="normal"><span class="ideitalik">“İçinde eksiksiz bir sanat eserinin –veya bir sanatçının ya da bir devrin bütün yaratısının her türlü yönden birbirine uyduğu– şeye üslup deriz... Sanat eserleri, eğer üslup bakımından kendi içinde bütünlük gösteriyorsa, kusursuzdur.”</span><sup class="calibre3"><a href="../Text/geneledebiyat_split_136.html#footnote-100-87" id="footnote-100-87-backlink">[87]</a></sup></p>

  <p class="normal">Staiger’in düsturu: “Bizi saran şeyi kavrarız” (“<span class="ideitalik">Wir begreifen, was uns ergreift</span>”), üslup ve metin analizinde ilk etkinin, salt yalın duygunun çıkış noktası olduğunu gösterir. Üslup ise metinden ayrılamaz, ayrı düşünülemez, Staiger’in deyişiyle: O tek başına “biçim değildir ama hepsinin toplamıdır”.</p>
</body>
</html>
