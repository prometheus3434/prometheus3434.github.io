<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>geneledebiyat</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_37">1. HÜMANİZM</h2>

  <p class="normal">14. yüzyıl İtalya’sında Latincenin Hıristiyanlık esaslı dini edebiyat doğrultusunda değil, Antik Roma tarzı dünyevi edebiyat etkinliklerinde kullanılmaya başlaması, siyasal–toplumsal (şehir devletlerinin güçlenmesi) etkenlerle ortaya çıkıp “Hümanizm” akımını oluşturur. Kültürün din egemenliğinden kurtarılıp “dünyevileşmesi”, daha 13. yüzyılda başlamış bir süreçtir ve ancak 15. ve 16. yüzyıllarda sanat araç olmaktan kurtulup kendi değerleri olan, bağımsız, “güzellik” ve “eğiticilik” gücüyle saygı duyulan bir nitelik kazanmıştır. İtalyan hümanistlerin dünya görüşünün temelleri, “humanitas” kavramına dayanır. Eski Roma–Yunan’daki “barbar” karşıtı “humanitas”la Ortaçağın “<span class="ideitalik">divinitas</span>” (Tanrısallık) karşıtı “humanitas” kavramlarının bileşkesidir artık söz konusu. Hümanistlere göre, evrenin merkezi, çeşitli imkânları ve yetenekleriyle “insan”dır. Pico della Mirandola’nın insanın şerefi üzerine yazdığı o ünlü yazısı <span class="ideitalik">De hominis dignitate</span>’de (1486) Tanrı insana şöyle seslenir:</p>

  <p class="normal"><span class="ideitalik">“Seni ne sırf ahiret ne de sırf dünya için yarattım, ne ölümlü ne de ölümsüz yarattım ki sen kendin özgürce, kendi gücünle, kendini biçimleyerek ve işleyerek, kendi arzuladığın forma girebilesin.”</span></p>

  <p class="normal">Ortaçağ skolastik düşüncesine dünyeviliği ve insanı esas alışıyla karşı kutup oluşturan Hümanizm, öte yandan hayatı ve insanı gözlemlemektense Antik edebiyata güvenmeyi yeğlemekle kendi içinde bir çelişkiye düşüyor izlenimi bıraksa da Antik edebiyatta insanın ölçü olduğunu düşünürsek bunun aykırı düşmediğini görürüz. Hümanizma’nın baştemsilcileri, yüksek bir eğitim görmüş ama aynı zamanda da somut uygulamalı ve siyasal etkinlikleri olan kişilerdi. Onların gözünde Hümanizm, 14. ve 15. yüzyıllarda İtalyan burjuvasının ihtiyaçlarına en iyi cevap veren kültürdü. Bu kültür, kaybolmuş klasiklerin yeniden keşfi ve filolojik canlandırılışı yanı sıra yeni bir ahlak, modern bir tarih bilimi geliştiriyordu. Edebiyatçılar, klasik Latincenin izlerini taşıyan risaleler yazıyorlar, şairler Latince mısralarla duygu kıpırtılarını başarıyla dile getiriyorlardı. Hümanistlerin başarısı, Antik kültür dünyasını tarihsel olarak onarıp yeniden hizmete sokmaktı. Örnek almak, hümanist hareketin pozitif çekirdeğini oluşturuyordu: Antikitenin izlerini ortaya çıkarmak, o kültürü kendi çağlarına uygulamaktı asıl amaçları.</p>

  <p class="normal">Hümanistler, konularını klasik biçimlerde, mesela Platon, Cicero veya Lukianos örneği diyalog ve risalede dile getiriyorlardı. Ortaçağda, Skolastikte de Antik edebiyat gündemdeydi, ama Hıristiyanlığın merceğinden süzülmesi söz konusuydu. Hümanizmde ise günlük hayat da klasik örneklerin süzgecinden geçiyordu. Eserlerde “Latincilik”, kahramanların adlandırılmasında bile fark ediliyordu. Hümanistler, halkın, en azından şehir ve kasaba halkının edebiyat kültürünü ve zevkini işlemişler, yükseltmişlerdir.</p>

  <p class="normal">Latince Avrupa’da aydınların dili olduğu için hümanistlerin düşünce ve sanat anlayışları İtalya dışına çabuk yayıldı. Onların “<span class="ideitalik">poeta</span>” sıfatı, bugünkü şairden çok filolog anlamını taşıyordu ve her filoloğun da okur “yazar” olması tabiiydi. Şair kavramı için Yunancadan aldıkları “vates” (ileriyi gören, kâhin) terimini kullanıyorlardı. Bu kelime bile Hümanizmde şaire verilen önemi anlatmaya yeter. İtalyan hümanizminin babası, Petrarca’dır (1304–1374). Cicero’nun üslubunu keşfedip Antik yazarlarla sohbete başlar. Bu uğraş ona hem antik bilgeliğin kapılarını açar hem de iyi söylenmiş sözden estetik tat almayı öğretir. “<span class="ideitalik">Sapientia</span>” (bilgelik) ve “e<span class="ideitalik">loquentia</span>”yı (seçkinlik) Antik edebiyatın birbirinden ayrılmaz değerleri olarak algılar. Petrarca ile İtalyan edebiyat tarihinin ana ilkesi belirlenmiştir: Antik edebiyatı esas almak! Torquato Tasso’nun (1544–1595) “Yunan ve Latin edebiyatının ilkelerine itibar etmeden hiçbir şey ölçülemez” sözleri bu felsefeyi özetlemektedir.</p>

  <p class="normal">Hümanist akımın antik edebiyat türlerine katkısı, gezi şiirleri ve kent şiirleridir.</p>

  <p class="normal">İtalya dışındaki çok sayıda hümanist yazar arasında Conrad Celtis (1459–1508), Erasmus von Rotterdam (1469–1536), Reuchlin (1455–1522), Paracelsus (1493–1541), Melanchthon (1497–1560), Morus (1478–1535), Vives (1492–1540) ünlüdür.</p>

  <p class="normal">Hümanizm akımının dünya edebiyatına katkısı, edebi çevirileri hızlandırıp yaygınlaştırmasıdır.</p>
</body>
</html>
