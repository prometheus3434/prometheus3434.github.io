<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>geneledebiyat</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_23">1. ANTİKİTEDE EDEBİYAT KURAMLARI</h2>

  <p class="normal">“Kuram” kavramını edebiyatın doğuşu ve etkisi üzerindeki düşünceler anlamında aldığımız zaman bunun ilk belirtilerini Eski Yunan edebiyatının ilk verisi <span class="ideitalik">Odysseia</span> destanında, MÖ 8. yüzyılda görürüz. Homeros bu destanının iki yerinde anlatıcı ozanları sahneye çıkarır ve bir destanın dile gelişi, üretimi ve bıraktığı etkiler üzerine konuşturur. (I. Kitap ve VIII. Kitaplar). Penelope ilk kitapta Phemios’un anlattıklarına gözyaşlarıyla tepki vermiştir, ama oğlu Telemakhos Yunan edebiyatının ilk kuramsal söylemi olarak adlandırılan cevabında ozanın hangi konuyu seçeceğinde özgür olduğunu açıklar ve ozanın halka yeni şeyler aktarmasını över. Ozan, tanrılarla insanlar arasında bir elçi olduğu, tanrıların verdiği ilhamla çalıp söylediği için kendisinin her türlü sorumluluktan uzak olduğunu ileri sürer. Homeros’un <span class="ideitalik">Odysseia’</span>sındaki bu düşünceler Platon’a kadar kabul görmüştür. Edebiyatın, daha doğrusu edebiyat adına anlatılanların doğru mu uydurma mı olduğu meselesi Aristoteles’e kadar sürmüştür. Kurmacalığın (<span class="ideitalik">Fiktionalität</span>) henüz kavram olarak yerleşmediği dönemde doğruluk–yanlışlık tartışması yapılıp durmuştur. Pindarus’un koro şiirlerinde (MÖ 5. yy.) şairin toplumdaki yeri üzerine düşüncelere de yer verilir. Edebiyatın ruhsal etkileri ise MÖ 5. yüzyılın sonunda retorik hocası sıfatıyla Sofistleri ilgilendirmiştir. Konuşmanın, hitabetin etkisi Sofistlerin öğretilerinde en önemli meseledir. Gorgias, <span class="ideitalik">Enkomion</span> adlı eserinde konuşmanın da edebiyat gibi, insan ruhunu doğrudan etkilediğini Troya Prensi Paris’in Sparta kraliçesi Helena’yı kaçırışını anlatırken vurgular. Gorgias’a göre edebiyat da aslında vezinle yazılmış hitabettir, yani alımlayıcının ruhunda mutluluk, heyecan etkileri yaratır; acıma, ürperme ya da özlem uyandırır. Edebiyatın hitabetle aynı kefeye konması ve aynı etkiyi uyandırışının vurgulanması, onun büyüyle, sihirle bir tutulacağı görüşünü ortaya koymuştur; çünkü büyücülükte de yanıltma, varmış gibi gösterme söz konusuydu. Bu görüş, edebiyatta “doğru” mu “yanlış” mı anlatılıyor tartışmasını başka yöne çevirmiştir. Bu yön, edebiyatın asıl alanı olan <span class="ideitalik">illusion</span>, yanıltmaca, başka deyişle “kurmaca”dır (<span class="ideitalik">fiktion</span>). Platon, şairlerin gerçek bilgileri olabileceğini reddeder ve onların olsa olsa bazen hakikati tesadüfen yakaladıklarını söyler. <span class="ideitalik">Devlet</span> (MÖ 380–370) adlı ünlü eserinde edebiyatın insan ruhuna zarar verdiğinden söz eder. İdealar öğretisinin sonucu olarak sanat, ideaları temsil eden nesnelerin bir kopyası (<span class="ideitalik">Mimesis</span>) diye tanımlandığına göre bir kıymet ifade etmez, ideaları öğrenmede ya da ahlaki düzelmede katkıda bulunamaz.</p>

  <p class="normal">Platon’un bu görüşüne tepki, Aristoteles’ten gelir. Aristoteles, onun “<span class="ideitalik">Mimesis</span>” kavramını, <span class="ideitalik">Poetika</span>’sında (MÖ 335–323) olumluya çevirir. Taklitçi sanatlarda, ihtimaller ilkesine göre kurgulanmış kurmaca dünyalar sunma imkânlarını görür Aristoteles. Bu olumlu sonuca ulaşmada insanların iletişim kurmadaki çeşitli tavırlarını birbirinden ayırt etmesi önemli bir rol oynar. Yol gösteren iletişimle eğlendirici iletişimi kesin olarak birbirinden ayırır. Alımlayıcı ise söz konusu iletişim durumuna göre çerçevenin gerçek ya da kurmaca olduğunu fark eder.</p>

  <p class="normal">Poetik tartışmalarda Aristoteles’in <span class="ideitalik">Poetika</span>’sından çok Platon’un öğretisi etkili olmuştur. MS 1. yüzyılda Pseudo– Longin diye anılan anonim bir yazarın “Yüce Üzerine” yazısı bu etkiyi kanıtlar niteliktedir. Burada edebiyatın (nesir ve nazımın) en önemli kategorisi olarak “yücelik” görülür ve yüceliğin kaynağı ise Tanrısal dehadır. Şairlik–yazarlık yeteneği (<span class="ideitalik">Physis</span>) ise beceri, temrin, metot (<span class="ideitalik">téchné</span>) ile yontulmaktır. Aksi halde tumturaklı deyişler, sahte coşku, süslemecilik kaçınılmaz olur. Asıl yüce eserlerde alımlayıcının zihinsel gücü de gereklidir. Bunlar, alımlayıcının da yaratıcılığını, yani şair ve yazarın eserindeki düşünceleri sürdürmesini, yorumlamasını, kısacası edebiyatın üretken işlevine katkıda bulunmasını sağlayan içerik ve düşünce potansiyeline sahiptir. Halikarnaslı Dionyssios’un (MÖ 1. yy. sonu ile MS 1. yy. başı) eserinde, özellikle de eski hatipler ve taklit üzerine yazılarında, Mimesis kavramının klasikçi bir yorumu vardır. Mimesis, dünyayı, tabiatı taklit eden yaratıcı bir iş olmaktan çıkıp klasik büyüklerin (ki kastettiği yalnızca MÖ 5. ve 4. yüzyılın büyüklerinin taklidi değildir) dünyasına nüfuz etmek ve onlar gibi anlatmaktır. Platon’un edebiyatı reddi, Platon’dan önce uygulanmakta olan bir açımlama metodunun yeniden canlandırılmasına götürmüştür. Yani “Homerulleyorese” denen Stoacıların metoduna: Bu tarzda klasiklerin eserlerindeki itici pasajlar yok sayılmakta ve içerdikleri “derin anlam” ortaya çıkarılmaktadır. Yeni Platoncular da felsefi sistemlerinde Platon’dan farklı olarak <span class="ideitalik">Mimesis</span> kavramını olumlu olarak değerlendirmişlerdir. Mesela Plotinos’a göre sanat, gerçekliğin salt kopya edilmesi değildir. Sanatçı, görüntülerin ardında yatan genel ilkelere nüfuz etmeli ve eserinde bunları ortaya çıkarmalıdır. Poklos’a göre edebiyat ve sanat, gerçeği kopyalarken onu alımlayıcıya açıklayan yardımlardır. Yani estetik ve didaktik etkileşimle Aristotelesçi ayrımcı karşıtlık yeni Platoncularda bir arada bulunur.</p>

  <p class="normal">Antik edebiyat kuramının bu felsefi ve daha çok etik– metafizik çizgisinin yanı sıra Helenizm’den bu yana filolojik ve yaratımcı–estetik ikinci bir eğilimde vardır: Adını, şair filolog, kuramcı ve kütüphaneci Kyreneli Kallimakhos’ tan (MÖ 300–240) alan bu eğilimde edebiyatın yaratıcıları ve alımlayıcıları için kaçınılmaz sayılan bir klasikler listesi vardır ki bunları bilmeden ne şair olunur ne de iyi bir okuyucu. Bu listeye Homeros’tan başlayarak 5. yüzyılın üç trajedi yazarı da dahildir ve onlara nitelik bakımından ulaşmak imkânsız sayılır. İskenderiyeli yazarların, mesela Kallimakhos ve Theokritos’un edebiyat programı, metinlerini yaratırken ilk örnekleri hep göz önünde bulundurmaktadır. Şairin öncü, yol gösterici işlevi bir yana bırakılmış, onun yerine <span class="ideitalik">poeta doctus</span> denen bilgili, yani önceki yazar ve şairleri yakından tanıyan şair ideali ön plana geçmiştir. Metinlerarasılığın yanında <span class="ideitalik">form</span> edebiyatın çok önemli bir öğesi sayılır olmuştur. Estetik tat sağlamada uzun anlatının (destan) değil, kısa ve ustalıkla işlenmiş kısa şiirlerin önde olduğu kabul edilmiştir. İskenderiye edebiyat teorisinin doğrudan etkisi Catullus gibi Roma şairlerinde ve Horatius’un <span class="ideitalik">De arte</span> adlı Poetikasında (MÖ 18. yy.) ve Tibullus, Propertius, Vergilius ve Ovidius’un eserlerinde görülür.</p>
</body>
</html>
