<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>geneledebiyat</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_39">4. KLASİSİZM</h2>

  <p class="normal">Klasisizm, edebiyatta klasik Antik örneklerle ilişkili, onun üslup biçimlerini ve konularını kullanan akım veya dönemdir. Antik edebiyatın oluşturduğu kurallar dizgesine uygun bir klasikçi edebiyat, ilk olarak İtalyan Rönesansı’nda belirdi. Avrupa hümanizması olarak Fransa’ya sıçrayıp Fransız kültürünün 17. yüzyıl altın çağını yarattı. Fransız Klasisizmi, hümanizmanın ana değerlerine bağlı, yani temelde akılcı bir dönemdir. Oysa Almanya’da, 18. yüzyılda Fransız etkisiyle başlayan ve Goethe’nin İtalya gezisinden Schiller’in ölümüne kadarki dönemi kapsayan Klasisizm (<span class="ideitalik">Alm.</span> <span class="ideitalik">Klassik</span>), akıl–duygu dengesine dayanır.</p>

  <p class="normal">Klasik terimi, Latincedeki “<span class="ideitalik">classicus</span>” sözünden gelmedir ve ilk anlamı bir kalite yargısı niteliği taşır. Klasik eser, birinci sınıf eser, kaliteli eser demektir. Bir milletin klasik edebiyatı veya dünya klasik edebiyatı terimleri, bu anlamda kastedildiğinde, zaman ve mekân sınırlarını aşarak değeri her zaman ve her yerde kabul edilebilecek nitelikli eserleri içine alır.</p>

  <p class="normal">Alman edebiyat tarihi içinde Klasik adıyla anılan devir, dar anlamda Goethe’nin İtalya seyahatiyle başlar (1786) ve Goethe’nin ölümüne kadarki (1832) süreyi kapsar. Goethe’ nin ve Schiller’in olgunluk çağı eserlerini içine alan bu devrin etkisi daha sonraki yıllarda da görülür. İtalya seyahati Goethe’nin hayatında bir dönüm noktası olmuştur. Fikir ve sanat gelişiminin üniversitesi diye adlandırdığı Roma’da antik dünyanın sanat eserlerini yakından inceleme fırsatı bulmuştur. Bu eserlerin büyüklüğünün nedeni üzerinde düşünen Goethe, onlarda tabiata yakınlık prensibini keşfetmiştir. Öte yandan klasik devir, ta hümanizma ve rönesanstan bu yana gelişimini sürdüren ve antik eserlere, eski Roma–Yunan ruhuna bağlı üslubun zirvesine ulaştığı yıllardır. Kendisinden önceki sanat üslubunun ürünlerini değerlendiren bu yıllar, <span class="ideitalik">Aufklärung’</span>la işlenmiş bir akıl, <span class="ideitalik">Empfindsamkeit ve Sturm und Drang Devirleri’</span>nde incelmiş bir duygu dünyasını senteze ulaştırmıştır. Klasik Devrin hayat felsefesi Alman İdealizmi (<span class="ideitalik">Der deutsche Idealismus</span>) denen felsefeyle belirlenmiştir.</p>

  <p class="normal">Avrupa’da bu yılların en önemli politik olayı Fransız İhtilali’dir. Fakat Alman edebiyatı için pek etkili olamamıştır. Goethe ile Schiller’in 1790’lardaki dayanışması, ortak çalışması Fransız İhtilali karşısında politikadan uzak bir edebiyat tutumunda birleşme ilkesine dayanıyordu. Goethe, 1794 yılında, yaş gününde Fritz von Zögling’e yazdığı bir mektupta sıkıcı siyasetin, uğursuz ve belirsiz ruhunun, bütün dostane ilişkileri tehdit ettiği bir dönemde Schiller’le birlikte çalışmak’tan söz eder. Eckermann’la sohbetlerinde şairin siyasete bulaşmasını, şiirden uzaklaşmak şeklinde yorumlar. Bir şair siyasal etkinliğe heveslenir heveslenmez kendini bir partiye adamak zorundadır. Bunu yapınca da şairliği yok olur der... (1832). Devrin sanat ve kültür hayatının belirleyicisi siyaset değildir. Tersine kültür kavramı devletin de üstünde tutulmuştur. Klasik devrin ideali, akıl–duygu dengesine ulaşmış ölçülü insandır. Ahlak ve estetik alanlarında belli normlar koyan ve ahlak, kültür değerlerini tanıyan bu devir, insanlık ideali’ne karşı belli bir susayışın ürünüdür. Alman İdealizminin babası İmmanuel Kant’dır (1724–1804). Felsefi sistemini <span class="ideitalik">Kritik der Reinen Vernunft</span>’la (1781) açıklamaya başlar. Bu eserde bilgi teorisini ortaya koyar, insanın öğrenme yetisini eleştirir. <span class="ideitalik">Kritik der Praktischen Vernunft</span> (1788), onun ahlaki davranışlar konusundaki düşüncelerini kapsar. <span class="ideitalik">“Öyle hareket et ki insanlık hem senin kendi şahsında hem de başka her insanın şahsında her zaman asla araç değil, her zaman amaç olsun!.. Öyle hareket et ki iradenin düsturu hep aynı zamanda da genel bir yasanın ilkesi sayılabilsin!”</span> şeklinde formüle ettiği ahlaki emri, ahlak alanında insan iradesini yol gösterici olarak kabul eder. İnsanı her şeyden önce aklını, iradesini kullanabilen bir yaratık olarak gören Kant, vazife (Pflicht) ilkesini her şeyin üstünde tutar. Ahlaki davranışların temeli, insanın eğilimleri değil, vazifedir. <span class="ideitalik">Die Kritik der Urteilskraft</span> (1790), Kant’ın estetik konusundaki görüşlerini kapsar. Estetiğin konusu <span class="ideitalik">güzel</span> (<span class="ideitalik">Das Schöne</span>) ve <span class="ideitalik">yüce</span> (<span class="ideitalik">Das Erhabene</span>) normlarıdır. Güzel, çıkar gözetmeyen bir hoşlanmanın, nesnesidir (<span class="ideitalik">Interesseloses Wohlgefallen</span>). Yüce ise, insanda sonsuzluk düşüncesini yaratan ve her şeyden yüksek olandır. Bu estetik anlayışına göre sanat eseri, öğretici, milliyetçi, dogmatik vb. eğilimlerin ötesinde bir alandır ve niteliğinin esası biçimdir. Kant’ın şairler üzerindeki etkisi büyük olmuştur. Jena, Kant öğretisinin merkezi durumuna geçmiş; Wieland’ın damadı Reinhold ise bu felsefenin ilk yayıncılarından olmuştur. Jena Üniversitesi’nde Schiller, Fichte, Schelling ders vermiş, Novalis orada okumuş, Schlegel Kardeşler orada yaşamıştır ve hepsi de Kant’ın öğretisiyle ilgilenmiştir.</p>

  <p class="normal">Klasik devir yeni idealler yaratmıştır. Bunlar, iyi, hakiki ve güzeldir. Klasik devrin insanı kendi yolunu bizzat çizmek, hayatını biçimlendirmek yeteneğini kendinde görmüştür. Kilise dogmalarının üstüne çıkmıştır ama onları kendine hedef almamıştır. Tabiatta muazzam bir denge, düzen ve gelişim görüp ona karşı hayranlık ve saygı duyar, ama Rousseau gibi tabiatı, kültüre karşı ayaklanmada kendine kalkan olarak kullanmaz. Artık toplumla, kültürle barışma söz konusudur. <span class="ideitalik">Sturm und Drang</span> devrinin başkaldırıcılığından vazgeçilmiş, yasalara, normlara saygı uyanmıştır. Klasik devrin ideali, ahlak hümanizmi’dir (<span class="ideitalik">sittlicher Humanismus</span>). Edebiyat tarihçilerinden Hermann August Korff, Klasik devrin idealizmini iki bölümde ele alır: <span class="idebold">1)</span> Goethe’nin ve yaşlılık devrinde Herder’in <span class="ideitalik">tabiat idealizmi</span> (Naturidealismus). <span class="idebold">2)</span> Schiller’in ve Kant’ın <span class="ideitalik">akıl idealizmi</span> (Vernunftidealismus).</p>

  <p class="normal">Klasik devrin Yunan hayranlığı konusunda etkileyici eserini Winckelmann vermiştir. Johann Joachim Winckelmann’ın (1717–1768) Antikçağ incelemeleri yeni bir Antik anlayışı getirmiştir. Ortaçağ, Rönesans, Hümanizm, Barok ve Aydınlanma devirlerinde Antik edebiyatta ilk planda Roma eserleriyle uğraşılmış, onlardan etkilenilmiş, onlar örnek alınmıştır. 18. yüzyılın kaynağını Rousseau’dan alan kültür pesimizmi, çağdaş devirden uzaklaşma eğilimini doğurmuştur. Bunun bir bakıma devamı diyebileceğimiz tutum, ideal, âhenkli mutlu bir çağ arama şeklinde sürdürülmüştür ve bu çabalar Eski Yunan’ı keşfetmekle sonuçlanmıştır. Antik Yunan’da Roma’ya da örnek olmuş ana kültür kaynağını bulmuş olmak, Klasik devre yeni bir hava katmıştır.</p>

  <p class="normal">Winckelmann, yoksulluk içinde geçen bir çocukluk ve gençlik çağından sonra katolik mezhebine geçerek Roma’ya gitme imkânı bulmuş, orada kardinalin sekreteri, sonradan da Vatikan müzelerinin müdürü olmuştur. 1768’de Almanya’ya bir seyahat yapmış, dönüşte Trieste’de bir haydut tarafından öldürülmüştür. Çığır açıcı nitelikteki eserleri: <span class="ideitalik">Gedanken über die Nachahmung der griechischen Werke in der Malerei und Bildhauerkunst</span> (1755) ve <span class="ideitalik">Geschichte der Kunst des Altertums</span> adını taşır. Bu eserlerinden özellikle ilkinde süslü, şâşaalı üsluba karşı şiddetli çıkışlar vardır. Winckelmann’ın aradığı, özlemini duyduğu şey, sadelikti ve bunu da antik Yunan’da yeterince bulmuştu. Aslında Adam Friedrich Deser’e ait terimle, Yunan eserlerinin en önemli özelliğini <span class="ideitalik">Edle Einfalt und stille Grösse</span> (asil sadelik, sessiz büyüklük) diye tespit eden Winckelmann bu konuda şöyle der:</p>

  <p class="normal"><span class="ideitalik">“Yunan şaheserlerinin genel ve baş tanıtıcı özelliği, hem duruşta hem de ifadede asil bir sadelik ve sessiz bir büyüklüktür. Denizin yüzeyi istediği kadar kudursun, derinlikleri nasıl hep sakin kalırsa, Yunan figürlerinde de ifade her türlü tutkuda bile büyük ve oturmuş bir ruhtur”.</span></p>

  <p class="normal">Winckelmann’ın bu sözlerle formüle ettiği sanat ideali, Alman Klasisizminin eğitim ideali olmuştur. Antik Yunan’ın Alman kültür dünyası için önemi konusundaki düşüncelerini de en yoğun şekliyle şu cümlede buluruz:</p>

  <p class="normal"><span class="ideitalik">“Bizim için büyük ve mümkünse taklidi imkânsız olmanın tek yolu, eskileri taklit etmektir. Çünkü eskilerin eserlerinde yalnızca en güzel tabiatı değil, belli bir ideal güzeli de buluyoruz.”</span></p>

  <p class="normal">Denebilir ki, antik konulara sempati, Rokoko Akımı’nın özelliğiyken Klasisizmde Antik kültürün değerini benimsemek söz konusudur. Yunan biçim sanatıyla Alman düşüncesinin sentezidir Klasisizm.</p>

  <p class="normal">Antik Yunan’ı örnek alma prensibinde önemli bir başka şahsiyet de Wilhelm von Humboldt’tur (1767–1835). Büyük bir estetikçi ve dil araştırıcısı olan Humbodt, Berlin Üniversitesi’nin de kurucusudur. İnsanın tüm yetilerini geliştirerek dengeli bir şekilde mükemmelleşmesini gaye edinirken örnek olarak antik Yunan’ı ve onun özellikle <span class="ideitalik">Apollon</span> tarzını alır.</p>

  <p class="normal">Aydınlanma akımından başlayarak bütün büyük şairlerin mirasıyla beslenen Alman Klasisizmi’nin hazırlayıcıları, dilde sağladığı duruluk ve ifade keskinliğiyle Lessing, derinliği ve ifade ihtişamıyla Klopstock, zarif işlenmiş üslubuyla Wieland, düşünce yüceliği, halka yakınlığı ve gücüyle Herder’dir.</p>

  <p class="normal">Edebiyatın amacı, ciddi konuları en sanatlı biçim kaygusuyla işlemektir. Yüce düşünce dünyasını somutlaştırmada Roma ve Yunan mitolojisinden yararlanılıyordu. Bu nedenle Alman klasik eserlerini anlamak için okuyucunun antik mitoloji bilgisi gereklidir. Dilde günlük konuşma düzeyinden bilinçli bir biçimde uzaklaşma söz konusudur. Nazımda Antik vezin kalıpları ve mısra düzenlemeleri hâkimdir: <span class="ideitalik">Hexameter, Pentameter, Distichon, Elegie, Ode.</span></p>

  <p class="normal">Klasik Devir tiyatrosu ana problemler diyebileceğimiz değerde konuları ele almıştır. Goethe <span class="ideitalik">Tasso</span>’da dâhi–toplum sorununu işlerken, <span class="ideitalik">Iphigenie</span>’de insanlık idealini yaratır. Schiller’in klasik trajedileri ise tarih konusunu felsfeye uygulayan edebi eserler niteliğindedir. Onun ana sorunları insan hürriyeti, karakter, kader, suç ve vicdandır. Klasik tiyatronun dili ölçülü kafiyelidir (çoğunlukla <span class="ideitalik">Jambus</span>), genel hayat bilgeliği niteliğinde hikmetlere sık sık yer verir. Antik trajedi unsurlarını (koro, analitik metot gibi) uygular. İnsanlık ve ahlak değerlerine, normlara önem veren hayat felsefesi dolayısıyla Klasik Devir, roman türünün özellikle <span class="ideitalik">Bildungsroman</span>’ı için elverişlidir. Goethe’nin <span class="ideitalik">Wilhelm Meister</span>’i, bu türün en karakteristik örneğidir. Fakat genel olarak roman, daha çok köklerini gerçeklikten aldığı ve Antik edebiyatta öncüleri olmadığı için Klasik devir sanat anlayışına pek uygun düşmemiştir. Schiller, romana <span class="ideitalik">şiirin üvey kardeşi</span> (<span class="ideitalik">Halbbruder der Poesie</span>) derken, Goethe de onu <span class="ideitalik">saf olmayan bir biçim</span> (<span class="ideitalik">unreine Form</span>) olarak görmüştür.</p>

  <p class="normal">Şiire gelince: Devrin lirik anlayışının en karakteristik belgesi, Schiller’in <span class="ideitalik">Bürger Şiirleri</span> hakkındaki eleştirisidir. Şiirde de belli bir mesafe (<span class="ideitalik">Distanz</span>) ilkesine uyulmasını, felsefeci bir çağın ortaya koyduğu, entelektüel ve ahlaki taleplere uyulmasını ister. Goethe’nin Klasik devir şiirlerinde belli bir derinleşme, olgunlaşma söz konusudur. Konular insan topluluğunun düzeni, insanın sorumluluğu, dünyanın yasalara uyması gibi ağırlığı olan konulardır. Schiller’in nazmı düşünce liriği (<span class="ideitalik">Lyrik des Gedankens</span>) denen felsefi şiirlerden örülüdür. Baladlarında bile anekdot konularını ahlaki düşüncelerle donatır. Hölderlin ise liriğin konusunu <span class="ideitalik">yüce</span> (das Erhabene) olanla sınırlamıştır. Klasik nazmın vezin ölçüsü de antik metriğe dayanır. Daha sonra yavaş yavaş, başka ölçülerin, mesela şark ölçülerinin de denemesine başlanmıştır. Aydınlanma çağının bilgin şairleri Klasik devirde yerini artık sanatıyla geçimini sağlayan meslekten şairlere bırakmıştır. Edebiyat, sanat ve kültür meraklısı asillerin gösterdiği ilgi, mesela bir Anna Amelia, Weimar’ı edebiyat merkezi haline getirmiştir. Wieland, Herder, Goethe, Schiller, Eckermann, Riemer, Charlotte von Stein, Weimar’da Herzogin Anna Amelia ve oğlu Prinz August’un sanatçıları sayıp koruyan tutumu sayesinde bir araya gelmiş ve Weimar’ı bir sanat, fikir yuvası yapmıştır.</p>

  <p class="normal">Alman Klasisizmi’ne yöneltilen eleştiriler, genellikle şu noktalarda yoğunlaştırılmıştır: Hayat gerçekliğinden uzaklaşmak, halkın içinde bulunduğu kültür düzeyinin çok üstünde olmak, ölümsüz ve bütün insanlık için geçerli olan evrenseli işlemek uğruna bölgesel ve en yakın toplumsal olguları ihmal etmek. Bütün bu eleştirilere karşılık Klasiğin inkâr edilemeyen başarısı, Alman edebiyatına dünya edebiyatı çapında eserler kazandırması, onu bölgesellikten kurtarmasıdır. Bu sıkı bir biçim disiplini sağlamak, işlenmiş bir edebiyat dili yaratmak ve ahlak idealizmini, hayatın büyük uyum yasasına saygıyı, insan sevgisini ahlaki sorumluluğunu işlemekle gerçekleştirmiştir.</p>

  <p class="normal">(Goethe ve Schiller’in Klasisizm dönemi eserleri için <span class="ideitalik">Yeni Alman Edebiyatı Tarihi</span> kitabıma bakılabilir.)</p>
</body>
</html>
