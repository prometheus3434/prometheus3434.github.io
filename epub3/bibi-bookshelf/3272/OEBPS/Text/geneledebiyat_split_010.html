<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>geneledebiyat</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_19"><span class="idebold">3. TRİVİAL YAZIN</span></h2>

  <p class="normal">Dilimizde harcıâlem, basit anlamına gelen, Fransızca trivial kelimesi, Latince kökenlidir ve “trivialis” üç yola ait, herkesçe kullanılabilir anlamındadır. Edebiyatın tartışmalı bir tarzı için kullanılan trivial sıfatı, “yüksek” kabul edilen konu, biçim ve üslup normlarına, özelliklerine uymayan ürünler için geçerli sayılmaktadır. Konu yönünden uygunsuzluk, bu kitapların aşk, macera, cinayet vb. gibi, sıradan ve aşınmış konu kalıplarını tekrar tekrar ele almalarıdır. Üslup bakımından bu konuların kurgu, kelime seçimi, cümle yapısı bakımından taklit tarzında dile getirilmesiyle değersizleşir, trivial olurlar. Ucuz piyasa romanları (<span class="ideitalik">Groschenhefte</span>), sığ ve arabesk aşk, sosyete, kadın, doktor romanları, tefrika romanlar, pembe diziler de trivial yazına dahildir. Trivial yazın, sanatsız edebiyatın türlerinde varlığını sürdürdüğü gibi, bazen nitelikli eserlerde de trivial öğelerin bulunabilmesi, özellikle postmodern edebiyatta iki katmanlı modelden söz edilmesi, “trivial” tanımını şüpheli kılmaktadır. “Trivial” terimini böylece açıkladıktan sonra bunu niçin “edebiyat” değil “yazın” diye nitelediğimi açıklayayım: Sanatsal özelliği olan eseri (<span class="ideitalik">Alm. Dichtung</span>), yazılı olan herhangi bir şeyden (<span class="ideitalik">Alm. Literatur</span>) ayırırken kullandığım edebiyat–yazın ayrımını belirtmek, “trivial” konusunda bence gerekli.</p>

  <p class="normal">Okuyucu kitlesini “genişletmek”, bugün birçok nitelikli yazarın da önemsemek durumunda olduğu bir husustur. Az okunan ama nitelikli bir kitabı ancak prestij yayını olarak basan yayınevleri olabilir, aksi halde kendini finanse edemeyen, yani ticarette “kurtarmaz” denilen bir iştir böyle bir eserin basımı. Yayıncılar da kültür sektöründe olsalar da bir yerde ayakta kalmak, batmamak durumunda ticaret erbabıdır. Kısacası hem nitelikli hem de geniş okuyucu kitlesinin zevkine cevap veren kitaplar üretmek, bir bakıma günümüz yazarının “zor iş”idir. İki katmanlı, “karma”, edebi ile eğlencelik karışımı ürünler, postmodern edebiyat piyasasının olgusudur artık.</p>

  <p class="normal">“Değersiz” nitelemesi, trivial ürünlerin tam bir tanımlamasını yapmayı güçleştirmektedir. “Değerli”nin ölçütü, başlı başına tartışmalı bir konudur. Okuyucu kitlesinin büyüklüğü mü bunun kanıtıdır, yoksa edebiyat eleştirmenlerinin “vize”si mi? Halkın hoşlandığı, bu nedenle de çok satan kitapları “değersiz” ya da “trivial” diye nitelemek seçkinci görüşün bir yargısı değil mi? Bu tür sorular özellikle postmodern günümüzde sık sık gündeme gelebilmektedir. Klasikler dediğimiz, edebiyatın gelmiş geçmiş büyüklerinin gerek kendi dönemlerinde gerekse ölümlerinden sonra asla kitlelerin en çok okuduğu yazarlar olmadığı kesin. Ama edebiyat tarihlerinin ölçütü en çok okunmak değil, “değerli” olmaktır, bu nedenle edebiyat tarihlerine “trivial”ler geçmiyor.</p>

  <p class="normal">Trivial ürünlerin kendiliğinden kitlelere etki etmeyip onlara daha çok uygun düştüğü söylenir. Bu ürünlerin yazarları problemlerle hesaplaşmaktan, bilincin, zevkin değişmesine çalışmaktan kaçınırlar, geniş kitlelerin dünya görüşüne ve zevkine uyum göstererek kolayca alımlanmayı, kafa yormadan okunmayı amaçlarlar. Sundukları dünya, adeta ısmarlama bir dünyadır: Problemsiz, dertsiz, hayat gailesinden kaçarak sığınılabilen bir dünya. Mutlu sonlar, iyilerin iyilikle, kötülerin kötülükle karşılık bulmaları, okuyucunun kolaylıkla özdeşleştiği tipler, duygusallık (duygululuk değil!) trivial kitapların vazgeçemediği öğelerdir. Sundukları suni dünya ile okuyucu arasında düşündürücü–eleştirel bir mesafe yaratma iddiaları olmadığı gibi böyle bir mesafeye imkân vermek de istemezler.</p>

  <p class="normal">Günümüzde medyanın, özellikle televizyonun güçlenmesiyle trivial ürünlerin yaygınlığı artmıştır. Pembe diziler, çok çeşitli nedenlerle yalnız halk yığınlarını değil, stresli bir günün sonunda gevşemek isteyen ve bunu o ürünlerin sunduğu pembe bir dünyada, yakışıklı insanları, onların maceralarını seyrederek gerçekleştiren entelektüelleri de kendine çekebiliyor. Öte yandan trivial romancılık artık bir sanayi olmuş, ekip çalışmalarıyla yürütülen, yazarları genellikle adı gizlenerek başka adla tanıtılan seri imalata dönüşmüştür. En iyi veda sahnesinde uzmanlaşmış yazar, birçok trivial romanın veda pasajını yazmakta, en iyi sürpriz sahneleri kendi uzmanına havale edilmektedir.</p>

  <p class="normal">Tarihsel çizgisine bakacak olursak “trivial”in, okur yazar burjuvanın yaygınlaşmasıyla eğlencelik edebiyata ihtiyaçtan doğduğunu görürüz. Avrupa’da 18. yüzyılda başlar bu olgu. Goethe’nin eniştesi C. A. Vulpius’un haydut romanı <span class="ideitalik">Rinaldo Rinaldini</span>’nin (1798) Goethe’nin eserlerini gerilerde bırakarak çok kereler basılıp büyük okuyucu kitlelerini peşinden sürüklediği bilinir. 19. yüzyılda da macera ve aşk romanları, özellikle konuya, olaya dayalı sürükleyicilikleriyle trivial örnekler verilmiştir.</p>

  <p class="normal">Trivial yazın ürünleri üzerine edebiyat biliminin sistematik bir şekilde eğilmesi, Batı’da 20. yüzyılın ilk çeyreğinde başlamış olsa da asıl 1960’lar, 1970’ler zirveyi oluşturmuştur.</p>

  <p class="normal">1972 yılında yayımlanan <span class="ideitalik">Teoride ve Uygulamada Edebiyat Eleştirisi</span> (Literaturkritik in Theorie und Praxis, Münih, 1972) kitabında Daemmrich, trivial yazının edebiyat sayılamayacağını, çoğu zaman “kitsch” olarak tanımlandığını belirtir. Daemmrich’in tespitlerini şöyle özetleyebiliriz: Trivial yazın, yaratıcılıktan yoksundur. Edebiyatın dinamiğini yok eder, ondan kopyaladığı motifleri çarpıtır. Hakiki duyguları duygusallıklara dönüştürür, eleştirel düşünceyi yok sayar. Hep eskiye bağlı kalarak sahte bir mutluluk sunar. Asıl dil biçimleme araçlarının yozlaşmasına doğru giden öğeleri fark edip ortaya koymak, edebiyat eleştirisinin önemli görevlerinden biridir. Trivialin karakteristik üslup belirtileri: <span class="idebold">1)</span> Anlatım güçsüzlüğünü, belirsizlikler, hiçbir şey ifade etmeyen sıfatlar ve kalıplarla gidermeye çalışmak, <span class="idebold">2)</span> İmge yoksulluğu, sembol yitimi, <span class="idebold">3)</span> Konuya uygun biçimi bulamamak, <span class="idebold">4)</span> Çağın önemli problemlerine karşı eleştiriden yoksun tutum. İnsani ilişkilerdeki sorunlara duygusal, yüzeysel çözüm önerileri, <span class="idebold">5)</span> Ve nihayet aldatıcı bir gerçeklik görüntüsü.<sup class="calibre3"><a href="../Text/geneledebiyat_split_080.html#footnote-100-31" id="footnote-100-31-backlink">[31]</a></sup> Daemmrich, trivial yazının tanıtıcı içerik özelliklerine değinirken, bu ürünlerin tarih bilgisine ters düşen çarpık bir nostaljik geçmiş tablosu vermekten hoşlandığını ve okurlara böylece gerçeklikten kaçarak kendilerini avutacakları bir sığınak sunduklarını belirtir. Şiddetle duygusallığı, zorbalıkla cinselliği bir araya getirerek insan imajını ve karakterleri basite indirgemek de bu kitapların sık başvurduğu metotlardır. Sahte kahramanların ve onların karşılarındaki kişilerin kalıplaşmış imgeleri, gerçeğe uymayan mutluluk tabloları, bu ele verici öğelerdendir. Dolayısıyla trivialliği fark edip açığa vurmak, düzeyli edebi eserlerin varlığını teşvik etmek anlamına geleceği için edebiyat eleştirmenlerinin görevi sayılmalıdır.<sup class="calibre3"><a href="../Text/geneledebiyat_split_081.html#footnote-100-32" id="footnote-100-32-backlink">[32]</a></sup></p>

  <p class="normal">Ne var ki trivial yazın ürünlerinin tutkunları, devamlı okuyucuları vardır ve onlar edebiyat eleştirmenlerinin yargılarına itibar etmezler.</p>
</body>
</html>
