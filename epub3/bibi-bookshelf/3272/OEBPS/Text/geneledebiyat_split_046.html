<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>geneledebiyat</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_46">13. SEMBOLİZM</h2>

  <p class="normal">Fransızcada “symbolisme”, Yunanca “symbolon” (birleştirilmiş, işaret anlamında) kelimesinden türetilmiştir. J. Moréas’ nın 1886 yılında Fransızcaya yerleştirdiği bu terim, 1880 yılından itibaren özellikle Avrupa şiirinde kendini gösteren bir edebiyat akımının adı olmuştur.</p>

  <p class="normal">Fransa’da C. Baudelaire (1821–1876) örneğinde gelişmiş, ama Baudelaire’in de Alman Romantizminden etkilendiği göz önünde tutulduğunda denebilir ki Alman Romantizmi doğrultusunda bir akımdır. Baudelaire edebiyat kuramını Novalis, J. Ruskin ve E. A. Poe’dan esinlenerek kurmuştur. Ayrıca Platonculuk, Schopenhauer, Nietzsche ve Bergson felsefeleri, Wagner’in müziği de Sembolizmde etkilidir. Bu akım, geç burjuva dünyasının toplumsal gerçekliğini saf dışı ediyordu. Natüralizmin tersine, angajmanı, politik–ahlaki ya da toplumsal etkileme amacını prensip olarak kabul etmiyordu. Keza gerçekliği yansıtmak, somut içerikler ya da nesnel konuların tasarımı, kişisel duygulanmalar ya da ruh hali izlenimleri verme eğilimi de yoktu. Şiirsel hayal gücü, denebilir ki gerçek dünyanın öğelerini imgelere, simgelere bölüştürüyor, bağımsız bir güzellik dünyası yaratıyordu. Bu güzellik, sembolik bir şekilde, nesneler arasındaki gizemli ilişkileri, bütün varlığın arkasında yatan “idea”yı sezdirmeliydi. İşte bu soyutlama eğilimi, sanat araçlarının mutlaklaştırılmasıyla, katıksız söz sanatıyla (<span class="ideitalik">Poésie pure</span>), bilinçli olarak bütün tınlama ve ritm araçlarını devreye sokan dil büyüsüyle sağlanıyordu. Ayrıca kafiye, ses uyumu, tabiatı taklit, sanatların çaprazlama kullanılışı (<span class="ideitalik">synästhesie</span>), cümle kurgusunda oynamalar sayesinde tını, kelimelerin işitsel özelliği, anlamın önüne geçiyordu. Vezin kalıpları, Sembolizmin bazı temsilcilerince önemsenmiyor, onların yerine serbest vezin veya düzyazı şiir yeğleniyordu.</p>

  <p class="normal">Baudelaire, <span class="ideitalik">Salon de 1846</span> başlıklı edebiyat yazılarında “Güzel”i, çağdaş–romantik anlatım biçimlerinde arar. Sanat kuramının merkezinde “intimité” (içtenlik) ve “<span class="ideitalik">spritualité</span>” (manevilik) yer alır. <span class="ideitalik">“Romantik diyen kişi, ‘çağdaş sanat’ demiş olur. – Yani içtenlik, maneviyat, renk, sonsuza özlem: Sanatın bütün araçlarıyla dile gelmiş olarak.”</span> Hugo’yu “hayal gücü” (<span class="ideitalik">imagination</span>) eksikliği nedeniyle eleştiren Baudelaire’in “<span class="ideitalik">imagination</span>” kavramı öyle bir hayal gücüdür ki içinde yalnızca duyarlılık değil, neredeyse Tanrı vergisi bir yetenek barındırır: Nesneler arasındaki gizemli ilişkileri, onların yüzeysel akılcı zevksizliklerinin dışındaki analojileri kavrama yeteneği. <span class="ideitalik">Salon de 1859’</span>da şu sözler yer alır: <span class="ideitalik">“Gözle görülür bütün evren, hayal gücünün uygun rütbe ve yer vermesi gereken bir resimler ve işaretler toplamıdır.”</span></p>

  <p class="normal">Estetik yaratıyı “ideal”e yönelik bulur Baudelaire. Her bireyin, içinde hayal gücü sayesinde güzeli hissedebileceğine dair özlemi canlı tutan bir ideal vardır, der. Sanatın belirleyici ölçütü, <span class="ideitalik">“güzeli araştırma yolu ‘mnemotekniği’ (hafızayı güçlendirme) niteliğiyle içselleştirmedir. Bu ise dünya ufkunun en küçüğü gibi, en büyüğünü de bilince çıkarır. Ödevi, o anki dünyayı şairane bir tarzda tespit etmek, sarsıntıyla yaşanmış gerçekliği hayal gücüyle değiştirmek ve asıl güzelliğini ortaya çıkarmaktır.”</span></p>

  <p class="normal"><span class="ideitalik">“Güzel, ebedi ve değişmez, niceliğini belirlemek son derece güç bir element ile görece, belirli bir elementten oluşur ki bu da istendiğinde zaman dilimi, moda, düşünce hayatı, tutku tarafından sunulur.”</span></p>

  <p class="normal">Fransız Sembolizminin baştemsilcileri St. Mallarmé, P. Verlaine ve A. Rimbaud’dur. Mallarmé kuram bakımından da en etkili şairdir. Sembolizm bütün Avrupa şiirini, hatta tiyatro ve romanını etkilemiştir. Fransa’da P. Valéry, P. Claudel, A. Gide, Saint–John Persé, Belçika’da E. Verhaeren, M. Maeterlinck, J. K. Huysmans, İngiltere’de A. C. Swinburne, O. Wilde, W. B. Yeats, İtalya’da G. D’Annunzio, İspanya’da R. Jiménez, Rusya’da K. D. Balmont, W.J. Bryussov, F. Sologub, A. A. Blok ve A. Bely, şiir dışında ürün veren sembolistlerdir. Almanya’da St. George öncülüğünde H. von Hofmannsthal ve R. M. Rilke, Yeni Romantizmin bazı temsilcileri, G. Trakl, G. Benn sembolistlerin çizgisinde eser vermişlerdir.</p>

  <p class="normal">Fransız edebiyatıyla tanışan yeni Türk edebiyatında Sembolizm, başarılı temsilciler bulmuştur. Ahmet Haşim, Yahya Kemal Beyatlı, A. Hamdi Tanpınar gibi. Ahmet Haşim’in (1884–1933) şiir anlayışı üzerine açıklamaları mesela şöyle:</p>

  <p class="normal"><span class="ideitalik">“En güzel şiirler, manalarını kariin (okuyucunun) ruhundan alan şiirlerdir. Şiirde bazı kısımların şüphe ve müphemiyette kalması bir hata ve kusur teşkil etmek şöyle dursun, bilakis şiirin bediiyatı noktai nazarından elzemdir. Üslupta körletici bir sarahat, İngiliz bediiyatçısı Ruskin’in dediği gibi, muhayyileye yapacak hiçbir şey bırakmaz; o zaman sanatkâr en kıymetli müttefiki olan kariin ruhundan gelecek yardımı kaybetmiş olur. Sanat eserinin en büyük hedefi muhayyileyi kendine ram etmektir.”</span></p>

  <p class="normal">Ahmet Hamdi Tanpınar da (1901–1962) bir söyleşide şiir türü hakkında şunları söylüyor:</p>

  <p class="normal"><span class="ideitalik">“Şiir, şekildir. Resme, heykele veya deminki tarifime, müşahhas tarifime hiç uymayacak şekilde musikiye benzer, yani mücerretliği musikininkine benzer. Bir his, bir düşünce, bir intiba birdenbire sizde kendi nizamını ilan eder ve dil üzerindeki tecrübelerinizle birleşir. Başlı başına bir ‘objet’ olur. Dilin çiçeği, denizin köpüğü, tek bir dal, hülasa ilk bakışta çevresiyle ilgisini kuramayacağınız bir şey. [...] Şiir ‘Ben’in peşindedir. Ama o ‘Ben’, ben değilim artık, benim bir halimdir. [...] Çünkü gerçekten bitmiş bir şiirde ‘Ben’ de yoktur, o şiirin kendisi vardır, yani şiir herhangi bir ‘objet’ gibi, iyi yontulmuş bir elmas diyeyim.”</span></p>
</body>
</html>
