<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>geneledebiyat</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_44">11. DADAİZM</h2>

  <p class="normal">Fransızcada çocuk dilinde oyuncak at anlamındaki “dada”yı kendine isim olarak seçen Dada akımı, 1916 yılında ortaya çıkmış ve Birinci Dünya Savaşı’ndan sonra Sürrealizm (Gerçeküstücülük) akımıyla birleşerek onun içinde erimiştir. Amacı, edebiyatı kökten değiştirmekti ve bu uğurda da Ekspresyonizm, Fütürizm ve Kübizmden esinleniyordu. “Dada” terimini ilk önce kimin kullandığı henüz ortaya çıkarılmamıştır. Dadaistlerin ne ortak bir programları ne de bir grup üslupları vardır; onları bağlayan, yalnızca, H. Arp’ın deyişiyle “Zamanın çılgınlığına karşı” politik–sanatsal karşı çıkışta birliktir. “Zamanın çılgınlığı”, savaştır ki dadaistler bunun sorumlusu olarak kültürlü burjuvayı görürler. O burjuva, boş idealleriyle buna sürüklenmiş, savaşı önleyememiştir.</p>

  <p class="normal">Dada, mevcut estetik değer ölçülerini, sanatsal yaratıcılığın bildik kurallarını bir yana bırakmış, sanatta mutlak özgürlük istemiştir. Sanat derken de hem plastik sanatları hem de edebiyatı kastetmişlerdi yani Dada kapsamlı bir sanat akımıydı. “Bruitizm” denen biçim ilkelerine, bu demektir ki çevre gürültülerinin yansıtılması ve “simultan”lığa önem veriyorlar, kollaj, foto montaj denemelerine girişiyorlardı. İşitsel esaslı şiirler yazılıyor, kelimeleri ve cümleleri serbest çağrışım uyarınca sıralıyor ya da “gürültü konserleri”nden sahne kompozisyonları yaratıyorlardı. Dadaist şiire bir örnek, H. Ball’ın 1917’de yayımlanan şiiri “Karavan”dan iki dize:</p>

  <p class="normal"><span class="ideitalik">“Jolifanto bambla ô falli bambta</span></p>

  <p class="normal"><span class="ideitalik">grossiga m’pfa habla horam...”</span></p>

  <p class="normal">Bir Alman şairi olan Ball’ın bu dadaist şiirini tercüme etmeye ne gerek ne de imkân var, çünkü kelime niyetine yazdığı bu sözcüklerin anlamı yalnızca seslerin tınısı.</p>

  <p class="normal">Dadaistler, sanatlarının kasıtlı mantıksızlığıyla burjuva düzeninin “sözde” mantığını karşı karşıya getirerek dünyayı değiştirmek istiyorlardı.</p>

  <p class="normal">Dadaizmin ilk merkezi Zürih’di. Savaşa hayır diyerek Almanya’yı asker kaçağı olarak terk edip sürgünde yaşayan sanatçılar H. Arp, H. Ball, R. Huelsenbeck, K. Schwitters, M. Janco ve T. Tzara, “Cabaret Voltaire”de gösterileriyle 1916’da yeni sanat çizgilerini ilan ettiler. 1917’den itibaren de “Dada” isimli bir dergi yayınladılar. Savaştan sonra Zürih grubu dağıldı ama Almanya’nın bazı şehirlerinde, yoğun tepkilere rağmen tek tek bireysel etkinlikler sürdü. Mesela Berlin’de 1918–20’de Huelsenbeck, Köln’de 1919–20’de Arp, M. Ernst ve Hannover’de Schwitters.</p>

  <p class="normal">Paris Dadaizmi daha çok edebiyat ağırlıklıydı, temsilcileri ise Tzara (1896–1963), Arp (1887–1966), L. Aragon (1897– 1982), A. Breton (1896–1966), P. Eluard’dı (1895–1952) ve sonra Sürrealizmde eridi.</p>
</body>
</html>
