<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Tertulianus</title>
</head>

<body>
  <h3 class="h30"><a id="a48"></a>Tertulianus</h3>

  <p class="p0">İlk Hristiyan düşünürleri düşüncelerini Yunanca ifade etmiş, Justinus, Tatianus, Athenagoras Roma&rsquo;da öğretimde bulunmalarına rağmen eserlerini Yunanca kaleme almıştır. Isa&rsquo;nın doğumunu izleyen ilk iki yüzyılda Hristiyan topluluğunun ayin dili de Yunancadır. Ancak IS. 3. yüzyılın ortalarına doğru Roma kilisesinin üstünlüğünü ve evrenselliğini kabul ettirmesiyle ibadet dili olarak Yunancanın yerine Latince geçer ve yine bu tarihten itibaren edebi ve felsefi dil olarak Latinceyi kullanan bir dizi Hristiyan düşünürün ortaya çıktığı görülür. Tertulianus, Minucius Felix, Arnobius, Lactancius, Aziz Ambrosius, Macrobius, Chalcidius, Marinus Victorinus ve nihayet bu dönemin yani erken Hristiyan felsefesi döneminin en büyük filozofu olan Aziz Augustinus bu düşünürler arasındadır.</p>

  <p class="p0">Latin Hristiyan düşünürlerinden ilki olarak kabul edilen Tertulianus birçok açıdan ilginç bir kişilik olarak ortaya çıkmaktadır. IS. 2. yüzyılın ikinci yarısı ve 3. yüzyılın ilk yarısında yaşayan Tertulianus (yaklaşık olarak 155230) iyi bir eğitim görmüş ve hukukçu olarak yetişmiştir. O da putperest bir aile içinde dünyaya gelmiş ve daha sonra (200 yılına doğru) Hristiyanlığı kabul etmiştir. Doğduğu yer olan Kartaca&rsquo;da rahiplik görevinde bulunmuş, ancak bir süre sonra Hristiyanlık içinde aşırı sert görüşleriyle sapkın bir mezhep olarak ortaya çıkan Montanizm&rsquo;e ilgi duymuş ve bunun sonucu olarak Kilise tarafından reddedilmiştir.</p>

  <p class="p0">Tertulianus&rsquo;un çok sayıda eseri (yaklaşık olarak 31 tane) günümüze kadar ulaşmıştır. Bunların çoğunluğu Latince kaleme alınmıştır. Ancak bazıları (en az üç tanesi) Yunancadır.</p>

  <p class="p0">Bu eserler dönemin teolojisinin hemen hemen bütün alanlarını kapsamaktadır. Bir kısmı şimdiye kadar çeşitli örneklerini gördüğümüz Hristiyanlığın savunulması edebiyatı içinde yer almaktadır. Çok sayıda başka eseri rakip öğretilere, özellikle Marcion, Valentinus gibi Hristiyan Gnostiklere karşı saldırılarını içeren polemiklerdir. Üçüncü bir grup eserleri Hristiyan ilkeler üzerinde tüm insan hayatının düzenlenmesini konu almaktadır. Nihayet dördüncü bir grup içinde toplanması mümkün olan bazı eserleri Hristiyan dogmatiğinin ana tezlerini sergileme ve rasyonel olarak kanıtlama amacına yöneliktir.</p>

  <p class="p0">Tertulianus&rsquo;un birinci grup eserleri içinde yer alan Hristiyanlık savunması (<span class="t13">Savunma</span>)<span class="t13">,</span> şimdiye kadar gördüğümüz diğer savunmalardan farklıdır. O, ilk olarak Roma imparatorlarına veya Roma Senatosu&rsquo;na değil, imparatorluk içinde adaleti yerine getirmekle görevli yönetici yargıçlara (magistrats) hitap etmek üzere kaleme alınmıştır. İkinci olarak onda Hristiyanların savunulması, geleneksel çok tanrıcılığa yöneltilen kapsamlı bir eleştiriyle birlikte bulunur.</p>

  <p class="p0">Tertulianus daha önceki diğer savunmalarda da karşımıza çıkan, ayak takımınca Hristiyanlara yöneltilen ve bilgisizlikten, ön yargıdan, nefretten kaynaklanan haksız suçlamalara değinir ve yöneticilerden bu suçlamaları yasalara uygun olarak incelemelerini, onlar üzerinde adalete ve yasalara uygun olarak karar vermelerini ister.</p>

  <p class="p0">Hristiyanlara yöneltilen bu suçlamalar esas olarak iki grupta toplanmaktadır: ı) Hristiyanlar kendi aralarında düzenledikleri törensel yemek toplantılarında (Supper) çocukları öldürüp yemekte ve birbirleriyle ahlak dışı cinsel ilişkilerde bulunmaktadırlar (<span class="t13">Savunma,</span> 2, 4 ve 6. Bölümler). ıı) Ayrıca Hristiyanlar tanrıların varlığını kabul etmemekte ve imparatorlara kurbanlar sunmamaktadır (10. Bölüm).</p>

  <p class="p0">Tertulianus ilk gruba giren suçlamaları ciddiye almaz. Onların ya bilgisizlik veya tamamen kötü niyet sonucunda ortaya atıldıklarını söyler. İkinci yani tanrı tanımazlık suçlamasına gelince, ona son derecede cesur ve kararlı bir karşı saldırıyla cevap verir: Evet, Hristiyanlar Romalıların tanrılarına tapmamakta ve imparatorlara kurbanlar sunmamaktadır. Bunun nedeni basit olarak bu tanrıların var olmamaları, Hristiyanların da bunu bilmeleridir. Eğer bu tanrılar yoksa zaten ortada bir din yoktur. Ortada gerçek bir din yoksa, o zaman da Hristiyanlar dine karşı saygısızlıkla veya tanrı tanımazlıkla suçlanamazlar.</p>

  <p class="p0">Sonuç olarak Tertulianus Hristiyanların herhangi bir tanrı tanımazlıkla suçlanamayacaklarını, tersine asıl onları böyle suçlamanın bir suç olduğunu, tanrı tanımazlıkla suçlanması gerekenlerin tek ve gerçek Tanrı&rsquo;nın varlığını kabul eden Hristiyanlar değil, bu var olmayan, uydurma tanrılara tapan ve onlara kanlı törenlerle kurban sunanlar olduğunu ileri sürer (10. ve 24. Bölümler).</p>

  <p class="p0">Tertulianus&rsquo;un Yunan felsefesi ile Hristiyanlık veya daha genel olarak akıl ile iman arasındaki ilişkiler konusundaki tezi, felsefi bakımdan daha önemlidir. Tertulianus, bu konuda Tatianus tarafından benimsenen görüşü devam ettirerek Justinus ve Athenagoras&rsquo;ın Hristiyan öğretisi ile Yunan felsefesi arasında gerçekleştirmeye çalıştıkları uzlaştırmaya kesin bir dille karşı çıkar.</p>

  <p class="p0">Tertulianus&rsquo;a göre felsefe, <span class="t13">bu dünyanın bilgeliğidir.</span> İsa ise bu dünyanın bilgeliğini desteklemek için değil, ortadan kaldırmak için dünyaya inmiştir. Aziz Paul&rsquo;un <span class="t13">Korintlilere İkinci Mektup'unda</span> söylediği gibi Tanrı, felsefenin kendisini çürütmek, bu dünyanın bilgeliğini deliliğe dönüştürmek üzere inananları, vaaz ettiği şeyin deliliğiyle kurtarmayı uygun bulmuştur.</p>

  <p class="p0">Ancak Tertulianus felsefeye karşı Aziz Paul ve Tatianus&rsquo;un geliştirdiği saldırıya yeni bir unsur katar: Ona göre, aslında Gnostikler gibi sapkın görüşlülerin ortaya çıkmasının nedeni de felsefedir. Marcion&rsquo;un, Valentinus&rsquo;un insan, Tanrı ve evren hakkındaki sapkın görüşlerinin kaynağı gerçekte Platon ile Zenon&rsquo;dur. Ruhun ölümlü olduğu görüşünün kaynağı Epikurosçular, bedenin yeniden dirilişini inkâr edenler çeşitli felsefe okulları, bu arada ruhu maddeye özdeş kılan Zenon&rsquo;dur. Tanrı&rsquo;nın ateş olduğu yönündeki saçma görüşün sorumlusu ise Herakleitos&rsquo;tur.</p>

  <p class="p0">Aziz Paul açık olarak bir Hristiyanın felsefe diye adlandırdığı bütün bu yanlış görüşleri içeren şeylerden uzak kalmasını istemiştir. O halde &lsquo;Atina&rsquo;nın Kudüs&rsquo;le, Akademi&rsquo;nin Kilise ile hiçbir işi veya ortak yanı olamaz. Hristiyanların Stoası, Süleyman&rsquo;ın Tapınağıdır.&rsquo; Eğer filozoflar bazen Hristiyanların öğretilerine benzer tezler ileri sürmüşlerse, bu tamamen bir rastlantıdır. Bir Hristiyan için yalnızca İsa&rsquo;ya iman yeterlidir ve bu imanı akıl adına yargılamak mümkün değildir (<span class="t13">Sapkın Görüşlülere Karşı Öncelik Hakkı,</span> 7. Bölüm).</p>

  <p class="p0">Tertulianus, <span class="t13">İsa&rsquo;nın Bedeni Üzerine</span> adlı bir başka incelemesinde, İsa&rsquo;nın insan kılığında dünyaya indiği yani bir bedene büründüğü şeklindeki tezinin imkânsız olduğunu ileri sürenlere karşı çıkarken, yine Aziz Paul&rsquo;un <span class="t13">Korintlilere İkinci Mektup</span>&rsquo;unda savunduğunu gördüğümüz ana düşünceyi benimser ve bu konuda son derece çarpıcı şeyler söyler. Ona göre Hristiyanlığın sadece bu dogması değil, başka birçok dogması akıl bakımından saçma, delice şeylerdir:</p>

  <p class="p5"><span class="t14">&ldquo;Eğer Tanrı&rsquo;yı kendi kavrayışımızla yargılayacak olursak, bu görüş şüphesiz saçmadır. Ancak yalnız bu görüş değil, &lsquo;Tanrı&rsquo;nın dünyaya gelmiş, bir bakireden doğmuş olduğu, tensel bir doğaya sahip olduğu&rsquo; görüşleri de aynı ölçüde saçmadır.&rsquo; Peki &lsquo;O&rsquo;nun öldüğü, çarmıha gerildiği, sünnet edildiği, mezara konulduğu vb.&rsquo; görüşleri daha mı az saçmadır? Tanrı hakkında bütün bunları yüzümüz kızarmadan, utanmadan tasdik etmemiz mümkün müdür? İnsanî bilgelik veya bu dünyanın bilgeliği açısından hiç şüphesiz hayır! Ancak bütün bunların saçma olduğunu düşünenler, imanın kendisinin de saçma veya yanlış olduğunu düşünmek zorundadırlar.&rdquo;</span></p>

  <p class="p0">Fakat bu durumda bir Hristiyan&rsquo;ın İsa&rsquo;dan beklediği kurtuluş da bir yalan ve hayal olacaktır. İsa &lsquo;Benden utananlardan ben de utanacağım&rsquo; demiştir. O halde bir Hristiyan bütün bunları yani aklın &lsquo;saçma&rsquo; olduğunu düşündüğü şeyleri kabul etmek, onun &lsquo;delice&rsquo; olduğuna hükmettiği şeylere inanmak, iman etmek zorundadır. Bir Hristiyan bu anlamda, iyi anlamında veya mutlu olarak bir delidir:</p>

  <p class="p5"><span class="t14">&ldquo;Tanrı&rsquo;nın Oğlu çarmıha gerilmiştir. Bunu söylemekten utanmıyorum, çünkü insanların bunu söylemekten</span> <span class="t15">utanmaları</span> <span class="t14">gerekir. Tanrı&rsquo;nın Oğlu ölmüştür; buna kesin olarak</span> <span class="t15">inanılması</span> <span class="t14">gerekir, çünkü bu</span> <span class="t15">saçmadır.</span> <span class="t14">İsa gömülmüş ve yeniden dirilmiştir; bu olay kesindir, çünkü</span> <span class="t15">imkânsızdır</span><span class="t14">&rdquo; (</span><span class="t15">İsa&rsquo;nın Bedeni Üzerine,</span> <span class="t14">4 ve 5. Bölümler).</span></p>

  <p class="p0">Tertulianus&rsquo;un bu sözlerinden, daha önce değindiğimiz, onun kendi eserlerinde bu şekliyle mevcut olmayan, ancak bu konudaki görüşünün doğru bir yorumu olarak ortaya atılan ünlü tezi ortaya çıkar: &lsquo;İnanıyorum, çünkü saçmadır&rsquo; veya &lsquo;Saçma olduğu için inanıyorum&rsquo; (Credo quia absurdum).</p>

  <p class="p0">Tertulianus&rsquo;un pozitif öğretisine yani teolojisine gelince, burada Hristiyanlığın ana dogmalarından biri olan Kutsal Üçleme&rsquo;yle ilgili olarak Athenagoras&rsquo;ın görüşünü paylaşır, fakat bu görüşü daha ileri götürür. Tertulianus&rsquo;a göre, Tanrı evreni ve onda yer alan her şeyi Logos aracılığıyla meydana getirmiştir. Bu Logos, tanrısal Akıl&rsquo;ı ve Kudret&rsquo;i ifade eder. Böylece Kelam, Logos veya Kudret bir ve aynı anlama gelir.</p>

  <p class="p0">Logos, Tanrı&rsquo;nın Oğlu&rsquo;dur. O, Tanrı&rsquo;dan çıkmıştır ve O&rsquo;ndan çıkmış olması bakımından da meydana gelmiştir. Ancak Tanrı ile töz birliğine sahiptir (consubstantial) ve bundan ötürü de Tanrı olarak adlandırılır. Çünkü Tanrı bir Ruh&rsquo;tur (Spirit). Nasıl ki, güneş ışını Güneş&rsquo;ten çıkmakla birlikte onun bir parçasıysa yani güneş ışınıyla Güneş arasında bir töz farklılığı yoksa, Güneş aynı zamanda güneş ışınında bulunmaktaysa, ikisi arasında sadece bir uzam (extension) farkı varsa, aynı şekilde İsa Ruh&rsquo;un Ruhu, Tanrı&rsquo;nın Tanrısı&rsquo;dır. Böylece Tanrı&rsquo;dan çıkmış olan varlık yani Logos veya İsa, aynı zamanda hem Tanrı&rsquo;dır, hem de Tanrı&rsquo;nın Oğlu&rsquo;dur ve bu iki varlık, töz bakımından bir ve aynı şeydir. İsa, Tanrı&rsquo;dan doğa bakımından değil, sıra bakımından ayrılır; çünkü o varlık tarzı bakımından birinci değil, ikincidir (<span class="t13">Savunma,</span> 21. Bölüm).</p>

  <p class="p0">Aslında Tertulianus&rsquo;un bu sözlerinden, Tanrı&rsquo;yı bir Güneş&rsquo;e benzetmesi ve O&rsquo;nunla İsa arasındaki farkı bir büyüklük farkı olarak nitelemesinden tehlikeli bir sonuç çıkmaktadır. Bu Tanrı&rsquo;nın Tertulianus tarafından bir tür cisim olarak kabul edildiğidir. Gerçekten de Tertulianus&rsquo;un bu sonuçtan çekinmediği, her ne kadar Tanrı&rsquo;nın bir ruh olduğunu söylemekteyse de, ondan Platon gibi tümüyle gayrı maddi bir şeyi anlamadığı, tersine onu bir tür cisim olarak gördüğü anlaşılmaktadır. Nitekim bir başka eseri olan <span class="t13">Ruh Üzerine&rsquo;de</span> ruhun kendisini, açık bir biçimde, Stoacılar tarzında bir tür cisim olarak tanımlamaktadır. Burada onun ince, havaya benzer, üç boyutta uzanan bir cisim olduğunu, bir töz olarak adlandırılmasına imkân veren şeyin bu olduğunu, çünkü var olan her şeyin ancak maddi olduğunu belirtmektedir.</p>

  <p class="p0">Ayrıca bu görüş onu bir başka ünlü tezine yani her ruhun Tanrı&rsquo;nın yeni bir yaratımı olduğu görüşünün (creationism) tersine çocukların bedenleri gibi ruhlarının da anne-babaları tarafından meydana getirilmiş olduğu görüşüne (traducianism) götürmektedir. Tertulianus burada Adem&rsquo;in işlemiş olduğu <span class="t13">asli günahın daha sonraki tüm insanlar üzerine geçmesini de ruh hakkındaki bu materyalist veya biyolojist öğretisiyle açıklamaktadır.</span> Onun ruh hakkındaki bu görüşünden çıkardığı bir başka sonuç Platon&rsquo;un tersine, ruhun bedenden ayrı ve ondan bağımsız bir varlığa sahip olmadığı, böylece bedenden önce var olmayıp bedenle birlikte meydana geldiği ve Pythagorasçıların ruhun bir bedenden başka bedene geçtiğini ileri süren ruh göçü öğretilerinin de yanlış olduğudur.</p>

  <p class="p0">Tertulianus buna dayanarak ruhla beden arasında keskin bir ayrım yapıp, ruhun gıdasının bilgelik, bilgeliğin kendisinin ise gayrı maddi bir şey olduğunu ileri sürenlere kinayeli bir şekilde karşı çıkarak, &lsquo;eğer öyle olsaydı, birçok insanın kısa bir süre sonra açlıktan ölmüş olması gerektiğini&rsquo; hatırlatır.</p>

  <h3 class="h30"><a id="ncx1380"></a><a id="a49"></a>Minucius Felix</h3>

  <p class="p0">Latin Hristiyan düşünürler içinde ikinci önemli isim, Tertulianus&rsquo;la aynı şehirde, Kartaca&rsquo;da doğduğuna ve yaşadığına inanılan Minucius Felix&rsquo;tir. Minucius&rsquo;un zaman bakımından Tertulianus&rsquo;dan önce mi, yoksa sonra mı geldiği tartışmalıdır. Ana eseri olan <span class="t13">Octavius,</span> Tertulianus&rsquo;un <span class="t13">Hristiyanlığın Savunmasına</span> benzer bir yapıya sahiptir. Ancak Minucius&rsquo;un Yunan felsefesine karşı tutumu Tertulianus&rsquo;unkinden daha olumludur. Ayrıca onun bu eseri kaleme alırken Cicero&rsquo;nun <span class="t13">Tanrıların Doğası Üzerine</span> adlı eserini model aldığı anlaşılmaktadır.</p>

  <p class="p0"><span class="t13">Octavius,</span> bir diyalogdur. Ana konusu Yunan paganlığıyla Hristiyanlığın karşılaştırılmasıdır. Eserde paganlığı Cecilius Nathalis adlı biri temsil eder. Buna karşı Hristiyanlık, diyaloğa ismini veren Octavius adlı bir Hristiyan tarafından savunulur (Bunların gerçekten yaşamış tarihi kişiler oldukları kabul edilmektedir). Yazarın kendisi, Minucius ise bu iki kişi arasında bir tür hakemlik yapar.</p>

  <p class="p0">Bu eserde Hristiyan öğretisi karşımıza çok sınırlı bir tarzda çıkar. Isa&rsquo;nın hiçbir yerde doğrudan adı geçmez. Hristiyanlığın ana dogmaları olan Kutsal Üçleme, Isa&rsquo;nın insan kılığında dünyaya inmesi, çarmıha gerilmesi, insanlığın günahını üzerine alması vb.&rsquo;den de söz edilmez. Tertulianus&rsquo;un Savunma&rsquo;sında çok yer tutan adli ve siyasal düşünceler, argümanlarla da karşılaşılmaz. Minucius Hristiyanlık hakkında verdiği bilgiyi bilinçli olarak sınırlı tutmak ister gibidir. Amacı Hristiyanlara karşı yöneltilen ve daha önce Kilise Babalarında, bu arada Tertulianus&rsquo;un <span class="t13">Savunmacında</span> karşılaştığımız klasik suçlamaların asılsız iftiralar olduklarını ortaya koymak ve Hristiyanlık hakkında giriş mahiyetinde genel bir bilgi vermektir. Eser pagan dünya içinde iyi eğitim görmüş, kültürlü insanlara hitap etmekte ve bu yeni dinde onların karşı çıkabilecekleri şeylerin olmadığını göstermek istemektedir.</p>

  <p class="p0">Hristiyanlara yöneltilen suçlamalar daha önceki diğer <span class="t13">Savunmalarda</span> karşılaştığımız suçlamaların hemen hemen aynıdır: Hristiyanlar kutsal şeylere saygısızlık etmekte, düzenledikleri yemekli toplantılarda ahlak dışı suçlar işlemekte, zina yapmakta, çocukları öldürüp kanlarını içmektedirler. Minucius&rsquo;un bu suçlamalara verdiği cevap da esas itibariyle diğer <span class="t13">Savunmalarda</span> gördüğümüz tarzda bütün bunların akıl dışı, hiçbir gerçekliği olmayan, saçma iftiralar oldukları yönündedir. Ayrıca Minucius bütün bu suçlamaları paganlığın kendisine çevirip sözü edilen ahlâksızlıkların asıl Hristiyan olmayanlar tarafından işlendiğini ileri sürer (<span class="t13">28-31.</span> Bölümler).</p>

  <p class="p0">Minucius, Hristiyanların neye tapındıklarını gizledikleri, sunak ve mabetlerinin olmadığı şeklinde Cecilius tarafından dile getirilen suçlamaya, Octavius&rsquo;un ağzından belagat dolu satırlarla şu cevabı verir:</p>

  <p class="p5"><span class="t14">&ldquo;Mabetlerimiz ve sunaklarımız olmadığı için tapındığımız şeyi gizlediğimizi mi düşünüyorsun? Eğer haklı olarak insanın kendisinin Tanrı&rsquo;nın imgesi olduğunu düşünüyorsan, Tanrı&rsquo;nın hangi imgesini yapmamı istiyorsun? Eğer Kendisi tarafından yapılmış olan tüm evren Tanrı&rsquo;yı içine alamıyorsa O&rsquo;na hangi mabedi inşa edeceğim? Tanrı&rsquo;yla arasında bu kadar büyük bir uçurum olan insan olarak ben O&rsquo;nun o büyük ihtişamını küçük bir bina içine mi sığdıracağım? O&rsquo;nun zihnimize kazınmış, yüreğimizin en derin yerinde kutsanmış olması daha iyi değil midir? Benim kullanımım için meydana getirmiş olduğu şeyi O&rsquo;na kurban şeklinde bir hediye olarak geri mi vereceğim? ... O halde masumiyeti kazanmaya çalışmak, Tanrı&rsquo;ya ibadet etmektir, adaleti yerine getirmeye çalışmak ona armağan sunmaktır; hileli eylemlerden kaçınmak, O&rsquo;nun teveccühünü kazanmaktır... İşte bizim kurbanlarımız, O&rsquo;na tapınma ile ilgili ayinlerimiz bunlardır&rdquo; (33. Bölüm).</span></p>

  <p class="p0">Eserde ele alınan ana Hristiyan dogmaları Tanrı&rsquo;nın varlığı ve tekliği, evrende hüküm süren inayet, yeniden dirilme ve gelecek hayatta insanı bekleyen Yargı Günü&rsquo;ne ilişkin Hristiyan tezleridir. Octavius, Cicero&rsquo;nun <span class="t13">Tanrıların Doğası Üzerine</span> adlı eserinde izlediği yöntemin benzerini izleyerek bu dogmalar üzerine tartışmayı, bu tezlerin konusu olan doğruları inkâr eden şüphecilerle onları savunan Hristiyanlar arasındaki bir tartışma olarak açıklar.</p>

  <p class="p0">Paganlığı savunan Cecilius, bir şüpheci olarak, insanla ilgili konuların şüpheli, kesin olmayan ve bir çözüme bağlanması mümkün olmayan şeyler olduğunu, dolayısıyla onlarla ilgili bir doğruya varmanın zor olduğunu, olsa olsa bazı olasılıklarla yetinmek gerektiğini ileri sürer. Böylece insan için mümkün olan en büyük bilgeliğin bu konularda bilgisizliğin itirafı olması gerektiğini ve başta Sokrates olmak üzere Arkesilaos, Karneades gibi büyük filozofların görüşlerinin de bu yönde olduğunu söyler (13. Bölüm).</p>

  <p class="p0">Buna karşı Octavius, Cicero&rsquo;nun <span class="t13">Tanrıların Doğası Üzerine</span> adlı eserinde Epikurosçulara ve Septiklere karşı ileri sürdüğü argümanların benzerlerini getirerek Tanrı&rsquo;nın varlığı ve tekliği, evrende hüküm süren inayet, yeniden dirilme ile gelecek hayatta bizi bekleyen yargılama gibi konuların insan aklı tarafından bilinebilir ve aynı zamanda kanıtlanabilir konular olduğunu dile getirir. Nitekim Yunan filozoflarının çoğunun da Hristiyan öğretisinin savunduğu bu görüşlere benzer görüşler ileri sürmüş olduklarını iddia eder.</p>

  <p class="p0">Octavius bu tezlerle ilgili kanıtlamasına, bütün insanların doğuştan doğru bir biçimde akıl yürütme yeteneğine sahip oldukları görüşünü temel alarak başlar:</p>

  <p class="p5"><span class="t14">&ldquo;Cecilius şunu bilsin ki, bütün insanlar, aralarında yaş, cinsiyet veya mevki farkı olmaksızın, benzer bir biçimde, akıl yürütme ve duyma yeteneğiyle dünyaya gelmişlerdir. Onlar bilgeliğe de talih eseri olarak değil, doğalarına kazınmış bir biçimde sahiptirler... Böylece bizim insanlarımız (Hristiyanlar) yoksul olmalarına rağmen hem bilgeliği keşfetmiş, hem de bu konudaki öğretilerini diğer insanlara öğretmişlerdir. Bundan aklın ne zenginlere vergi bir şey olduğu ne çalışma sonucu elde edildiği, tam tersine zihnin kendisine ait olduğu, onun kendisiyle birlikte ortaya çıktığı anlaşılmaktadır&rdquo; (16. Bölüm).</span></p>

  <p class="p0">Octavius daha sonra bu genel tezinden hareketle Hristiyanlığın ilk ana tezini ele alır. Bu Tanrı&rsquo;nın varlığı ve tekliğiyle ilgili tezdir. Octavius&rsquo;a göre Tanrı&rsquo;nın doğasını bilmeksizin insanın doğası hakkında doğru bir fikir edinmek mümkün değildir. Bunun yanı sıra evrenin dikkatli bir biçimde incelenmesi mükemmel bir akla sahip bir Tanrı&rsquo;nın var olması gerektiğini göstermektedir (17. Bölüm).</p>

  <p class="p0">Evren üzerine bu inceleme, gerek parçaları gerekse bütünü bakımından onun üzerinde Tanrı&rsquo;nın ilgisi veya inayetini de göstermektedir. Nasıl ki düzenli, güzel bir ev, onun sahibi olan bir efendinin varlığına işaret ederse &lsquo;yer, gök, bunlarda varlığı görülen inayet, düzen ve yasa da onun sahibi veya babası olan bir efendiye&rsquo; işaret etmektedir. Öte yandan nasıl arıların bir kralı, sürülerin bir çobanı varsa, evrenin de tek bir efendisi vardır. Akıl, bu Tanrı&rsquo;nın bir başlangıcı ve sonu olmadığını, her şeyi bir sözle, Bilgelik&rsquo;i ile düzenlediğini, Gücü ile mükemmelleştirdiğini, Işık&rsquo;tan daha parlak, sonsuz, tasavvur edilemeyecek kadar büyük olduğunu gösterir.</p>

  <p class="p0">Minucius, bu vesileyle Tanrı&rsquo;ya özel bir adla işaret edilemeyeceğini savunur: Tanrı, O&rsquo;nun adıdır. O&rsquo;na Baba denmesi sözün gelişidir, çünkü bu ad, onu dünyevi bir varlık kılar. O&rsquo;na Efendi veya Hükümdar denmesi de aynı şekilde onu cisimsel kılmaktır. O halde bütün bu adlar O&rsquo;ndan uzaklaştırılmalıdır (18. Bölüm).</p>

  <p class="p0">Öte yandan hemen hemen bütün Yunan filozofları ve mitoloji yazarları, şairleri, özelliği bu olan tek bir Tanrı&rsquo;nın varlığını kabul etme konusunda Hristiyanlarla görüş birliği içindedir. Özellikle Platon, Hristiyanların Tanrı&rsquo;sına en çok yaklaşan bir görüşü temsil etmektedir. Onun <span class="t13">Timaios</span> diyaloğu evrenin babası, ruhun yaratıcısı, yer ve gökte bulunan şeylerin meydana getiricisi olan bir Tanrı&rsquo;dan söz etmektedir (19. Bölüm). Öyle ki, Hristiyan ların bu felsefeye karşı çıkmaları şöyle dursun, &lsquo;onların zamanımızın filozofları, eski Yunan filozoflarının ise kendi dönemlerinin Hristiyanları&rsquo; olduklarını söylemek mümkündür (20. Bölüm).</p>

  <p class="p0">Hristiyanların inandıkları üçüncü dogmaya, Diriliş dogmasına gelince; &lsquo;bilge insanlar arasında hangisi başlangıcı olan her şeyin ortadan kalkacağından, meydana gelmiş olan her şeyin bir sonu olacağından şüphe etmektedir? O halde içinde bulundurduğu her şeyle birlikte gök de başladığı gibi sona erecektir.&rsquo; Nitekim gerek Stoacılar, gerek Epikurosçular, hatta Platon bu görüşü savunmuşlardır. O halde filozoflar Hristiyanlarla aynı şeyleri söylemekte yani yeniden dirilmenin varlığını kabul etmektedirler. Ancak onlar bunu Hristiyanlar gibi peygamberlerin tanrısal bildirilerinden almadıkları için yanlış veya eksik bir tarzda ifade etmektedirler.</p>

  <p class="p0">Nitekim Pythagorasçılar ve Platon bedenlerin yeniden dirilmesini reddetmekte, yalnızca ruhlar için bu imkânı kabul etmekte, öte yandan ruhların yeniden dirilmesi veya ölümsüzlüğü ile ilgili olarak da ruh göçünün varlığını savunmaktadırlar. Şüphesiz bu son görüş yanlış olup, aynı zamanda saçmadır. Çünkü bu görüş, konuyla ilgili doğruyu yanlış bir biçimde ifade etmektedir: Bir insanın ruhunun öküzlere, kuşlara vb. geçtiği nasıl kabul edilebilir? Başlangıçta Tanrı tarafından meydana getirilmiş olduğuna göre insanın ikinci defa tekrar O&rsquo;nun tarafından meydana getirilmesi neden mümkün olmasın? İnsan varlığa gelmeden önce bir hiçti. Öldükten sonra gene bir hiç olacaktır. Nasıl ilk seferinde hiçten yaratılmışsa, insanın ikinci kez de hiçten yaratılmasında akıl tarafından anlaşılmayacak veya karşı çıkılacak bir şey yoktur. Hatta bu ikincinin birinciye göre daha kolay olacağı açıktır (34. Bölüm).</p>

  <p class="p0">Minucius&rsquo;a göre Hristiyan dininin akla uygunluğu Hristiyanların varlığını kabul ettikleri gelecekteki Yargı Günü&rsquo;ne ilişkin inançları ile ilgili olarak da geçerlidir: Tanrı&rsquo;nın varlığını bilmeyenler veya kabul etmeyenler hiç şüphesiz dinsiz, tanrı tanımaz olarak hak ettikleri cezaya çarptırılacaklardır. Buna karşılık adil ve dindar insanlar ödüllendirilecek ve ebedi mutluluğa erişeceklerdir. Hristiyanlığın bu öğretisi paganların aynı konudaki görüşlerinden çok daha üstündür.</p>

  <p class="p0">Buna paralel olarak Hristiyanların ahlakı da putperestlerinkinden üstündür:</p>

  <p class="p5"><span class="t14">&ldquo;Çünkü siz zinayı yasaklıyorsunuz, ama yapıyorsunuz. Biz ise sadece kendi eşlerimiz için erkek olarak doğuyoruz.. Siz suçları, işlendiğinde cezalandırıyorsunuz; bizde ise suçu düşünmenin kendisi günahtır. Siz, yaptığınız şeylerin farkında olan insanlardan korkuyorsunuz; biz ise sadece o olmaksızın var olamayacağımız kendi vicdanımızdan korkuyoruz... Sonuç olarak hapishaneler sizin aranızdan çıkan insanlarla dolup taşıyor; ama orada dininden ötürü suçlananlar dışında hiçbir Hristiyan yok&rdquo; (35. Bölüm).</span></p>

  <p class="p0">Eser, tahmin edileceği gibi Cecilius ve Minucius&rsquo;un Octavius&rsquo;un görüşlerini kabul etmesiyle yani Hristiyanlığın zaferiyle sona erer. Octavius sözlerini bitirdiğinde büyük bir sessizlik olur. Octavius, Minucius&rsquo;un ifadesiyle &lsquo;filozofların kendi silahlarıyla kötü niyetli Hristiyanlık düşmanlarını yere sermiştir.&rsquo; Cecilius yenildiğini kabul eder. Ancak bu aynı zamanda onun da zaferidir. Çünkü bu yenilgiyle o da kendi yanlışını yenmiştir. Hristiyanlığın daha derin sırlarının tam olarak açıklanması, ertesi gün yapılacak tartışmaya bırakılır. Ancak Minucius&rsquo;un eserinde ertesi günü yapılacağı söylenen bu tartışma mevcut değildir.</p>

  <h3 class="h30"><a id="ncx1402"></a><a id="a50"></a>Arnobius</h3>

  <p class="p0">İsa&rsquo;dan sonra 3. yüzyılın ikinci, 4. yüzyılın ilk yarısı içinde yaşamış olduğu anlaşılan bir başka erken dönem Latin Hristiyan düşünürü yine Kuzey Afrika kökenli bir kilise babası olan Arnobius&rsquo;tur. O da Hristiyanlığa paganlıktan geçmiş ve yeni dinini paganlığa karşı savunan bir eser kaleme almıştır. <span class="t13">Paganlara Karşı</span> (Latincesi <span class="t13">Adversus Gentes</span> veya <span class="t13">Nationes</span>) adını taşıyan ve yedi kitaptan oluşan bu eserin özellikle ikinci kitabı felsefi bakımdan önem taşımaktadır.</p>

  <p class="p0">Bu kitap şüpheci bir temel üzerinde yani aklın bilgiye erişme konusundaki yetersizliği tezinden hareketle, Hristiyan imanının akla uygunluğunu ve meşruluğunu savunur. Bu özelliğiyle de daha sonra İslam&rsquo;da Gazali&rsquo;nin, Hristiyan dünyasında Pascal&rsquo;ın felsefe karşısında dinin, akıl karşısında imanın üstünlüğünü savunmak üzere benimseyecekleri düşünce modelinin ilk örneğini oluşturur. Bunun sonucu olarak, Arnobius&rsquo;ta daha sonra yine Gazali ve Pascal&rsquo;da karşımıza çıkacak olan ünlü &lsquo;bahis&rsquo;lerinin (parie) ilk örneğini gördüğümüz gibi, Kant&rsquo;ın genel olarak metafiziğin imkânsızlığı, W. James&rsquo;in &lsquo;inanma iradesi veya hakkı&rsquo;na ilişkin ünlü görüşünün de ilk formülasyonuyla karşılaşırız.</p>

  <p class="p0"><span class="t13">Paganlara Karşının</span> hareket noktası Augustinus&rsquo;un <span class="t13">Tanrı Devletinin</span> de hareket noktasını oluşturacak olan Hristiyanlara yöneltilen ciddi bir suçlamadır. Bu suçlamaya göre Hristiyanlık ortaya çıktığı tarihten itibaren Tanrıların gazabını doğurarak Roma&rsquo;nın birçok felâkete uğramasına neden olmuştur. Arnobius bundan bir süre sonra Augustinus&rsquo;un da ileri süreceği gibi, bu suçlamanın gerek olgusal olarak gerekse teorik bakımdan doğru olmadığını ortaya koymaya çalışır: Dünyanın başından hiçbir zaman felâketler, salgın hastalıklar, savaşlar, kıtlıklar eksik olmadığı gibi Roma devleti Hristiyanların ortaya çıktığı günden bu yana, tersine, büyük fetihler, güç kazanmalar yaşamıştır. Ayrıca İsa&rsquo;nın adının duyulmasından sonra dünyada barış umutları çok daha fazla artmıştır; çünkü İsa&rsquo;nın öğretisi kötülüğe iyilikle karşılık vermeyi, haksızlık etmektense haksızlığa uğramayı, kılıcın şiddeti yerine barışçıl ilişkileri emretmektedir (<span class="t13">Paganlara Karşı,</span> 1. Kitap, 6. paragraf).</p>

  <p class="p0">Öte yandan İsa, getirmiş olduğu öğretisinin doğruluğunu, gerçekleştirmiş olduğu çeşitli mucizelerle de göstermiştir. Hatta yalnız kendisi değil, ona inanan havarileri bu mucizelerin benzerlerini ortaya koymuşlardır. Eğer bu mucizelerin gerçekliğinden şüphe ediliyorsa, uğradıkları bütün zulümlere rağmen Hristiyanların sayılarının bu kadar artması, bütün dünyaya yayılmış olmaları İsa&rsquo;nın en büyük mucizesi ve Hristiyan öğretisinin doğruluğunun en önemli kanıtı değil midir? (1, 50-55).</p>

  <p class="p0">Bütün bu gerçeklere rağmen Hristiyanların kutsal metinlerine inanmamakta ısrar eden paganlara Arnobius&rsquo;un söyleyeceği şey şudur:</p>

  <p class="p5"><span class="t14">&ldquo;Siz bizim yazılarımıza inanmıyorsunuz; ama biz de sizinkilere inanmıyoruz. Siz bizim İsa&rsquo;yla ilgili yanlış şeyler söylediğimizi söylüyorsunuz. Ancak biz de sizin tanrılarınızla ilgili olarak temelsiz ve yanlış iddialar ileri sürdüğünüzü söylüyoruz... Bizim yazarlarımızla ilgili ne söylemeye çalışıyorsanız sizin yazarlarınızla ilgili olarak da benzer şeylerle karşılaşacağınızı unutmayın. Sizin kitaplarınızdaki şeylerin doğru kabul edilmesini istiyorsunuz: O zaman siz de bizim kitaplarımızdaki şeyleri zorunlu olarak doğru kabul edeceksiniz. Bizim sistemimizi yanlış olmakla suçluyorsunuz; biz de sizinkini yanlış olmakla suçluyoruz. Özetle sizin İsa&rsquo;ya ne kadar inanmama hakkınız varsa bizim de sizin tanrılarınıza o kadar inanmama hakkımız var&rdquo; (1, 57).</span></p>

  <p class="p0">Arnobius bu son sözleriyle felsefi bakımdan önemli olan bazı tezlerini sıraladığı ikinci kitaba geçer. Bu kitabın hemen başında Gazali ve Pascal&rsquo;ın ünlü &lsquo;bahis&rsquo;lerini haber veren şu tezini ileri sürer: Paganlar, İsa&rsquo;nın söylediklerinin doğru olduğuna inanmadıklarını söylemektedirler. Peki onlar kendi söylediklerinin doğru olduğundan neden şüphelenmemektedirler? Onlar kendi söylediklerinin doğru olduğunu gösteren herhangi bir kanıta sahip midirler? Hristiyanların İsa&rsquo;nın vaat ettiği şeylerin doğruluğuna ilişkin kanıtlara sahip olmadıkları bir gerçektir. Ancak bunun nedeni &ldquo;gelecekteki şeylerin doğruluğu&rdquo; hakkında elimizde bir kanıt olmasının mümkün olmaması, geleceğin, doğası bakımından, herhangi bir tahmine veya öngörüye izin vermemesidir. Ancak bu durumda yani iki belirsiz veya şüpheli durum karşısında bulunduğumuzda acaba hangi davranış bizim için daha akıllıcadır? Kendisiyle birlikte bazı ümitler taşıyan bir şeye mi inanmak, yoksa hiçbir ümit taşımayan bir şeye mi inanmak? Arnobius&rsquo;a göre birinci tutum insan için daha akıllıcadır. Çünkü birinci durumda, &ldquo;eğer doğru olduğu söylenen şeyin boş ve temelsiz olduğu ortaya çıkarsa bir tehlike yoktur. İkinci durumda yani zamanı geldiğinde, yanlış olduğu ileri sürülen şeyin doğru olduğunun ortaya çıkması durumunda en büyük kayıp, hatta kurtuluşun kaybı söz konusu olmayacak mıdır?&rdquo; (2, 4)</p>

  <p class="p0">Arnobius ilerde Gazali ve Pascal tarafından daha geniş olarak ele alınıp, geliştirilecek olan bu &lsquo;bahis&rsquo;inden yine ilerde W. James&rsquo;in &lsquo;inanma iradesi veya arzusu&rsquo; (the will to believe) diye adlandırdığı ünlü öğretisini haber veren diğer önemli görüşüne geçer:</p>

  <p class="p5"><span class="t14">&ldquo;Ey cahil insanlar, küçümsediğiniz ve gülünç bulduğunuz bu şeylerin doğru olabileceği yönünde hiçbir endişeniz yok mu? En azından düşüncelerinizin derinliklerinde bugün sapıkça bir inatla inanmayı reddettiğiniz bu şeyleri, zamanın doğru olduğunu gösterebileceğini, ancak bu durumda iş işten geçmiş olacağını ve bundan dolayı artık faydası olmayan bir pişmanlık duygusunun sizi sürekli olarak cezalandıracağını düşünmüyor musunuz? Bu kanıtlar size en azından inanmaya inanmanızı (faith to believe) telkin etmiyor mu?&rdquo; (2, 5).</span></p>

  <p class="p0">Arnobius bu çerçevede imanın veya inanmanın meşruluğunu gösteren şüpheci kanıtlarını sergilemeye başlar (Çünkü imanın meşruluğunu veya haklılığını tesis etmek için, insanın bilgiye olan inancını sarsmak gerekir): İnsanın bilgi sahibi olduğuna ilişkin iddiası ile bunun gerisinde bulunan gururu boş ve yersizdir. Doğası itibariyle bilinemez olan şeyleri, yüksek, tanrısal konuları bir yana bırakalım, Sokrates&rsquo;in <span class="t13">Phaidros</span>&rsquo;ta söylediği gibi insanın kendisinin ne olduğunu, nereden geldiğini, niçin var olduğunu, bu dünyada ne yaptığını bilmemiz veya anlamamız mümkün müdür? Hatta bu konular bir yana, daha basit, herkesin gözlemine açık, doğal, sıradan olayları ele alıp, kendimize soralım: Platon&rsquo;un <span class="t13">Theaitetos</span>'ta söylediği gibi uyku ve uyanıklık nedir? Uyanıklık dediğimiz şey aralıksız bir uyku mudur? Rüya nedir? Görme nasıl meydana gelmektedir? Tad denilen şey, tadılan şeye mi, yoksa tad duyumuna sahip olan varlığa mı aittir? Bütün bu basit şeyleri gerçekten biliyor muyuz? Yoksa sahip olduğumuz bütün bilgimiz filozofların bu konularda ortaya attıkları ve her biri diğerinden farklı olan bazı varsayım ve kuramlardan mı ibarettir? (2, 7)</p>

  <p class="p0">Bu vesileyle Arnobius, Arkesilaos ve Karneades gibi Septik düşünürlerin yaşamak için eylemde bulunmamız, bunun için ise bazı inançlara sahip olmamız gerektiği yönündeki görüşlerine değinir ve pratik hayatın doğru oldukları kanıtlanmasa bile bazı şeylere inanmamızı, bazı inançlara sahip olmamızı gerektirdiğini savunur:</p>

  <p class="p5"><span class="t14">&ldquo;İşinizi bitirdiğinizde evinize geri döneceğinize inanmaksızın yolculuğa çıkıyor, denize açılıyor musunuz? Mevsimlerin değişmesiyle birlikte meyvesini toplayacağına inanmaksızın toprağı sürüyor, ona çeşitli tohumları ekiyor musunuz? Temiz, faydalı bir eş olacağına inanmaksızın bir kadınla evleniyor musunuz? Hayatlarının çeşitli dönemlerinin güven içinde geçeceğine inanmaksızın çocuk yapıyor musunuz? Sert tedavileriyle acılarınızı azaltacaklarına inanmaksızın hasta bedenlerinizi hekimlerin ellerine teslim ediyor musunuz? Yapacağınız savaşlarda muzaffer olacağınıza inanmaksızın düşmanlarınıza karşı savaş açıyor musunuz? Var olduklarına ve dualarınıza lütufkar bir şekilde karşılık vereceklerine inanmaksızın tanrılara tapıyor, onlara hizmet ediyor musunuz?&rdquo; (2, 8)</span></p>

  <p class="p0">Şimdi bütün bunlar da birer inanç değil midir?</p>

  <p class="p0">Ayrıca filozofların çeşitli konularda söyledikleri ve birbirlerinden farklı olan bütün o tezleri, öğretileri de bir tür inanç değil midir? Filozoflar bu kendi görüşlerine, öğretilerine inanmıyorlar mı? Onları bir inanç olarak ileri sürmüyorlar mı? Platon&rsquo;un gayrı maddi ideaları, Demokritos&rsquo;un atomları, Herakleitos&rsquo;un varlıkları ateşin değişimleri olarak görmesi, Pythagoras&rsquo;ın şeyleri sayıdan türetmesi, bütün bunlar inançlardan başka nedir? O halde filozoflarla İsa, filozoflara inananlarla İsa&rsquo;ya inanan Hristiyanlar arasında ne fark vardır?</p>

  <p class="p5"><span class="t14">&ldquo;Siz Platon&rsquo;a, Cronius&rsquo;a, Numenius&rsquo;a inanıyorsunuz; biz İsa&rsquo;ya inanıyoruz ve güveniyoruz... Sizin filozofları takip etmenizde, onlara inanmanızda bizim İsa&rsquo;ya inanmamızdan daha akılsal olan hiçbir şey yoktur&rdquo; (2, 9-11 ).</span></p>

  <p class="p0">Arnobius, akla imanı yargılama gücünü reddettirmek, onu kendi güçsüzlüğünü kabule zorlamak için benimsediği bu şüpheci tutumunu, insanla hayvan arasındaki farkı ortadan kaldırmaya kadar götürür: İnsanın aklı olduğu ve bundan dolayı kavrayış bakımından hayvanlardan üstün olduğu mu ileri sürülecektir? Arnobius, bütün insanların akıllı ve bilgece bir hayat sürmesinin, bunun sonucu olarak kendileri için yararlı olan şeylerin peşinden koşup kendilerine zararlı olan şeylerden kaçınmalarının gösterilmesi durumunda, bunun doğru olduğunu kabul etmeye hazırdır. Ancak durumun hiçde böyle olmadığı bilinmektedir. Arnobius ayrıca, insanın kendisinden dolayı hayvanlardan üstün olduğu iddia edilen bu aklın ne olduğunu sorar. Eğer bu görüşün nedeni, insanların kendilerine kışın soğuğundan, yazın sıcağından korunmak için evler yapmaları ise hayvanlar da bu konuda başarılıdırlar. Eğer hayvanlara hayat veren doğa, onlara aynı zamanda eller de vermiş olsaydı, hayvanların da kendilerine yüksek binalar yaptıkları, sanat ürünleri meydana getirdikleri görülecekti.</p>

  <p class="p0">Kaldı ki Arnobius&rsquo;a göre, insanların meydana getirdikleri eserler de bilimin değil, ihtiyaçların zorlamasının sonucu olarak ortaya çıkmıştır. Sanatlar insanların yüksek ruhlarına gökten inmemiş, onların bu dünyada gerçekleştirmek zorunda kaldıkları zorlu, zahmetli çabaları sayesinde meydana gelmiştir. Eğer ruh, Platon&rsquo;un ileri sürmüş olduğu gibi, tanrısal ve doğası bakımdan soylu bir şey olup, bilgiye doğuştan sahip olmuş olsaydı, bütün insanların ta baştan bilgili olması, herkesin bütün sanatlara sahip olması gerekmez miydi? Oysa durumun böyle olmadığı, dünyada çok az müzisyen, mantıkçı, şair, geometrici olduğu ve onların da bu bilimler ve sanatları zamanın ve şartların etkisiyle zorlukla meydana getirdikleri görülmektedir. Sonra bilgi, yine Platon&rsquo;un ileri sürmüş olduğu gibi bir hatırlama olmuş olsaydı, hepimizin aynı şeyleri hatırlamamız gerekmez miydi? (2, 17-20)</p>

  <p class="p0">Arnobius bu noktada, insan ruhunun doğuştan bilgiye sahip olmadığını, bilginin uzun ve zahmetli çabalar sonucunda gelişerek ortaya çıktığını göstermek için, ileride 18. yüzyıl Fransız duyumcu filozofu Condillac&rsquo;ın ortaya atacağı ünlü öğretisini önceleyen bir &lsquo;zihin deneyi&rsquo;ne başvurur: Yerin altına oyulmuş bir odada tam bir yalnızlık içinde yetiştirilecek bir çocuğu ele alalım. Bu çocuk hiç kimse ile temas ettirilmeyecek, hiç kimse ile konuşmayacak, yalnızca zorunlu ihtiyaçları karşılanacak bir tarzda büyütülsün. Bu çocukla daha sonra, örneğin yirmi veya otuz yaşına geldiğinde ilişki kurmaya çalıştığımızı varsayalım. Bu çocuğun Platon&rsquo;un insan ruhunun doğuştan kendisiyle birlikte getirdiğini ileri sürdüğü bilgilere, sanatlara sahip olduğunu mu göreceğiz?</p>

  <p class="p0">Arnobius&rsquo;a göre bu sorunun cevabı olumsuzdur. Bu koşullar altında büyüyen sözü edilen insanın herhangi bir hayvandan, hatta cansız bir nesneden farkı olmayacaktır. O bırakın güneş, ay, yıldızlar, dünya vb. hakkında bilgi sahibi olmayı, kendisinin, anne-babasının kim olduğunu, nerede doğduğunu vb. bile söyleyemeyecektir. Platon Menon&rsquo;da bir kölenin uygun bir şekilde sorguya çekildiğinde, Pythagoras teoremini bileceğini iddia etmektedir. Ancak sözünü ettiğimiz bu insanın uygun bir şekilde sorguya çekilmesi bile mümkün olmayacaktır; çünkü o dili, kelimelerin anlamlarını bile bilmeyecektir. Platon&rsquo;un ölümsüz, mükemmel, tanrısal olduğunu söylediği ruh, bu ruh mudur? (2, 20-25)</p>

  <p class="p0">Arnobius Platon&rsquo;un ruhun doğuştan bilgiye sahip olduğu ve onun doğası gereği ölümsüz olduğu görüşüne de karşı çıkar. Arnobius&rsquo;a göre bu görüş, ahlâkî bakımdan, Epikuros&rsquo;un bunun tersi olan görüşü kadar zararlıdır. Nasıl Epikurosçu görüşte ölümden sonra bir hayat, dolayısıyla insanı bekleyen bir cezalandırma olmamasından ötürü insanın bu dünyada erdemli bir hayat sürmesi gerekli değilse, Platoncu görüşte de ruh, <span class="t13">doğası gereği ölümsüz olduğundan</span> insanın gelecek bir hayattan korkması için bir neden yoktur. Ölüm geldiğinde ruh, bedenden ayrılacağından onun için böyle bir cezalandırma da söz konusu olmayacaktır (2, 29-30).</p>

  <p class="p0">Arnobius&rsquo;un şüpheciliğinde amacın, insan aklını imanı yargılama konusundaki güçsüzlüğüne ikna etmek olduğuna değinmiştik. Onun insan, insan ruhu, insan doğası hakkındaki bu karamsar görüşlerinden amacı ise &ldquo;insanı alçaltmak değil, Hristiyanlığı, İsa&rsquo;yı, Tanrı&rsquo;yı yüceltmektir.&rdquo; Çünkü, kendi sözleriyle söylersek, &lsquo;insan ruhlarının Tanrı&rsquo;nın çocukları olduğunu söylemek, onların Tanrı&rsquo;ya eşit olduklarını, mükemmel olduklarını, dolayısıyla kendilerini mükemmelleştirecek hiçbir şeye ihtiyaçları olmadığını söylemektir&rsquo; (<span class="t13">Paganlara Karşı,</span> II, 37). Bu ise &ldquo;insan ruhunun İsa&rsquo;ya ihtiyacını, kurtuluş için onun lütfuna olan bağımlılığını ortadan kaldırmak&rdquo; anlamına gelmektedir.</p>

  <p class="p0">&nbsp;</p>
</body>
</html>
