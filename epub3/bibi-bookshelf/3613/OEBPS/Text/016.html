<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Taşma, Taşmak İlkeleri ve Temaşa</title>
</head>

<body>
  <h3 class="h30"><a id="a15"></a>Taşma, Taşmak İlkeleri ve Temaşa</h3>

  <p class="p0"><span class="t11">Taşma (Emanation, Feyz, Südur)</span></p>

  <p class="p0">Plotinos&rsquo;un metafiziği veya varlık felsefesi, kısaca değindiğimiz gibi her şeyin Bir veya Tanrı olarak adlandırılan bir şeyden çıktığı, bu şeyin veya ilkenin kendini üç farklı ana düzlemde veya aşamada ortaya koyduğu tezine dayanır. Plotinos mutlak anlamda tinsel bir yapıya sahip olduğunu ileri sürdüğü, varlığın içinde bulunduğu veya kendisini gösterdiği bu aşamalarının her birini teknik bir deyimle hipostaz olarak adlandırır ve böylece Plotinos&rsquo;un metafiziği veya varlık felsefesi üç hipostaz veya hipostazlar kuramı olarak bilinir. İşte Plotinos&rsquo;un varlık felsefesini bu üç hipostaz yani Bir, Akıl ve Ruh aracılığıyla özel olarak incelemeye girişmeden önce, onun ilk hipostaz olan Bir&rsquo;den geri kalan hipostazların nasıl meydana geldiğine, çıktığına ve onların daha sonra Bir&rsquo;e nasıl geri döndüklerine ilişkin temel açıklamasını incelememiz gerekmektedir. Bunun için de ilkin Plotinosçu metafiziğin ana kavramı olan ve Yunan felsefe tarihinde ilk defa karşımıza çıkan yani daha önceki Yunan filozoflarında karşılaşmadığımız bu çıkış, taşma veya südur (emanation, feyz) kavramı üzerinde biraz durmamız gerekmektedir.</p>

  <p class="p0">Bilindiği gibi Yunan felsefesinin Plotinos&rsquo;a kadar olan döneminde, Tanrı ile evren arasındaki ilişkiler konusunda birçok farklı görüş ortaya çıkmıştır. Bu görüşlerden biri, Tanrı ile evren arasında herhangi bir ilişkinin varlığını reddeder. Bu görüşün en iyi temsilcisi olan atomcular (Demokritos ve Epikuros) Tanrı&rsquo;nın evrenin ne fail nedeni, ne de ereksel nedeni olduğunu kabul ederler.</p>

  <p class="p0">Bir diğer görüş Tanrı&rsquo;nın evrenin fail nedeni olmamakla birlikte ereksel nedeni olduğunu savunur ki, bunun da en ünlü savunucusunun Aristoteles olduğunu biliyoruz. Anaksagoras ve Timaios&rsquo;un Platon&rsquo;u ise Aristoteles&rsquo;ten farklı olarak Tanrı&rsquo;nın bir anlamda evrenin fail nedeni olduğunu kabul ederler. Çünkü onların her ikisine göre Tanrı, evreni yaratmamakla birlikte onun mevcut şeklinin sorumlusudur. Bunun nedeni ise kendisinden bağımsız olarak var olan maddeye veya kaosa düzen ve şekil veren bir sanatkâr (Demiorgos) olarak görev yapmış olmasıdır.</p>

  <p class="p0">Nihayet bir başka ve farklı görüşü, panteist görüşü temsil eden Herakleitos ve Stoacılar evrene, doğaya aşkın bir Tanrı&rsquo;yı kabul etmezler, O&rsquo;nu evrenin, doğanın içine yerleştirirler; ama O&rsquo;nu bir öncekiler gibi yine bir Akıl, Logos olarak kabul ederler ve O&rsquo;na evreni düzene sokma, onu akılsallaştırma görevini verdirirler.</p>

  <p class="p0">Öte yandan tüm Yunan düşüncesinde maddeyi yoktan var eden yaratıcı bir Tanrı kavramının hiçbir zaman var olmadığını biliyoruz. Böyle bir anlayış yukarıda sözü edilen hiçbir Yunan filozofu tarafından kabul edilmemiştir. Böylece bütün bu filozoflarda ortak olan genel tasarım, ezeli olan bir Tanrı&rsquo;nın karşısında yine ezeli olan bir varlığın, maddenin, boş uzayın veya kaosun bulunduğu tasarımıydı. O halde ve bu anlamda bütün bu filozoflarda şu veya bu biçimde bir Tanrı-evren ayrımı, Tanrı-evren ikiliği görüşü mevcuttu.</p>

  <p class="p0">Buna karşılık Plotinos&rsquo;un döneminde artık kesin olarak ortaya çıkmış ve kendini yavaş yavaş kabul ettirmeye başlamış olan Yahudi-Hristiyan evren tasarımı bambaşka bir aksiyomdan veya tezden hareket etmekteydi. Bu tez, Tanrı ile evren arasındaki yukarıdaki türden bir ilişkiyi veya ikiliği reddetmekteydi. Bu teze göre gerçek anlamda var olan, ancak Tanrı&rsquo;ydı ve evrenin herhangi bir şekilde O&rsquo;nunla karşılaştırılabilir veya O&rsquo;ndan bağımsız bir varlığı yoktu; dolayısıyla o, ancak Tanrı&rsquo;nın kişisel bir iradesi ve emri sonucu yoktan var edilen veya varlığa getirilen bir şey olmak durumundaydı.</p>

  <p class="p0">Antik Yunan geleneğinde evren veya deyim yerindeyse onun ana maddesi, malzemesi Tanrı tarafından varlığa getirilmediği için evrenin <span class="t13">niçin var olduğu</span> sorusunun bir anlamı yoktu. Antik Yunan filozofları Leibniz&rsquo;in metafiziğin ana sorusu olduğunu ileri sürdüğü soruyu, &lsquo;Neden hiçbir şey yok değil de bir şey var?&rsquo; sorusunu sormayı akıllarına getirmiyorlardı. Evren veya daha doğrusu madde, varlığa gelmediği, getirilmediği, tersine her zaman var olduğu için onun neden veya nasıl var olduğunu sormak anlamsızdı. Bundan dolayı, tüm Yunan filozoflarında ana soru, evrenin neden veya nasıl var olduğu sorusu değil de içinde bulunduğu durumunun yani bir kozmos, düzenli bir yapı olma özelliğinin, nedeninin ne olduğu sorusuydu. Başka deyişle onlar evrenin <span class="t13">varlığının nedenini</span> aramıyorlardı; aradıkları şey sadece evrenin sahip olduğu <span class="t13">düzenliliğinin</span> nedeninin ne olduğuydu.</p>

  <p class="p0">Yunan filozofları arasında atomcuların bu ikinci sorunun kendisini de cevaplandırılması gereken ciddi bir sorun olarak görmedikleri bilinmektedir. Onlara göre atomların yapıları, ezeli olarak sahip oldukları doğal ve sonradan olma hareketleri, söz konusu düzenliliği açıklamak için yeterliydi. Onların bu iki hareket sonucu birleşip ayrılmaları söz konusu düzenliliği meydana getirmekteydi.</p>

  <p class="p0">Ancak çok sayıda filozofu içinde bulunduran daha büyük bir grup, bu düzenliliği maddenin kendisinden başka bir şeyde, düzen verici bir ilkede aramanın daha doğru olacağı görüşündeydiler. Çünkü onlara göre madde, madde olarak, bu tür bir düzenliliği açıklama gücüne sahip değildi; o, akıl ve bilinçten yoksundu; cansız, hareketsiz ve edilgindi. Dolayısıyla Aristoteles&rsquo;in açık bir biçimde ifade ettiği gibi ancak belirsizliğin ilkesi olma durumundaydı. O halde evrenin düzenliliğini onun maddesinden başka bir şeyde, bilinçli, akılsal veya akıllı bir varlıkta aramak daha doğru olacaktı. Bu görüşte olan filozoflar, kendisine ne ad verirlerse versinler, söz konusu ilkeyi özü itibariyle bir düşünce, bir akıl olarak tanımlamak yoluna gitmiş ve böylece aklı tanrılaştırmışlardı (apothesis).</p>

  <p class="p0">Yahudi-Hristiyan dünya görüşü ise çeşitli nedenlerle bu görüşe karşı çıkmak ihtiyacını duymaktaydı. Öncelikle daha önce değindiğimiz gibi Yahudi-Hristiyan dünya görüşü, Tanrı&rsquo;nın dışında, O&rsquo;ndan bağımsız bir varlığa sahip olacak bir evren veya varlık kavramını çelişik, Tanrı&rsquo;nın özüne aykırı bir şey olarak görmekteydi. Daha sonra Farabi&rsquo;nin vurgulayacağı gibi ancak Tanrı, varlığı zorunlu olandı (vacibü&rsquo;l-vücud). Bunun sonucu olarak Tanrı&rsquo;nın evren üzerindeki etkisinin veya eyleminin ona sadece şekil veya düzenlilik kazandırmaktan ibaret olduğu görüşü kabul edilemezdi. Yahudi-Hristiyan Tanrı&rsquo;sı var oluş (existence) ayrıcalığına sahip tek varlıktı (<span class="t13">Eski</span> Ahit&rsquo;in Tanrı&rsquo;sı Kendisinden söz ederken Kendisini genel yoruma göre &lsquo;Varolan&rsquo; olarak tanımlar ve Aziz Thomas Aristoteles&rsquo;le Hristiyanlık arasında telif yaparken Aristoteles&rsquo;in Tanrı&rsquo;sını İlk Hareket Ettirici&rsquo;den Varlık Verici&rsquo;ye dönüştürmek gereğini duyacaktır) ve O&rsquo;nun, insan da içinde olmak üzere başka şeyler üzerindeki etkisi ve eylemi, onlara sadece şekil verme, onları düzene kavuşturmadan ibaret olmayıp bizzat <span class="t13">varlık verme, varlık bahşetme</span> olgusu olmak durumundaydı.</p>

  <p class="p0">İkinci ve aynı derecede önemli olarak bu varlığı özü bakımından bir akıl olarak tanımlamak da Yahudi-Hristiyan geleneğin asla kabul edemeyeceği bir şeydi. Çünkü bu anlayış, Tanrı&rsquo;ya, tanrısal öze bir belirleme, bir sınırlama getirme tehlikesini içeriyordu. Bu nedenle bu Tanrı, özü itibariyle bir akıl değil, ancak bir irade, saf irade olabilirdi. Çünkü <span class="t13">akıl demek, belirleme demekti ve akıldan, akılsal olarak hesap sorulabilirdi, ama iradeden sorulamazdı.</span> Akıl, akılsal olanla belirlenip sınırlandırılabilirdi, ama irade, irade olarak hiçbir şeyle sınırlandırılamazdı. Akıl, akıl olmak bakımından özgür değildi, ama irade mutlak olarak özgürdü.</p>

  <p class="p0">Bu bakımdan Yahudi Philon&rsquo;la birlikte İS. 1. yüzyıldan itibaren Yahudi-Hristiyan Tanrı&rsquo;sını Platon&rsquo;la ve Yunan akılcılığıyla birleştirme yönünde teşebbüste bulunulmasına ve Hristiyanlığın Tanrı&rsquo;nın şahsında varlığı kabul edilen üç tözden, üç hipostazdan birini, Kutsal Ruh&rsquo;u (Saint-Esprit) Platon&rsquo;un İdealarına özdeş kılma yönünde bir eğilimin ortaya çıkmasına rağmen, bu kuram hiçbir zaman Tanrı&rsquo;nın mutlak iradesine ve özgürlüğüne bir sınırlama getirme yönünde yorumlanmayacaktır. Platon&rsquo;un Demiorgos&rsquo;unun, İdealara bakarak evreni meydana getirmesine karşılık Yahudi-Hristiyan Tanrı&rsquo;sı, mutlak yaratma ve yaratıklarını istediği gibi belirleme özgürlüğünü elinde tutacaktır. Hristiyan düşüncesi Tanrı&rsquo;nın evreni meydana getirmesinin, O&rsquo;nun mutlak olarak özgür bir kararı sonucu gerçekleştiğini savunacak ve evreni meydana getirmemesi mümkün olduğu gibi onu içinde bulunduğu biçimden başka bir biçimde meydana getirmesine de hiçbir şeyin engel olmadığı görüşünü savunacaktır. Öte yandan bu, Tanrı&rsquo;nın eğer istemiş olsaydı insanı da yaratmayabileceği veya onu yaratmış olduğu yapıdan başka türlü yaratabileceği veya yine eğer istemiş olsaydı onun için var veya tesis etmiş olduğu iyi ve kötüyü tümüyle başka türlü belirlemesinin mümkün olduğu anlamına gelecektir. Nitekim <span class="t13">Eski</span> Ahit&rsquo;in Eyüp Kitabı&rsquo;nda Kendisi&rsquo;nden ahlâkî olarak hesap sormaya kalkan Eyüp&rsquo;e Tanrı&rsquo;nın vereceği cevap bu olacaktır. Böylece Yahudi-Hristiyan Tanrı&rsquo;sı, Platon&rsquo;un ve diğer Yunan filozoflarının Tanrı&rsquo;sından farklı olarak, diğer her şey gibi iyi ve kötünün de özgür kaynağı, iyi ve kötünün ötesinde olan bir varlık olarak tanımlanacaktır.</p>

  <p class="p0">Plotinos&rsquo;un felsefesinin gerek Tanrı, gerekse Tanrı ile evren arasındaki ilişkiler konusunda öğretisinde, yukarıda özetlemeye çalıştığımız geleneksel Yunan felsefi dünya görüşüyle yine kısaca ana hatlarına işaret ettiğimiz Yahudi- Hristiyan dinsel dünya görüşü arasındaki bu çatışmanın izlerini görmekteyiz.</p>

  <p class="p0">Örneğin daha önceki bütün Yunan teolojik geleneğine aykırı olarak Plotinos, Tanrı&rsquo;sını özü itibariyle bir akıl olarak tanımlamamaktadır. Ancak bu onun Tanrı&rsquo;yı veya Bir&rsquo;i saf, hesabı sorulmaz bir irade olarak tanımladığı anlamına da gelmemektedir. Çünkü Plotinos, bir yandan, Tanrı&rsquo;sını Hristiyanlık gibi saf bir özgür irade olarak tanımlayamayacak kadar Yunandır, ama diğer yandan da onu Platon veya Aristoteles gibi salt bir akıl veya düşünce olarak tanımlamayı düşünmeyecek kadar da İskenderiye&rsquo;de felsefi olarak şekillenmeye başlamış olan Yahudi-Hristiyan düşüncesinin etkisi altında bulunmaktadır. Plotinos&rsquo;ta Tanrı&rsquo;nın doğası üzerine bu iki farklı geleneğin etkisi, O&rsquo;nu ne akıl, ne de irade olarak almamasında kendini gösterir. Bu etki Plotinos&rsquo;un daha önceki tüm Yunan felsefe geleneğine aykırı olarak, O&rsquo;na herhangi bir niteliğin, bir yüklemin yüklenmesini yasaklamasında da kendisini gösterir: Plotinos&rsquo;a göre Tanrı veya Bir, hakkında konuşulması, özünden veya niteliklerinden söz edilmesi mümkün olmayandır. Bu da Plotinos&rsquo;ta Tanrı&rsquo;nın her türlü belirlemenin, belirlenmişliğin üzerinde veya ötesinde olması gerektiği anlamına gelir.</p>

  <p class="p0">Plotinos&rsquo;un Tanrı-evren ilişkisi üzerine görüşü de benzeri bir özellik taşır. Bu konuda da Plotinos o zamana kadar Yunan felsefi düşüncesinde mevcut olmayan yeni bir model teklif etmektedir. Ne var ki, bu model Yahudi- Hristiyan metafiziğinin tam olarak kabul edebileceği bir model de değildir. Çünkü Plotinos bir yandan Tanrı-evren ilişkisi konusunda bir yaratım veya yoktan yaratım fikrine kesinlikle karşı çıkmaktadır, ancak diğer taraftan daha önceki Yunan geleneksel düşüncesinden farklı olarak bu geleneğin temel evren-Tanrı ikiliği tezini reddetmektedir. Tanrı ne Platon-Aristoteles&rsquo;in düşündükleri gibi evrenin dışında, ona aşkın kişisel bir varlık ne de Stoacıların ileri sürdükleri gibi evrenin içinde yer alan, ancak gerek tözü gerekse işlevi bakımından ondan ayrı olan etkin bir güçtür. İleride Spinoza&rsquo;nın da söyleyeceği gibi Tanrı ve evren aslında bir ve aynı şeydirler, daha doğrusu evren, Tanrı&rsquo;nın taşması, Bir&rsquo;in çoklaşmasıdır; bu taşma ve çoklaşma sonucunda ortaya çıkan şeyin adıdır. Evren, Tanrı&rsquo;nın tezahürü ve tecellisidir.</p>

  <p class="p0">Plotinos&rsquo;a göre evrende ne Platon ve Aristoteles&rsquo;in düşündükleri gibi Tanrı&rsquo;dan ayrı, onun dışında, ondan bağımsız madde ne de Stoacıların ileri sürdükleri gibi söz konusu etkin gücün içine nüfuz ettiği edilgin bir cisim vardır. Tanrı ile evren birdir ve evren Tanrı&rsquo;nın eseridir, daha doğrusu O&rsquo;nun türevidir. Maddeye veya madde diye adlandırılan şeye gelince o, daha önce işaret ettiğimiz ve ileride daha ayrıntılı olarak göreceğimiz gibi ya düpedüz var olmayandır veya var olanın yani Tanrı&rsquo;nın yokluğa karışmadan, yoklukla buluşmadan bir önceki son görüntüsü, son alçalmasıdır.</p>

  <p class="p0">Bu modelin Yahudi-Hristiyan görüşüne geleneksel Yunan görüşünden daha aykırı olduğunu düşünebiliriz. Çünkü burada ne yoktan yaratım ne de Tanrı&rsquo;nın evrene aşkınlığı ve Tanrı ile evren arasındaki tözsel farklılık görüşleri vardır. Buna ek olarak, burada evrenin Tanrı&rsquo;dan çıkışında ne Tanrı&rsquo;nın iradesi ve emri, ne de zamansal yaratım söz konusudur. Bununla birlikte burada Tanrı ile evren arasında ilişkilerin, Tanrı&rsquo;nın evrenin <span class="t13">her bakımdan nedeni</span> olması anlamında, bir ölçüde Yahudi-Hristiyan düşüncesine daha yakın bir şekilde tasarlanmış olduğunu söylememiz de mümkündür. Çünkü burada, Tanrı&rsquo;nın Aristoteles&rsquo;in sözünü ettiği neden türlerinin hemen hepsi açısından evrenin bir nedeni olarak kabul edilebileceği görülmektedir.</p>

  <p class="p0">Bu öğretide Tanrı evrenin fail nedenidir, çünkü onda gerek Platonculuk ve Aristotelesçilikten gerekse Stoacılıktan farklı olarak evrenin varlığı Tanrı&rsquo;nın varlığına <span class="t13">bağlıdır,</span> ona tabidir. Tanrı&rsquo;nın var olmaması, evrenin var olmaması demektir. Başka bir ifadeyle Plotinos&rsquo;ta <span class="t13">eğer Tanrı var olmasaydı, geri kalan hiçbir şeyin herhangi bir biçimde var olması söz konusu olamazdı.</span></p>

  <p class="p0">Bir başka açıdan Plotinos&rsquo;un Tanrı&rsquo;yı evrenin formel nedeni olarak kabul ettiğini söylememiz de mümkündür; çünkü evrendeki her şey varoluşu gibi, özünü de ancak Tanrı&rsquo;ya borçludur. Şeylerdeki belirlenmişliğin, akılsallığın kaynağı, Akıl (Nous) aracılığıyla Tanrı&rsquo;dır.</p>

  <p class="p0">Aynı anlam ve ölçüde olmamakla birlikte, burada Tanrı&rsquo;yı, evrenin maddi nedeni olarak kabul etmemizde de bir sakınca yoktur; çünkü Plotinos&rsquo;ta maddenin varlığı ve özü sorunu, onun maddeden ne anladığı ve maddeyi bir varlık mı yoksa bir yokluk olarak mı kabul ettiğini kavramanın güç olmasından ötürü çözülmesi son derecede zor bir sorun olmakla birlikte, onun var olan her şeyi Tanrı&rsquo;nın bir taşması, türemesi olarak alan genel kuramının mantığı içinde Tanrı&rsquo;yı, bir anlamda evrenin maddi nedeni olarak kabul etmekte bir sakınca yoktur.</p>

  <p class="p0">Nihayet Plotinosçulukta evrensel bir hipostaz olan Ruh&rsquo;un ve bunun içinde yer alan insan ruhlarının nihaî ereklerinin Bir&rsquo;le buluşmak, ona kavuşmak olduğu yönündeki genel tezi göz önüne alırsak Tanrı&rsquo;nın aynı zamanda evrenin ereksel nedeni olduğunu söylememizde de bir sakınca olmayacaktır.</p>

  <p class="p0">Plotinos&rsquo;un Tanrı&rsquo;sının özellikleri ve Tanrı-evren ilişkileri hakkındaki orijinal modelinin bu çift anlamlılığıdır ki, ileride bir yandan Aziz Augustinus gibi Hristiyan ve Farabi-İbni Sina gibi Müslüman filozoflarının onu çeşitli noktalarında benimsemelerine imkân verirken öte yandan, buna tamamen karşıt bir yönde olmak üzere Aziz Thomas gibi bir Hristiyan filozofun ve Ga zali gibi Müslüman bir kelâmcmm Plotinos&rsquo;u şiddetle eleştirmelerinin nedenini oluşturacaktır.</p>

  <p class="p0">Brehier, Plotinos&rsquo;un felsefesine ayırdığı kitabında bu taşma (procession) kavramını modern çağın bir başka ünlü kavramıyla, evrim (evolution) kavramıyla karşılaştırmaktadır. Nasıl ki, evrim kavramı doğada inorganik varlıklardan organik varlıklara, organik varlıklar dünyası içinde en aşağı hayat formlarından daha gelişmiş formlara, nihayet bunlar arasında duyum ve düşünceye sahip insana kadar, bütün varlıkların ortaya çıkış ve gelişmesiyle ilgili en kapsamlı bir açıklayıcı kavram veya yasa olarak kullanılmaktaysa, Plotinos&rsquo;ta taşma kavramı da varlığın ilkesi olan Bir&rsquo;den onun en aşağı formlarına yani inorganik varlıklar dünyasına ininceye kadar bütün varlık formlarının veya planlarının nasıl ortaya çıktığının ve onlar arasında ilişkilerin ne olduğunun en genel bir açıklayıcı kavramı veya yasası olarak ortaya atılmış bulunmaktadır (Brehier, 43).</p>

  <p class="p0">Ancak modern evrim kavramıyla Plotinos&rsquo;un taşma kavramı arasındaki önemli bir farklılığa dikkat etmemiz gerekir: Modern evrim kavramında, varlıklar dünyası ile ilgili olarak aşağıdan yukarıya doğru bir gidiş söz konusudur. A. Comte&rsquo;un deyimiyle Darwin&rsquo;de yukarıyı açıklayan, aşağısıdır. Oysa Plotinos genel Yunan düşüncesine uygun olarak bunun tersi bir görüşe sahiptir. Daha önce Anaksagoras, Platon, Aristoteles ve Stoacıların da kabul ettikleri gibi onda aşağıyı açıklayan her zaman yukarısıdır. Nitekim Plotinos&rsquo;un atomculara yaptığı temel eleştiri, onların düzensizlikten düzeni, akıllı olmayan şeylerden aklı türetmeye çalıştıkları, bunun ise anlaşılmaz bir şey olduğu yönündeki eleştirisidir.</p>

  <p class="p0">Gerçekten de modern evrim kavramına göre, bir zamanlar tümüyle inorganik bir yapıya sahip olan ve inorganik doğa yasaları ve kavramlarıyla açıklanabilir olan bir dünyadan, içinde hayatın ve onun duyum ve düşünce gibi daha üstün, daha karmaşık formlarının hüküm sürdüğü bir dünyaya geçilmiştir. Plotinos ise bunun tam tersini ileri sürer. Onda, daha önce de işaret ettiğimiz gibi, maddi-fiziksel olan ya düpedüz var değildir veya ancak ruhsal olanın zayıf bir imgesi olarak vardır. Ruhsal olanın kendisi ise daha yüksek bir varlık türünün, akılsal olanın yansımasından başka bir şey değildir. Akılsal olana gelince, o da kendisinden daha yukarıda bulunan ve kendisinin ilkesi olan bir şeyden, Bir&rsquo;den türemiştir. Böylece Plotinos&rsquo;un evreninde varlıkların aşağıdan yukarıya doğru evrimsel bir gelişmesinin tersine onların Bir&rsquo;den duyusal dünyaya doğru giderek bir düşme ve alçalmalarından söz etmek gerekir. Bu düşme ve alçalma sürecinde belki bir istisna olarak Ruh&rsquo;un duru mundan söz etmemiz mümkündür. Çünkü Ruh, bu arada insan ruhu düşmüş olduğu bu durumdan kurtularak yukarıya Nous&rsquo;a ve onun aracılığıyla Bir&rsquo;e kadar yükselme gücüne sahiptir.</p>

  <p class="p0">&nbsp;</p>

  <p class="p0"><span class="t11">Taşmanın İlkeleri</span></p>

  <p class="p0">Plotinos&rsquo;un taşma kuramını tam olarak anlamamız için de, onun gerisine yerleştirdiğini gördüğümüz ilkelerine, ana varsayımlarına veya kabullerine de temas etmemiz gerekmektedir.</p>

  <p class="p0">Bu varsayım veya kabullerden ilki ve en önemlisi, Plotinos&rsquo;un daha önce de kendisine işaret ettiğimiz <span class="t13">varlıkla, birlik</span> arasında kurduğu sıkı ilişkidir. Plotinos, bu konuda, Parmenides&rsquo;in izinden giderek, Tanrı&rsquo;yı Bir olan olarak tanımlamaktadır. Ona göre bir <span class="t13">şey ne kadar birse o kadar vardır,</span> hatta varlıkla birlik birbiriyle tam olarak eşanlamlı iki kavramdır. Plotinos doğal dünyadan hareket ederek, bu dünyada çeşitli kısımlarının birbirleriyle bir bütünlük içinde bulunduğu canlıların cansız varlıklara göre daha büyük bir birliğe sahip olduklarını görmekte ve bu olguyu genelleştirerek taşma kuramının temel ilkesi haline dönüştürmektedir. Böylece Plotinos&rsquo;un taşma kuramında varlıklar birliklerine göre yukarıdan aşağıya sıralanmaktadır. Bu hiyerarşinin en tepesinde mutlak birlik, mutlak Bir olan Tanrı bulunmakta, en altta ise Ruh tarafından kendisine sağlanan birlik göz önüne alınmazsa kendisi bakımından mutlak bir çokluk, o halde yokluk olarak nitelendirilmesi gereken madde yer almaktadır. Bu bakış açısına göre Tanrı&rsquo;dan sonra gelen Nous, bir bakıma <span class="t13">bir,</span> bir bakıma <span class="t13">çok</span> olandır; <span class="t13">çokluk içinde birlik veya birliği olan çokluktur,</span> Plotinos&rsquo;un kendi ifadesiyle Bir-Çok&rsquo;tur. Varlık hiyerarşisinde Nous&rsquo;tan daha aşağıda yer alan Ruh&rsquo;ta ise söz konusu birlik devam etmekle birlikte o, Nous&rsquo;unkine göre daha aşağı düzeyden bir birliktir; yine Plotinos&rsquo;un kendi deyimiyle <span class="t13">Bir ve</span> Çok&rsquo;tur.</p>

  <p class="p0">Sürece tersinden yani Ruh&rsquo;tan yukarıya doğru bakarsak, Ruh&rsquo;un yukarıya doğru yükselme sürecini çokluktan birliğe giden bir süreç olarak görebiliriz. Bu süreç içinde Ruh, Nous aracılığıyla mutlak birliğe erişmektedir. Hegel&rsquo;in terimlerini kullanırsak, Plotinos&rsquo;ta Bir&rsquo;den aşağıya, çokluğa doğru giden süreç, Tin&rsquo;in (Geist) kendisine yabancılaşması, çokluktan birliğe gitme süreci ise onun kendine, kendi özüne dönmesidir. Böylece Plotinosçu metafizikte Bir&rsquo;in, Tanrı&rsquo;nın iki ana hareketi, kendinden uzaklaşma ve kendine dönme, kendine yabancılaşma ve kendini bulma, dağılma ve toplanma (procession ve conversion) hareketinin söz konusu olduğunu söyleyebiliriz.</p>

  <p class="p0">Plotinosçu taşma öğretisinin ikinci önemli varsayımı veya ilkesi, <span class="t13">Tanrı&rsquo;nın İyi olduğudur.</span> Onun bu görüşünün temelinde de, Platon&rsquo;un İdealar dünyasının en yukarısına İyi ideasını yerleştirme olayı yatmaktadır. Daha önce Platon&rsquo;un metafiziğinin en büyük kabulünün, İyi varsayımı olduğunu görmüştük. Plotinos da bu varsayımı bütün ağırlığı ve sonuçları ile kabul etmektedir. &lsquo;Eğer Tanrı varsa, evren niye vardır?&rsquo; sorusuna Plotinos tıpkı Platon gibi &lsquo;salt olarak Tanrı&rsquo;nın iyiliğinden dolayı&rsquo; cevabını vermektedir. Ortaçağ Hristiyan skolastiğinde bu görüş &ldquo;İyi olan, yayılır&rdquo; (<span class="t13">Bonum diffusivum sui</span>) cümlesiyle özetlenecektir. Ortaçağ İslam felsefesinde Plotinos&rsquo;u devam ettiren Farabi-İbni Sina gibi filozoflar ise bunu Tanrı&rsquo;nın &lsquo;cömert&rsquo; olduğu sloganı ile ifade edeceklerdir. Plotinos aynı ilkeyi değişik bir ifadeyle, Tanrı&rsquo;nın kıskanç olmadığı şeklinde de dile getirmektedir.</p>

  <p class="p0">Plotinos&rsquo;un, bunun için de yine doğal bir gözlemden hareket ettiği görülmektedir. Bu gözlem ona içinde bulunduğumuz dünyada etrafımızda gördüğümüz varlıkların, örneğin biyolojik gelişimini tamamlamış olan hayvanların kendilerine benzer varlıklar meydana getirdiklerini göstermektedir. Eğer duyusal varlıklarla ilgili olarak durum buysa, var olan şeyler içinde onların en mükemmeli olan Bir&rsquo;in veya Tanrı&rsquo;nın, varlığı sadece kendinde tutması, kendine saklaması, başkalarının da ondan pay alması konusunda kıskançlık göstermesi düşünülemez (V, 4, 1). Öte yandan bu durum, Plotinos&rsquo;a göre sadece canlı varlıklar için söz konusu değildir; fiziksel dünyada yer alan cansız varlıkların da belli bir niteliğe veya özelliğe yeterli ölçüde sahip olduklarında etraflarına bu nitelik ya da özelliklerini yaymaktan geri kalmadıklarını görmekteyiz. Örneğin, yeter derecede ısınmış olan bir cisim, etrafına sıcaklık yaymakta, yeter derecede parlak bir cisim, etrafına ışık göndermektedir. O halde bu, var olan her şeyi içine alan evrensel bir yasadır ve bu yasa Bir ve İyi olan Tanrı için daha da gerçek anlamda geçerlidir. Özü birlik ve iyilik olan Tanrı, etrafına doğal olarak birlik ve iyilik yani varlık saçmak durumundadır.</p>

  <p class="p0">Ancak bu benzetmede sorunlu olan bir husus vardır. Doğal dünyadaki canlılar kendilerine benzer varlıklar meydana getirirken kendilerinden bir şeyler kaybeder. Nitekim, ısınan bir cisim etrafına sıcaklık verdiğinde sıcaklığından bir şeyleri yitirir. Ancak Plotinos böyle bir durumun Bir veya Tanrı için kesinlikle söz konusu olmadığını düşünür. Bu nedenle o bu varlık vermeyi, varlık vericinin, varlığın kaynağının kendisinde hiçbir azalma veya eksiklik meydana getirmeyen bir süreç olarak görür. Tanrısal yaratımın, bu yaratım gücünün, yaratılanlar arasında belli bir ölçüde dağılmasını içermesi söz konusu olmadığı gibi yaratıcının tözünde herhangi bir azalmayı meydana getirmesi de zorunlu değildir. Plotinos&rsquo;un çok sevdiği bir benzetmeyi kullanır sak, Tanrı, Güneş gibi sonsuz bir güç kaynağı olduğundan söz konusu varlık vermesi gibi hallerin onun bu gücünde bir azaltma meydana getirmesi düşünülemez:</p>

  <p class="p5"><span class="t14">&ldquo;Mutlak olarak kutsal varlıklar söz konusu olduğunda, onların kendi kendilerinde ve ne iseler o olarak kalmaları yeterlidir&rdquo; (III, 2, 1).</span></p>

  <p class="p0">Platon <span class="t13">Timaios</span>&rsquo;ta Tanrı&rsquo;nın evreni neden yarattığı sorusunu kendisine sormuş ve buna cevap olarak O&rsquo;na bir neden veya motif izafe etmişti. Ona göre Tanrı, iyidir. İyi olduğu için herhangi bir şeye karşı bir arzu veya kıskançlık duygusuna sahip değildir. Böyle bir duygudan uzak olduğu için de her şeyin mümkün olduğu ölçüde kendisine benzemesini <span class="t13">istemiştir.</span></p>

  <p class="p5"><span class="t14">&ldquo;Tanrı elden geldiği kadar her şeyin iyi olmasını, kötü olmamasını arzu etmiştir. Görünen dünyanın hareketsiz değil, düzensiz bir hareket içinde olduğunu gördüğünden düzenin her bakımdan daha iyi olduğunu düşünerek onu düzensizlikten düzene sokmuştur&rdquo; (</span><span class="t15">Timaios,</span> <span class="t14">29 e-30 a).</span></p>

  <p class="p0">Daha önce belirttiğimiz gibi Plotinos da evrenin Tanrı&rsquo;nın iyiliğinden dolayı var olduğunu kabul eder ama Platon&rsquo;dan farklı olarak Tanrı&rsquo;ya bu yönde ne bir niyet, ne de bir düşünüp taşınma izafe eder. Platon&rsquo;un <span class="t13">Timaios&rsquo;</span> da bu yöndeki sözlerinin &lsquo;eğer evren en mükemmel bir akıl yürütmenin ürünü olmuş olsaydı ne kadar iyi olabilecek idiyse o kadar iyidir&rsquo; şeklinde yorumlanması gerektiğini söyler. Başka deyişle Plotinos, evrenin Tanrı tarafından herhangi bir planlama veya akıl yürütmenin ürünü olarak meydana geldiğini reddeder, ama Leibniz&rsquo;in daha sonra ortaya atacağı ünlü formülüyle onun &lsquo;mümkün olan evrenler içindeki en iyi evren olduğu&rsquo; görüşüne karşı çıkmaz. Bu Plotinos&rsquo;un ister aynı zamanda, ister birbiri ardından sonsuz dünyaların mevcut olduğu yönündeki Demokritosçu veya Stoacı görüşleri kabul etmediği, içinde bulunduğumuz evrenin mümkün olan biricik evren olduğu ve var olması mümkün olan her şeyi içinde bulundurduğu görüşünde olduğu anlamına gelir (III, 2, 14; VI, 2, 21; VI, 7, 1).</p>

  <p class="p0">Plotinos tarafından varlığın Tanrı&rsquo;dan taşmasının böyle bir düşünüp taşınma ve seçim yapma eyleminin ürünü olarak görülmemesinin nedeni, böyle bir varsayımda Tanrı&rsquo;yı farklı seçenekler karşısında bulunan ve düşünüp taşınma, seçim yapma yoluyla onlar arasında bir tercih yapan bir varlık olarak ele alma tehlikesidir. Bu Plotinos için Tanrı&rsquo;ya bir tereddüt ve şüphe izafe etme anlamına gelir. Böylece onun için Nous&rsquo;un ve onun aracılığıyla geri kalan şeylerin Tanrı&rsquo;dan çıkışı zorunlu ve deyim yerindeyse spontan olarak gerçekleşen bir süreç olmak zorundadır. Bundan dolayı Plotinos varlığın Tanrı&rsquo;dan çıkması, taşmasını bir sanatkarın eserini meydana getirmesinden çok Doğa&rsquo;nın kendiliğinden gerçekleşen operasyonlarına benzetmeyi uygun bulur.</p>

  <p class="p0">Plotinos&rsquo;un taşma kuramının gerisinde bulunan bu fikirleri, V. Ennead&rsquo;ın birinci kitabının altıncı bölümünde en açık ve yoğun bir biçimde ifade edilmiş olarak görmekteyiz:</p>

  <p class="p5"><span class="t14">&ldquo;Bir&rsquo;den... başka bir şey... niçin varlığa gelir ve o, neden dolayı kendisinde kalmaz?.. Hareket eden her şeyin kendisine doğru hareket ettiği bir ereği olmak zorundadır: Bir&rsquo;in ise böyle bir ereği yoktur... O halde eğer ondan sonra bir şey varlığa gelmişse, zorunlu olarak, Bir&rsquo;in sürekli olarak kendi kendisine dönük olarak kalması söz konusu olmasına rağmen bu şeyin varlığa geldiğini düşünmek zorundayız. Ezeli-ebedi gerçekliklerden söz ettiğimizde zamanda varlığa gelmenin düşüncemiz için bir engel oluşturmasına izin vermemeliyiz. Burada varlığa gelmek derken kastettiğimiz</span> <span class="t15">nedensel ilişki ve düzendir.</span> <span class="t14">Bundan dolayı Bir&rsquo;den varlığa gelen şeyin Bir&rsquo;in kendisinde herhangi bir hareket olmaksızın varlığa geldiğini söylemek zorundayız... O halde eğer Bir&rsquo;den sonra gelen bir ikinci şey varsa, onun Bir&rsquo;in kendisinin</span> <span class="t15">herhangi bir hareketi, arzusu, isteği veya eylemi olmaksızın</span> <span class="t14">varlığa gelmiş olması gerekir. Peki o nasıl varlığa gelmiştir ve Bir&rsquo;i hareketsizliği içinde kuşatan şey hakkında ne düşünmeliyiz? Onun Bir&rsquo;in kendisinin değişmeden kalmasına karşılık O&rsquo;ndan</span> <span class="t15">yayılan bir ışıma</span> <span class="t14">olması gerekir, nasıl ki Güneş de kendisinde hiçbir değişme olmadığı halde sürekli olarak etrafına parlak bir ışık gönderiyorsa. Böylece var olan her şey varlıkta kaldığı sürece, zorunlu olarak, kendi tözünden ve kendi gücünün eseri olarak dışında bulunan şeye yönelik bir varlık meydana getirir... Örneğin ateşin kendisinden çıkan sıcaklığı meydana getirmesi gibi kar da soğukluğu yalnızca kendisinde tutmaz ve kokulu şeyler de özel olarak bunu açık bir tarzda gösterirler: Onlar var oldukları sürece etraflarına bir şey yayarlar ve onlara yakın olan şeyler onların varlıklarından yararlanır.</span> <span class="t15">Mükemmel olan her varlık,</span> <span class="t14">(bir şey)</span> <span class="t15">meydana getirir.</span> <span class="t14">Bir, her zaman mükemmeldir; dolayısıyla ezeli-ebedi olarak meydana getirir ve onun ürünü kendisinden daha az mükemmel bir varlıktır. O halde en mükemmel şey hakkında ne demeliyiz? Ondan, kendisinden sonra en mükemmel olandan başka bir şey çıkamaz. Akıl, büyüklük bakımından Bir&rsquo;e en yakın olan, ikinci şeydir. Çünkü Akıl, Bir&rsquo;i görür ve onun sadece Bir&rsquo;e ihtiyacı vardır. Buna karşılık Bir&rsquo;in Akıl&rsquo;a ihtiyacı yoktur. Akıl&rsquo;dan daha mükemmel olan şeyden çıkan bir şey, ancak Akıl olabilir ve bu şey kendisinden sonra gelen bütün şeylerden daha büyük bir şeydir. Nasıl ki Akıl, Bir&rsquo;in bir tezahürü ise Ruh da Akıl&rsquo;ın bir tezahürü ve onun bir tür etkinliğidir. Ancak Ruh, Akıl&rsquo;ın bir hayali olduğu için onun görüntüsü karanlıktır ve bundan dolayı onun Akıl&rsquo;a bakması gerekir. Fakat öte yandan Akıl&rsquo;ın kendisinin de Akıl olmak için Tanrı&rsquo;ya (Bir&rsquo;e) bakması gerekir&rdquo; (V, 1, 6).</span></p>

  <p class="p0">Plotinos&rsquo;un taşma kuramının temelinde bulunan üçüncü ana varsayımı veya ilkesi, taşan şeylerin kendilerinden taştıkları veya çıktıkları kaynaklarını bilmeleri, ama bu kaynakların kendilerinin kaynakları ve nedenleri oldukları şeyler hakkında hiçbir bilgiye sahip olmamalarıdır. Bu somut olarak Ruh&rsquo;un Akıl&rsquo;ı, Akıl&rsquo;ın Tanrı&rsquo;yı veya Bir&rsquo;i bilmesinin tersine Tanrı&rsquo;nın Akıl&rsquo;ı, Akıl&rsquo;ın ise Ruh&rsquo;u bilmemesi anlamına gelir. Hatta Ruh&rsquo;un duyusal dünyadaki varlıkların varlığa gelişinin nedeni olan parçası yani üst kısmı olan Alem Ruhu bile kendisinin evren üzerindeki etkinliğini sadece genelinde bilir, onu evrene yönelmiş bir etkinlik olarak bilmez.</p>

  <p class="p0">Bununla birlikte bu, Ruh&rsquo;un evrene ilişkin bilgisinde bir kusur, bir eksiklik olmadığı gibi &ndash;çünkü duyusal dünyadaki varlıkların arketiplerini veya örneklerini bilen Ruh&rsquo;un, daha doğrusu Alem Ruhu&rsquo;nun bu bilgisine ek olarak onların duyusal dünyadaki imgelerini bilmesi kesinlikle gerekli değildir&ndash; daha genel olarak Aristoteles&rsquo;in Tanrı&rsquo;sı ile ilgili olarak düşündüğü ve söylediği gibi mükemmel olanın mükemmel olmayana, tam olanın eksik olana ilgi göstermesi, onu arzu etmesi düşünülemez. Bilginin kendisi ise ancak bu tür bir ilgi veya arzunun bir ifadesi olabilir (III, 8, 4; IV, 4, 8).</p>

  <p class="p0">İslam dünyası tarafından tanındığında Aristoteles&rsquo;in Tanrı&rsquo;sı gibi Plotinos&rsquo;un Tanrı&rsquo;sının da evren hakkındaki bu bilgisizliğinin büyük bir problem doğurmuş olması anlaşılabilir bir şeydir. Çünkü İslam&rsquo;a göre Tanrı evreni genel olarak yani tümel ilkelerinde veya yasalarında bilmekle kalmaz; yarattığı her şeyin, bu arada kulları olan yaratıklarının, onların bireysel eylemlerinin tikel bilgisine de sahiptir. Farabi-İbni Sina Tanrı&rsquo;yı evrenin nedeni olarak alıp, nedenin neden olarak kendisi hakkındaki bilgisinin eserleri olan şeylerin de bilgisini içerdiği yönünde bir cevapla bu güçlüğün altından kalkmak isterler. Ancak bu açıklama, Gazali tarafından haklı olarak yeterli bir açıklama olarak kabul edilmez. Kaldı ki, Farabi-İbni Sinacı kuram, Tanrı&rsquo;nın evren hakkındaki bilgisini onda yer alan bireysel varlık ve olayların tümel bilgisi olarak görmekten daha ileriye gitmeyi de istemez. Bu nokta da Gazali&rsquo;nin dikkatinden kaçmayacak ve filozofların tanrısal bilgi hakkındaki bu öğretilerini bu bilginin tikel varlık ve olayları kapsamamış olmasından ötürü şiddetle eleştirecek ve diğer bazı görüşlerinin yanı sıra bundan ötürü de filozofları kâfir ilan etmekte tereddüt göstermeyecektir.</p>

  <p class="p0">&nbsp;</p>

  <p class="p0"><span class="t11">Temaşa</span></p>

  <p class="p0">Plotinos&rsquo;un taşma kavramı, en az kendisi kadar önemli bir başka kavramla sıkı ilişki içindedir. Bu kavram söz konusu taşma olayının nasıl gerçekleştiğini bilmek, mekanizmasını kavramak bakımından hayati öneme sahip olan temaşa (contemplation, theoria) kavramıdır. Plotinos varlığın Bir&rsquo;den hareketle taşmasını, ortaya çıkmasını tümüyle <span class="t13">tinsel</span> bir olay olarak görmekte, tümüyle tinsel bir süreç olarak tanımlamaktadır.</p>

  <p class="p0">Yunan felsefesinde duyuların duyusalları kavramasından tamamen farklı zihinsel bir eylem; zihnin, aklın tümüyle kendine özgü bir eylemi olarak temaşa kavramıyla, daha önce Platon ve Aristoteles&rsquo;in felsefelerinde karşılaşmıştık. Ancak Plotinos bu kavrama her iki filozoftan daha önemli bir yer, tümüyle yeni, yaratıcı bir işlev vermektedir.</p>

  <p class="p0">Platon&rsquo;un bir sanatkar, yapıcı olarak tanımladığı Demiorgos&rsquo;unun, İdeaları seyrederek evreni meydana getirdiğini görmüştük. O halde Demiorgos&rsquo;un evreni meydana getirme fiili, temelde bir temaşa fiili idi veya evren böyle bir fiilin sonucu olarak gerçekleşmekteydi. <span class="t13">Timaios&rsquo;</span>ta Tanrı veya Demiorgos elleriyle kollarıyla çalışarak yani fiziksel bir eylem aracılığıyla evreni şekillendiren, ona düzen veren bir varlık olarak karşımıza çıkmamaktaydı. O, İdeaları düşünmek suretiyle boş uzaya veya maddeye varlık ve düzenlilik, uyum kazandırmaktaydı.</p>

  <p class="p0">Benzeri şekilde Aristoteles de Tanrı&rsquo;ya, O&rsquo;na özgü bir fiil olarak sadece temaşa eylemini izafe etmekteydi. Ancak Aristoteles&rsquo;in Tanrı&rsquo;sı Platon&rsquo;unkinden farklı olarak bu düşünme fiilinin nesnesini İdealarda değil, yine Kendisinde bulmaktaydı.</p>

  <p class="p0">Plotinos, işte Platon ve Aristoteles&rsquo;in Tanrı için uygun gördükleri bu düşünme, seyretme, temaşa etme fiilinin gerek kapsamında, gerekse işlevinde büyük bir değişiklik yapmaktadır. Plotinos&rsquo;un temaşanın kapsamında meydana getirdiği büyük değişiklik, onu evrenin tümüne teşmil ederek, genişletmesi biçiminde ortaya çıkmaktadır. Öyle ki Plotinos&rsquo;a göre <span class="t13">evrende bulunan bütün varlıklarla ilgili olarak mümkün olan tek fiil, tek eylem türü düşünme, temaşa etme fiili veya eylemidir.</span> Temaşa eyleminde işlevsel olarak meydana getirdiği büyük değişiklik ise Plotinos&rsquo;un onu tek kelimeyle <span class="t13">yaratma fiiline</span> özdeş kılmasıdır: Plotinos&rsquo;ta <span class="t13">her türlü meydana getirme, yaratma eylemi, aslında temaşa eyleminden ibarettir.</span></p>

  <p class="p0">Plotinos&rsquo;un ikinci hipostaz olan Nous&rsquo;unun Bir&rsquo;den çıkışı, meydana gelişi süreciyle ilgili olarak teklif ettiği açıklama tarzı bunu açık olarak göstermektedir. Bu açıklamaya göre Bir, ezelden beri sürekli olarak taşmaktadır. Bu taşma olayında Bir&rsquo;den çıkan şey, ondan çıkar çıkmaz ilkesine yani Bir&rsquo;in kendisine dönmekte ve ilkesini yani Bir&rsquo;i veya Tanrı&rsquo;yı temaşa etmektedir. İşte Nous&rsquo;a Nous olarak varlığını ve özelliğini veren şey, onun bu, ilkesini temaşa etme olayının kendisidir. O bu sayede, bu temaşa etme eylemi sonucunda Nous olarak yani aynı zamanda hem akıl, hem öz, hem varlık olarak teşekkül etmekte, ortaya çıkmaktadır.</p>

  <p class="p0">Öte yandan Nous&rsquo;un kendisi de kendisinden sonra gelen veya kendisinden çıkan, taşan bir başka şeyin, Ruh&rsquo;un kaynağıdır. Bu üçüncü şey, Nous&rsquo;tan veya Akıl&rsquo;dan çıkar çıkmaz, benzeri şekilde, kaynağına veya ilkesine dönüp onu seyretmek, temaşa etmek istemektedir. O halde bu üçüncü şeye yani Ruh&rsquo;a Ruh olarak varlığını veren, yine onun ilkesini yani Akıl&rsquo;ı temaşa etme eylemidir.</p>

  <p class="p0">Plotinos, bununla kalmamakta, Ruh&rsquo;un maddi-duyusal dünyadaki nesnelere varlık kazandırmasını da aynı temaşa eyleminin ürünü olarak açıklamaktadır. Bu bağlamda olmak üzere o, Platon&rsquo;un sanatkar Tanrı&rsquo;sı olan Demiorgos&rsquo;unu kendisinin ikinci hipostaz olarak kabul ettiği Akıl veya Nous&rsquo;una özdeş kılmakta ve Platon&rsquo;un Demiorgos&rsquo;unun yaratıcı veya biçim verici eyleminin yerine Ruh&rsquo;un Nous&rsquo;u seyretmesini koymaktadır. Nous&rsquo;un kendisi, Plotinos&rsquo;ta Platon&rsquo;un İdealar dünyasının karşılığı olduğundan Ruh&rsquo;un Nous&rsquo;u yani İdealar dünyasını seyretmesi aynı zamanda onları yani İdeaları veya formları duyusal-maddi dünyada gerçekleştirmesi, doğanın kendisini yaratması veya meydana getirmesi anlamına gelmektedir.</p>

  <p class="p0">Sonuç olarak Plotinos duyusal dünya içinde yer alan bütün varlıkların bu temaşa eyleminden pay aldıklarını, canlı cansız her şeyin gerçekleştirdikleri bütün faaliyetlerin aslında temaşa eyleminden başka bir şey olmadığını söylemektedir. Plotinos&rsquo;a göre evrendeki bütün <span class="t13">canlı, etkin kuvvetler, yalnızca tinsel kuvvetlerdir</span> ve bu kuvvetlerin veya onlara sahip olan bütün varlıkların <span class="t13">bütün eylemleri de aslındagüçlü ya da zayıf, tam ya da eksik olmak üzere yalnızca temaşa eylemleridir.</span></p>

  <p class="p0">Plotinos <span class="t13">Enneadlar&rsquo;ın</span> III. grubunun 8. kitabını tümüyle bu düşünmeyaratma kavramının analizine ayırır. O, burada doğanın veya maddi-duyusal dünyanın kendisinden başlayarak gerek bu dünyada olup bitenlerin gerekse daha yukarıdaki varlık alanları veya planlarında yani Ruh ve Nous&rsquo;ta ortaya çıkan her türlü varlık ve faaliyetin aslında tek bir fiilin, temaşa fiilinin ürünleri olduğunu göstermeye çalışır. Ona göre etrafımızda bulunan her şeyin yani sadece akıl ve düşünce sahibi varlıkların değil bütün canlıların, hatta cansız şeylerin biricik amacı, düşünme veya temaşadır: Her şey temaşa etmeyi arzu eder ve sadece akıllı varlıklar değil, akla sahip olmayan canlı varlıklar, bitkilerdeki büyüme gücü, onları meydana getiren yeryüzünün kendisi de eylemlerini bu amaca yöneltir. Her şey doğal durumunda elinden geldiği kadar buna erişmek ister; ancak farklı varlıklar bunu farklı şekillerde gerçekleştirirler yani farklı derecelerde temaşa ederler. Bazıları bu amaca tam olarak erişir, bazıları ise onun yalnızca bir taklidine sahip olurlar. Bununla birlikte her eylem, temaşa yönünde ciddi bir çabayı ifade eder ve bunların tümü özü bakımından bir temaşa eyleminden ibarettir (III, 8, 1).</p>

  <p class="p0">Plotinos bu düşüncesini Epikurosçuların eylem öğretilerini ele alıp eleştirdiği bir başka yerde de ortaya koyar: Buna göre doğanın, doğal varlıkların bütün eylemleri Epikuros ve diğer materyalistlerin zannettikleri gibi vurma, çarpma eylemleri değildir; tersine ağaçlarda, bitkilerde vb. gördüğümüz doğal büyüme ve gelişmenin kendisi bile aslında temaşa etmenin bir türüdür. Çünkü bu eylemler gerçekte Ruh&rsquo;un eylemleridir. Ruh ise doğadaki akılsal ilkedir. Böylece doğanın eylemleri, aslında aklın eylemleridir ve bunun sonucu olarak temaşadır. Doğanın temaşasının akıllı varlıkların akılsal temaşasından tek farkı, bilinçli akıl yürütmeye dayanan bir temaşa olmamasıdır.</p>

  <p class="p5"><span class="t14">&ldquo;Böylece doğada meydana getirme (production) eyleminin bir temaşa eylemi olduğu anlaşılmaktadır; çünkü yaratma, hiçbir zaman başka bir şey olmayan, hiçbir zaman başka bir şey yapmayan, sadece bir temaşa olarak yaratan bir temaşa eyleminin sonucudur&rdquo; (III, 8, 3).</span></p>

  <p class="p0">Plotinos bu düşünme-yaratma fiilinin bir örneği olarak matematikçinin geometrik şekilleri düşünmesini ve bu sayede onları varlığa getirmesini verir. Nasıl ki, geometrik şekillerin varlığı veya varlığa gelmesi matematikçilerin onları düşünmesine bağlıysa, bir hipostaz olan Ruh&rsquo;un maddi-fiziksel dünyadaki varlıkları meydana getirmesi de yalnızca onun Nous&rsquo;taki akılsal Formları düşünmesinin sonucudur:</p>

  <p class="p5"><span class="t14">&ldquo;Böylece &lsquo;Ruh&rsquo;un akılsal formları seyretmesi, bu seyretme olayı sonucunda onları maddi dünyanın formları olarak meydana getirmesi için yeterlidir&rdquo; (III, 8, 4).</span></p>

  <p class="p0">Plotinos daha sonra özel olarak insanın temaşasına geçer. Doğa&rsquo;nın temaşası sessiz, ancak biraz bulanıktır. Çünkü o bir başka temaşanın, daha yüksek bir temaşanın zayıf imgesidir, hayalidir. O halde onun üzerinde bir başka, daha açık seçik bir temaşa var olmalıdır. Bu insanın, insan ruhunun sahip olduğu temaşadır.</p>

  <p class="p0">Bu noktada Plotinos&rsquo;ta bir başka orijinal görüş ortaya çıkar. Bu, evrende asıl anlamında eylem, biricik eylem olan temaşanın dışında kalan bütün eylemlerin ve meydana getirmelerin, birincinin zayıf bir şekli, bir taklidi olarak düşünülmeleri gerektiği görüşüdür. Doğanın eylemi bu anlamda temaşanın zayıf bir şekli olduğu gibi çocukların, sanatçıların yaratmaları da aslında temaşa yerine geçen eksik eylemlerdir. Çünkü gerçek anlamda temaşa gücüne sahip olan bir varlık, onun zayıf bir şekli olan meydana getirmenin (production) peşinden koşmaz. Plotinos maddi dünyanın değer bakımından düşüklüğüne o kadar inanmaktadır ki, maddi nesneleri, sanat eserlerini meydana getiren ruhun etkinliğini onun en alt kısmının etkinliği olarak görür ve böylece <span class="t13">sanatı, temaşa eyleminin zayıflığı ile açıklar.</span></p>

  <p class="p5"><span class="t14">&ldquo;O halde ruhun bütün etkinliğinin temaşa olması gerekir. Ancak bu temaşanın biri diğerinden zayıf olan iki türü vardır. Temaşaya uygun olarak ortaya çıkan [yani her türlü sanatın ürünü olan] eylem, temaşanın daha zayıf bir biçimidir&rdquo; (III, 8, 5).</span></p>

  <p class="p0">Plotinos, doğanın ve ruhun aşağı kısmının temaşasının üzerine ruhun yukarı kısmının ve onun kendisinden çıktığı Akıl&rsquo;ın temaşasını yerleştirir. Plotinos&rsquo;un asıl önem verdiği ve gerçek anlamda eyleme özdeş kıldığı temaşa, işte bu temaşadır. Plotinos için insan ruhu, akılsal bir formdur. Aklın özelliği ise düşünmek, temaşa etmektir. Plotinos Aristoteles gibi düşünme, temaşa etmenin; düşünenle düşünülenin, temaşa edenle temaşa edilenin birbirlerinden ayrı olmadıkları, aynı şey oldukları durumda en mükemmel formuna ulaştığını kabul eder. Böylece Ruh&rsquo;tan Akıl&rsquo;a yükselme, Plotinos için, temaşa etmenin en yüksek biçimine, asli formuna ulaşması demektir. Temaşa etmenin bu en yüksek biçimi ise kendi payına, varlığa getirmenin en yüksek biçimini ifade etmektedir ve Plotinos Parmenides&rsquo;in düşünmekle var olmanın bir ve aynı şey olduğunu söylediğinde kastettiği şeyin bu olduğunu ileri sürer (III, 8, 8).</p>

  <p class="p0">Plotinos bu kitapta bundan bir başka önemli tezine, entelektüel düşünme veya temaşa ile Hayat&rsquo;ın bir ve aynı şey olduğu görüşüne geçer: Temaşa, bir etkinliktir, en yüksek etkinliktir; o halde Hayat&rsquo;tır; Akıl&rsquo;ın temaşası En Yüksek Hayat&rsquo;tır; bitkilerdeki büyümenin, ruhun aşağı kısmının etkinliği olan duyumun, algının ilkesi olan hayattan daha yüksek bir hayattır. Bütün hayatlar, düşünce veya düşüncelerdir: biri büyüme olan düşünce, diğeri duyum olan düşünce, en yukarıda olanı ise en yüksek hayatın kendisi olan düşünce.</p>

  <p class="p5"><span class="t14">&ldquo;Her hayat bir düşüncedir. Ama nasıl ki, hayatın açık seçiklik ve güç bakımından farklı olan dereceleri varsa, düşüncenin de biri diğerinden daha zayıf, daha güçsüz olan biçimleri vardır. Bu hayat [Akıl&rsquo;ın hayatı] daha açık seçik olandır. O, ilk hayat, ilk akıldır... o halde en gerçek hayat, düşünce hayatıdır&rdquo; (III, 8, 8).</span></p>

  <p class="p0">Böylece Akıl, aynı zamanda Düşünme, Varlık ve Hayat&rsquo;tır. Bütün bunlar bir ve aynı şeydir. Akıl, düşünme olduğu için hayattır ve varlık onun kendisini düşünme, temaşa eylemi sonucunda ortaya çıkmıştır. Plotinosçu bütün bu kuramın genel sonucu, evrenin kendisinin Akıl&rsquo;ın temaşa eylemi sonucu ortaya çıktığı gibi onda yer alan bütün varlık tabakalarının, bütün varlıkların aslında tek bir eylem türüne sahip oldukları, her birinin kendi tarzında Akıl&rsquo;ın bu eylemini tekrar veya taklit ettikleridir.</p>

  <p class="p0">İslam dünyasında Plotinos&rsquo;un izleyicileri olan Farabi ve İbni Sina onun taşma kuramı gibi bu temaşa kuramını da tümüyle benimseyeceklerdir. Farabi Tanrı&rsquo;dan çıkan ilk Akıl&rsquo;ın ikinci bir Akıl&rsquo;ı meydana getirmesini aynı temaşa eylemine bağlayacaktır. İkinci Akıl&rsquo;dan üçüncüsü, üçüncü Akıl&rsquo;dan dördüncüsü vb. aynı temaşa eylemi sonucu ortaya çıkacaktır. Son, Onuncu Akıl&rsquo;dan yani Faal Akıl&rsquo;dan ay-altı dünyasının bütün Formları ve Madde de böyle bir temaşa sonucu çıkacaktır.</p>

  <p class="p0">Gazali, Plotinos&rsquo;un ve onun bu konudaki görüşünü takip eden İslam filozoflarının bu temaşa-yaratma öğretilerini açıklamak için ilginç bir örnek vermektedir. Bu, yere uzatılmış ince bir kalas üstünde rahatlıkla yürüyen bir insanın iki evin çatısı arasındaki boşluğa yerleştirilmesi durumunda aynı kalasın üzerinde yürümekten korkması ve kalastan düşeceği yönündeki korkusunun gerçekten de onun üzerinden düşmesine yol açması örneğidir.</p>

  <p class="p0">Gazali&rsquo;nin bu örneği ilginç olmakla birlikte Plotinos&rsquo;un &ndash;ve onu takiben Farabi gibi İslam filozoflarının&ndash; düşünce ile eylem arasında kurdukları özdeşliği iyi anlama konusunda fazla başarılı görünmemektedir. Çünkü burada psikolojik bir korkma ve bu korkunun sonucu olarak meydana gelen düşme olayı ile Plotinos&rsquo;un sözünü ettiği bir matematikçinin geometrik bir figürü düşünmesi ve bunun sonucunda o figürün varlığa gelmesi arasında pek doğru olmayan bir benzerlik kurulmaktadır. Gazali bunun yerine Kur&rsquo;an&rsquo;da yaratım olayı ile ilgili olarak sözü edilen Tanrı&rsquo;nın &lsquo;ol&rsquo; emriyle evrenin varlığa gelmesi arasındaki ilişki üzerinde yoğunlaşarak, Plotinos&rsquo;un yaratıcı düşünme öğretisini bu olay üzerine uygulasaydı, muhtemelen daha ilginç bazı sonuçlara varabilirdi. Bunun için yapacağı tek değişiklik, Tanrı&rsquo;nın sözü edilen &lsquo;ol&rsquo; emrinin öncesine aynı zamanda bu emrin konusunu oluşturacak bir varlığı &lsquo;düşünme&rsquo;sini koymak olacaktı.</p>

  <p class="p0">&nbsp;</p>
</body>
</html>
