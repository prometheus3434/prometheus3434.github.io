<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Madde</title>
</head>

<body>
  <h3 class="h30"><a id="a18"></a>Madde</h3>

  <p class="p0">Plotinos öncesi Yunan felsefesinin ana problemlerinden biri maddenin var olup olmadığı ve yapısı sorunuydu. Sokrates öncesi Doğa Filozoflarından hiçbiri maddenin varlığından şüphe etmemiş ve onu çeşitli tarzlarda tanımlamışlardı. Maddenin varlığı hakkındaki ilk ve ciddi şüphe Platon&rsquo;la ortaya çıkmıştı. Başlangıçta maddenin varlığını inkâr eden ve sadece tinsel şeylerin, İdeaların varlığını kabul eden Platon hayatının son döneminde, <span class="t13">Timaios</span> diyaloğunda, maddi-duyusal dünyanın, oluş dünyasının varlığını kabul etme ve ona belli bir değer verme yönündeki eğilimine paralel olarak maddeyi boşluk, boş uzay veya Demiorgos&rsquo;un İdealara bakarak kendisine şekil ve düzen verdiği bir Kap olarak tanımlamıştı. Aristoteles ise Platon&rsquo;dan bu konuda da belli ölçüde ayrılarak, maddeyi bir dayanak (hypokeimenon), oluş ve yokoluşun öznesi, belirlilik ve fiilin ilkesi olan Form&rsquo;un karşısında belirsizlik ve kuvvenin ilkesi olan şey olarak tanımlamıştı. Stoalılar da aynı yönde ilerleyerek maddenin aktif ve akıllı bir ilke olan Logos&rsquo;un eyleminin üzerine uygulandığı malzeme olduğunu söylemişlerdi.</p>

  <p class="p0">Öte yandan maddenin varlığı ve doğası üzerine yapılan tartışmanın, Platon&rsquo;dan itibaren sadece doğa bilimsel ilgi veya kaygılardan kaynaklanan bir tartışma olmadığını da biliyoruz. Platon&rsquo;la birlikte tartışma aynı zamanda ahlaksal dinsel bir boyut kazanmıştı. Platon ruhun aslında tinsel dünyaya, İdealar dünyasına ait olduğu halde maddi-duyusal dünyaya düşmüş olduğunu ve orada bir zindanda bulunur gibi bulunduğunu söylemekteydi. Ona göre madde, oluş ve yokoluşu mümkün kılan veya varlıkların oluş ve yokoluş süreci içinde bulunmasının nedeni olan şey idi. Dolayısıyla ruhun, insan ruhlarının bir an önce maddenin köleliğinden kurtarılması gerekmekteydi. Platon&rsquo;un hazza karşı olumsuz tutumunun kaynağında da bu aynı bakış açısı yatmaktaydı: Ruhun kendisine mahsus mutluluk ve kurtuluşunu engelleyen şey, onun maddi şeylere karşı duyduğu doğal olmayan yönelimiydi. Başka deyişle madde, Platon için, aynı zamanda ahlaksal olarak, evrendeki kötünün veya kötülüğün kaynağı olan şeydi.</p>

  <p class="p0">Aristoteles bir bakıma Doğa Filozoflarının madde ile ilgili eski bakış açılarına bir dönüş anlamına gelmekteydi. Çünkü o, bir doğa bilimci idi ve madde öğretisi, aslında ontolojik veya doğa bilimsel bir öğretiydi. Madde, Aristoteles için, sadece doğal nesnelerin oluş ve bileşimlerini açıklamak için kendisine başvurulması zorunlu olan bir kavramdı. Bunun dışında onun ahlâki bir boyutu yoktu.</p>

  <p class="p0">Epikuros ve Stoacılar da esas itibariyle Aristoteles&rsquo;in bu bakış açısını devam ettirmişlerdir. Epikuros için madde, atomlardan ibaretti. Stoacılar için de o, evrenin kurucu ilkelerinden biriydi ve etkin ilke olan Akıl&rsquo;ın veya Tanrı&rsquo;nın üzerinde çalıştığı malzeme olma dışında ahlâkî bakımdan değerlendirilebilecek, iyi veya kötü olarak nitelendirilebilecek bir anlam veya değere sahip değildi.</p>

  <p class="p0">Plotinos&rsquo;un madde anlayışında ise birbirinden farklı iki bakış açısı bir arada bulunur. Hatta zaman zaman bunlara üçüncü bir bakış açısının da eklendiği görülür. Birinci bakış açısı içinde Plotinos madde hakkında tarafsız, doğa bilimci diye adlandırabileceğimiz bir yaklaşım tarzını benimser. İkinci bakış açısı içinde onu hiçbir gerçek varlığa sahip olmayan bir gölge, bir hayal olarak nitelendirir. Son bakış açısı içinde ise bu ikisinden de farklı, hatta onlara karşıt olarak madde hakkında ahlâki-dinsel bir değerlendirmede bulunur ve onu evrende var olan kötünün kaynağı olarak pozitif bir varlığa, pozitif bir güce sahip olan bir şey olarak tanımlar.</p>

  <p class="p0">Plotinos madde kavramını en geniş olarak II. Ennead&rsquo;ın 4. kitabında ele alır ve onun doğasını belirlemek üzere deneysel dünyadan hareket eder. Gözlem, bu dünyadaki varlıkların, cisimlerin oluş ve yokoluş içinde olduklarını göstermektedir. Eğer meydana gelen bir şey mutlak yokluktan varlığa gelmiyorsa veya ortadan kalkan bir şey varlıktan mutlak yokluğa gitmiyorsa, nesnelerin birbirinin ardı sıra sahip oldukları formlarının altında değişmeyen, kalıcı bir şey olmalıdır.</p>

  <p class="p0">Böylece Aristoteles gibi Plotinos da nesnelerin veya cisimlerin nihaî bileşenleri olarak iki ana ilkenin varlığına ulaşır: onların nitelik ve biçimlerini ifade eden Formla, Form&rsquo;un üzerine geldiği, onun altında bulunan belirsiz bir şeye yani maddeye (II, 4, 6).</p>

  <p class="p0">Plotinos, daha sonra maddeyi <span class="t13">apeiron&rsquo;a</span> özdeş kılan Anaksimandros&rsquo;la onun atom olduğunu söyleyen Demokritos&rsquo;un görüşlerini tartışır. Anaksimandros&rsquo;un <span class="t13">apeiron</span>&rsquo;la yani sonsuz, sınırsız olan şeyle kastettiği eğer sonsuz uzamsa, Plotinos&rsquo;a göre, varlıklar arasında böyle bir sonsuz şey mevcut değildir; çünkü sonsuz, ne töz olarak, ne de tözün bir niteliği olarak var olamaz.</p>

  <p class="p0">Plotinos atomların da varlığını kabul etmez; çünkü her cisim sonsuza kadar bölünebilir. Sonra atomlardan meydana gelen, ancak yine bir atomlar yığını olabilir. Süreklilikten yoksun olan böyle bir şeyden ise hiçbir güç, birliği olan bir şey meydana getiremez (II, 4, 7).</p>

  <p class="p0">Bu akıl yürütmeler sonucunda Plotinos maddenin iki önemli ana niteliğine ulaştığına inanır: Madde sürekli olan ve hiçbir niteliğe sahip olmayan şeydir. Ancak Plotinos bu tanımdan, Sokrates öncesi Yunan Doğa Filozoflarının kesinlikle kabul etmeyecekleri bir sonuç çıkarır ki, bu, maddenin aslında tümüyle gayrı-maddi yani cisim-dışı (incorporeal) bir şey olduğudur. Çünkü Plotinos&rsquo;a göre <span class="t13">cisimsellik veya cisimsel olma, bütün diğer nitelikler gibi bir niteliktir</span>; oysa madde hiçbir niteliğe sahip olmayan şeydir.</p>

  <p class="p0">Plotinos&rsquo;a göre örneğin topraktan yapılmış bir vazoda toprak, vazonun maddesidir ama o saf ve basit madde değildir. Çünkü Plotinos&rsquo;un aradığı şey, var olan bütün duyusal nesnelerin temelinde olan ve kendisine renk, sıcaklık, soğukluk, ağırlık, hafiflik, kalınlık, incelik gibi hiçbir nitelik izafe edemeyeceğimiz şeydir.</p>

  <p class="p0">Plotinos, böylece Platon&rsquo;un <span class="t13">Timaios&rsquo;unda</span> madde hakkında getirdiği tanımı da reddeder. Bildiğimiz gibi Plotinos <span class="t13">Timaios&rsquo;ta</span> Demiorgos&rsquo;un İdealara bakarak üzerinde çalıştığı, İdeaları kendisine uyguladığı maddeyi, boş uzay veya uzam olarak tanımlamıştı. Plotinos&rsquo;a göre ise <span class="t13">uzaysallık, yayılım veya uzam da ancak belli bir niteliktir.</span> Uzanım ana niteliği (attribut) olan büyüklük (magnitude), büyüklüğe sahip olan maddeden ayrı bir şeydir. Dolayısıyla onu Form tarafından maddeye kazandırılan bir ilk belirleme olarak görmek gerekir (II, 4, 8).</p>

  <p class="p0">Plotinos bununla kalmaz, Platon&rsquo;un bir İdea olduğunu söylediği Büyüklüğün veya Kendinde Büyüklüğün kendisinin de bir büyüklüğü olamayacağını savunur. Nasıl ki, beyaz bir nesneyi beyaz yapan şey, onda beyazlığın varlığı ise, ama bu beyazlığın kendisinin herhangi bir rengi yoksa, aynı şekilde bir cismi herhangi bir büyüklükte bir cisim yapan şey büyüklüğün (veya niceliğin) kendisidir ama bu büyüklüğün kendisi bir büyüklüğe -veya bu niçeliğin kendisi bir niceliğesahip değildir. O, mutlak olarak soyuttur (II, 4, 8). O halde üç boyutluluk, üç boyutta uzanma (extension) olsa olsa duyusal maddenin akılsal dünyada bulunan uzay-dışı (non-spatial) büyüklüğün bir taklidi, en mükemmel taklidi olabilir (III, 6, 17-18).</p>

  <p class="p0">Madde, böylece, bütün diğer nitelikler gibi niceliğin, dolayısıyla cismin temelinde bulunan şeydir. Peki, bu onun hiçbir içeriği olmayan salt bir sözcük olduğu anlamına mı gelmektedir? Plotinos bu soruya &lsquo;hayır&rsquo; cevabını verir. Ona göre eğer maddenin varlığını reddedersek, aynı mantık veya gerekçeyle niteliğin de varlığını reddetmemiz gerekir. Çünkü nitelik, kitle veya benzerlerinin de kendi başlarına var olmadıkları söylenebilir. Ancak karanlık bir tarzda olmakla birlikte, bunlar vardırlar. O halde hiçbir duyu tarafından varlığına işaret edilmemekle birlikte madde de vardır veya belli bir varlık derecesine sahiptir.</p>

  <p class="p0">Rengi, sesi, kokusu, sertlik veya yumuşaklığı olmadığı için hiçbir duyu tarafından algılanamayan maddeyi, nasıl veya hangi yetiyle kavrarız? Plotinos onun ancak zihinle, zihinsel bir analiz aracılığıyla kavranabileceğini ileri sürer. Başka deyişle maddenin varlığına <span class="t13">ancak bir akıl yürütme sonucunda</span> ulaşırız. Duyusal-fiziksel bir nesneden akıl yürütme yolu ile <span class="t13">ona belirlemeler veren, onu belirli kılan her şeyi soyutladığımızda geride kalan şey, maddedir</span> (II, 4, 12).</p>

  <p class="p0">Plotinos&rsquo;un madde hakkındaki bu anlayışında Aristoteles&rsquo;in izinden gittiği açıktır. Bu bilgilerden anlaşıldığı gibi Plotinos&rsquo;un maddesi, Sokrates öncesi Doğa Filozoflarının şu veya bu unsura özdeş kıldıkları, her şeyin kendisinden meydana geldiği veya yapılmış olduğu, duyular tarafından algılanan, terimin alışılagelen anlamında maddi-fiziksel bir şey olan maddeleri değildir. Madde, Platon&rsquo;un üç boyutta uzanmanın veya büyüklüğün ana niteliği olduğunu söylediği boş kabı da değildir; Aristoteles&rsquo;in hiçbir belirleme almamış, hiçbir niteliğe sahip olmayan, evrende hiçbir zaman kendi başına, bağımsız bir varlığa sahip olarak bulunması mümkün olmayan İlk Madde&rsquo;sidir (prima materia).</p>

  <p class="p0">Ancak Plotinos&rsquo;un maddesi tam olarak Aristoteles&rsquo;in İlk Madde&rsquo;si de değildir. Çünkü Aristoteles&rsquo;te böyle bir ilk madde yanında kuvve olarak veya &lsquo;yakın madde&rsquo; anlamında bir madde de vardır. Bu maddenin, fiili olan forma göre her zaman belirsiz olmakla birlikte varlıklar merdiveninde yukarıya doğru çıktıkça göreli olarak daha yüksek ölçüde belirlilik kazanan bir şey olduğunu biliyoruz: Örneğin insan bedeni, insan ruhunun maddesidir. O, insan ruhuna göre belirsiz bir şey olmakla birlikte onu kabul edebilecek organlaşmış bir cisim olarak belli ölçüde, hatta daha da kesin olarak belirli bir şeydir.</p>

  <p class="p0">Öte yandan Aristotelesçi varlıklar hiyerarşisinde daha aşağıda yer alan bir madde-form bileşiminin daha yukarıdaki bir varlığın maddesi işlevini gördüğünü de görmüştük. Örneğin bir tahta parçası veya kalası ele alalım: Kalas olarak, bir madde artı formdan meydana gelmektedir; ama ondan bir mobilya, örneğin sandalye yapıldığında söz konusu madde artı form bileşimi, onun maddesini ifade etmektedir.</p>

  <p class="p0">Plotinos ise bu konuda Aristoteles&rsquo;i izlemeyi doğru bulmaz. Çünkü o, maddeyi Aristoteles gibi <span class="t13">göreli olarak belirsiz</span> değil, <span class="t13">mutlak olarak belirsiz</span> bir şey olarak görme eğilimindedir. Dolayısıyla o, maddede hiçbir kuvvenin, potansiyalitenin varlığını kabul etmek istememektedir. Her zaman tekrar ettiği gibi <span class="t13">herhangi bir güce sahip olan, sadece Ruh&rsquo;tur.</span> Gerçi Plotinos, zaman zaman maddeyi bir kuvve (dynamis) olarak adlandırmaktadır, ama İnge&rsquo;in haklı olarak işaret ettiği gibi bu, hiçbir kuvveti, gücü (potency) olmayan bir kuvvedir (potentiality) (1, 129). Madde, Plotinos için, böylece <span class="t13">sadece ve sadece her şey olabilme imkânıdır, ama hiçbir şey olma gücü, kuvveti değildir;</span> çünkü mutlak belirsizliktir.</p>

  <p class="p0">Brehier Plotinos&rsquo;un bu madde anlayışının özgünlüğüne ve onun Aristoteles&rsquo;in madde anlayışından farklılığına işaret etmektedir. Ona göre Plotinos maddeyle ilgili olarak temelde Aristotelesçi bir terminolojiyi kullanmakla birlikte ikisinin bu konudaki düşünceleri birbirlerinden tamamen farklıdır. Çünkü Aristoteles&rsquo;in maddeden çoğunlukla &lsquo;yakın madde&rsquo;yi, örneğin bir heykeldeki tuncu yani daha önceden bir form almış ve tam bir varlık olmak için bir diğer, son koşula ihtiyacı olan şeyi anlamasına karşılık, Plotinos ondan sadece &lsquo;ilk madde&rsquo;yi, tümüyle belirsiz olan, herhangi bir uzama bile sahip olmayan şeyi anlamaktadır. Bu madde üzerine form, bir ayna üzerinde görülen imge gibi, onda herhangi bir iz bırakmayacak bir yansıma olarak gelmektedir (174).</p>

  <p class="p0">Aristoteles&rsquo;te kuvve anlamında maddenin formu beklediğini, onu almak yönünde bir arzu içinde olduğunu biliyoruz. Nitekim Aristoteles bunu bir dişinin erkeği beklemesine benzetmekteydi. Oysa Plotinos&rsquo;ta maddenin forma karşı böyle bir hazırlığı, onu almayı, kabul etmeyi beklemesi diye bir şey söz konusu değildir. Hatta o üzerine bir yansıma, bir imge olarak gelen maddeyi kendinde tutma, koruma özelliğine bile sahip değildir; çünkü zayıftır ve hiçbir güce sahip değildir.</p>

  <p class="p0">Aristoteles&rsquo;te somut varlığın ancak tek bir formu vardır; kuvve olarak almaya hazır olduğu, almayı beklediği, kendisini kuvveden fiile geçirecek olan form. Plotinos&rsquo; ta ise kuvve olmadığı için maddenin bütün formlara göre olan durumu aynıdır. Onda bütün formlar, aralarında herhangi bir ayrım olmaksızın maddeyle birleşir veya onda bir araya gelirler. <span class="t13">Şeylere birliklerini veren ve duyusal varlığın, birliği olan somut bir nesne olarak ortaya çıkmasını sağlayan şey, formdur ve sadece formdur.</span></p>

  <p class="p0">Plotinos&rsquo;un maddeye ilişkin bu sözleri ilginç bir sonuç ortaya çıkarmaktadır. Plotinos&rsquo;un Tanrı veya Bir hakkında hiçbir yüklemi onaylamadığı, O&rsquo;na hiçbir sıfatın, niteliğin yüklenmesine izin vermediğini biliyoruz. Burada onun madde ile ilgili olarak da benzeri bir tutum içinde olduğunu, benzeri bir dil kullandığını görmekteyiz: Madde, hakkında konuşulamayan, kendisi ile ilgili olarak hiçbir şeyin söylenmesi mümkün olmayandır. Plotinos&rsquo;un Tanrı hakkında söylenmesine izin verdiği sadece iki şey vardı: O, Bir ve İyi olan&rsquo;dı. Madde hakkında da iki şeyi söylemenin mümkün olduğu ortaya çıkmaktadır: o, mutlak olarak belirsiz olan ve Bir&rsquo;in bir olmasının tersine mutlak olarak çok olandır.</p>

  <p class="p0">Plotinos böylece maddenin ve onun dayanağını oluşturan cismin her türlü pozitif gerçekliğini reddeder ve maddeden veya cisimden ileri geldiği düşünülen bütün etkileri ona dışarıdan, yukarıdan gelen veya kazandırılan etkiler olarak görür. Bu etkiler nelerdir? Örneğin cismin bir kütleye ve bunun sonucunda bir direnme gücüne sahip olduğunu, sıcaklık soğukluk gibi temel bazı niteliklere sahip olduğunu gözlemlemekteyiz. Bunun sonucu olarak cismin itme, çekme, vurma gibi bazı mekanik etkilerde bulunduğunu, ateşin ısıttığını veya karın soğuttuğunu düşünmekteyiz. Plotinos bütün bunların yanlış yorumlar olduğunu ileri sürer. Hiçbir cismin, cisim olarak böyle bir pozitif gücü, etkisi yoktur. <span class="t13">Bütün bu etkiler ona başka bir şeyden, Ruh&rsquo;tan gelmektedir.</span></p>

  <p class="p0">Plotinos&rsquo;ta bu tür salt fiziksel etkilere bile sahip olmayan cismin, daha yüksek faaliyetlerin, örneğin canlılarda var olduğunu gördüğümüz büyüme, duyum faaliyetinin, insanda var olduğunu gözlemlediğimiz tutkular, akıl yürütme, düşünme gibi faaliyetlerin kaynağı olamayacağı açıktır. Bütün bunlar da ona ancak Ruh tarafından verilen, Ruh&rsquo;un kendi faaliyetleri olarak anlaşılmak ve açıklanmak durumundadır.</p>

  <p class="p0">Ancak Plotinos&rsquo;un madde hakkındaki anlayışı bundan ibaret veya bununla sınırlı değildir. Bunun yanı sıra onun yukarıda işaret ettiğimiz üzere madde hakkında geliştirdiği iki daha farklı anlayış vardır. Bu anlayışlardan ikincisi yani maddeyi gerçekten var olmayan bir hayal, bir gölge olarak ele alan anlayışının en iyi örneği III. <span class="t13">Ennead&rsquo;ın</span> 6. kitabının 7. bölümünde karşımıza çıkmaktadır. Bir önceki bölümde doğal-dünyanın iki ana ilkesinden biri olarak maddenin varlığını zorunlu gören, onun boş bir kelime olmayıp, gerçek anlamda olmamakla birlikte belli bir anlamda var olduğunu kabul eden Plotinos, sözünü ettiğimiz bu bölümde maddeyi bir yandan hiçbir varlığı olmayan bir gölge, yalancı bir hayal olarak nitelendirir. Diğer yandan onunla yüksek varlık türleri yani Ruh ve Nous arasında <span class="t13">ahlâksal-dinsel bir karşıtlık</span> tesis etmeye başlar. Burada şöyle der:</p>

  <p class="p5"><span class="t14">&ldquo;Böylece bir dayanak olan maddenin ve ona dayandığı düşünülen şeylerin doğasının ne olduğu konusuna yeniden dönüyoruz. Araştırmamız maddenin hiçbir gerçekliğe sahip olmadığını ve etkilenme gücünden yoksun olduğunu göstermektedir. Madde, cisim olamaz, çünkü cisim daha sonra ortaya çıkan bir şey, maddenin bir başka şeyle birleşmesinden meydana gelen bileşik bir varlıktır...</span></p>

  <p class="p5"><span class="t14">Madde, ne Ruh, ne Tin, ne Hayat, ne İdea, ne Akıl, ne sınır, ne sınırlandırılmış olandır &ndash;çünkü o saf, mutlak sınırsız olandır (apeiron)&ndash;; o, bir güç (dynamis) de değildir. Bütün bu şeylerin dışında olduğu için maddenin</span> <span class="t15">var olduğu bile söylenemez;</span> <span class="t14">tersine onun</span> <span class="t15">var-olmayan diye adlandırılması gerekir.</span> <span class="t14">Ama bu, hareket ve sükûnetin var-olmayan olmaları anlamında bir varolmama da değildir,</span> <span class="t15">gerçek anlamda var-olmamadır.</span> <span class="t14">Madde, kütlenin hayali bir gölgesinden fazla bir şey değildir; o, yalnızca bir var olma arzusudur.</span></p>

  <p class="p5"><span class="t14">Madde statiktir, ama kararlı değildir; kendisini görmek isteyen her çabayı boşa çıkararak kendisi bakımından görülemezdir; kimsenin kendisine bakmadığı bir yerdedir, yakından bakıldığı zaman ise gözlerden kaçar.</span></p>

  <p class="p5"><span class="t14">Madde kendisine dayanan şeylerde sürekli çelişkiler meydana getirir: çünkü aynı zamanda hem büyük, hem küçüktür, hem daha çok, hem daha azdır, ifrat ve tefrittir; ne durabilen, ne kaçabilen bir gölgedir; kaçamaz bile, çünkü Akıl&rsquo;dan bunun için gerekli olan gücü almamıştır. Onun varlıktan aldığı pay bu</span> <span class="t15">kadar az yani hiç ölçüsündedir: o, varlığın olumsuzlamasıdır</span> <span class="t14">(negation).</span></p>

  <p class="p5"><span class="t14">Bundan dolayı onun söylediği her şey bir yalandır. Kendini büyükmüş gibi gösterir, ama küçüktür; çok olduğunu iddia eder, ama azdır; kendini varmış gibi göstermeye çalışır, ama</span> <span class="t15">yoktur;</span> <span class="t14">içinde taşır gibi göründüğü her şeyle birlikte aldatıcı bir oyun, gölge içinde bir gölgedir. O nesneleri kendindeymiş gibi gösteren bir aynadır ama bu nesneler gerçekte başka yerdedirler. Böylece o, görünüşte dolu ama gerçekte boştur; her şeyi içinde bulundurduğu izlenimi verir, ama gerçekte onun içinde hiçbir şey yoktur. Ona giren ve ondan çıkan şeyler, gerçek varlığın yalnızca hayalleri veya gölgeleridir; bu hayallerin onda görülmelerinin nedeni, onun kendisinin hiçbir formu olmamasıdır. Onlar onun üzerinde etkide bulunur gibi görünür, ancak gerçekte hiçbir etkide bulunmazlar. Çünkü onlar gölgemsi, hayaletimsi şeylerdir, dolayısıyla hiçbir güce sahip değildirler,</span> <span class="t15">maddenin kendisinin de hiçbir güce sahip olmadığı gibi.</span> <span class="t14">Böylece onlar maddenin içinden sanki suyun içinden geçer gibi yani hiçbir yarma meydana getirmeksizin geçip giderler&rdquo; (III, 6, 7).</span></p>

  <p class="p0">Plotinos maddenin ne olduğu konusunda karar vermekte zorlanmaktadır; madde, bir yalandır, hayaldir, gölgedir, ama Plotinos onun gene de bir şekilde var olmak zorunda olduğunu görmektedir:</p>

  <p class="p5"><span class="t14">&ldquo;Çünkü eğer madde var olmasaydı, hiçbir şey varlığa gelmezdi; eğer (maddenin) aynı veya benzeri olan bir şey var olmasaydı, onun üzerinde yansıyan imge veya hayal diye bir şey olmazdı. Çünkü bir başka şeyde meydana gelen bir şey, bu başka şey olmasaydı varlığa gelmezdi. Şimdi bir imge, bir başka şeyde meydana gelen bir şeydir. O halde bu başka şeyin yani maddenin var olması gerekir&rdquo; (III, 6, 14).</span></p>

  <p class="p0">Bu arada Plotinos ayna üzerindeki imge benzetmesinin bizi yanıltmaması gerektiği konusunda da bir uyarıda bulunmak ihtiyacını duyar. Burada sanki aynanın, dışında bulunan bir varlığı kabul ettiği ve bundan dolayı onun hayalini üzerinde meydana getirdiği yönünde bir izlenime kapılabiliriz. Ama Plotinos&rsquo;a göre bu, Madde ile Akıl ilişkileri konusunda tamamen yanlış bir izlenimdir. Çünkü <span class="t13">Akıl Madde&rsquo;ye ve Madde Akıl&rsquo;a tümüyle yabancıdır.</span> Madde Akıl&rsquo;dan hiçbir şekilde pay almaz veya Madde&rsquo;ye gelen Akıl onun tarafından asla kabul edilip, benimsenmez. Tersine <span class="t13">Madde Akıl&rsquo;a karşı bir direnme, bir engeldir.</span> Nasıl bir ayna, dışında bulunan bir şeyi sadece dış yüzeyinde tutarsa, içine almazsa ya da bir düz, parlak yüzey, üzerine gelen ışınları kabul etmeyip onları bir başka yöne yansıtırsa, Madde&rsquo;nin Akıl&rsquo;dan pay alması da ancak böyle bir pay almadır.</p>

  <p class="p0">Plotinos bununla yani maddeyi hiçbir varlığı, hiçbir gerçekliği olmayan salt bir olumsuzlama olarak tanımlamakla kalmamakta, zaman zaman yukarıda pasajda kısmen görüldüğü gibi ondan sanki pozitif bir varlık, kötü cinsten pozitif bir güç veya ilkeymiş gibi de söz etmektedir. Onun bu son yaklaşımını temsil eden sözlerinden ortaya çıkan şey; maddenin sadece hayat ve hareketin, düzen ve akılsallığın bir yokluğu olmakla kalmayıp aynı zamanda sanki onlara karşı çıkan, onların etkisine direnen, engel olan pozitif bir güç olduğudur. Plotinos&rsquo;un madde hakkındaki bu üç anlayışından hangisinin onun gerçek veya asıl görüşünü oluşturduğu, bu üç birbirinden farklı görüşü birbirleriyle nasıl uzlaştırabileceğimiz sorunu, karşımıza gerçekten bir sorun olarak çıkmaktadır. Plotinos araştırmacıları, onun madde anlayışındaki bu tutarsızlık veya çelişkiyi çözmek üzere çok çaba sarf etmiştir. Burada bu çabaların ayrıntısına girmeyeceğiz. Yalnızca bu olgunun varlığına işaret edecek, ancak bu olgunun varlığını nasıl açıklayabileceğimiz konusunda bazı önerilerde bulunacağız.</p>

  <p class="p0">Fakat bunun için önce Plotinos&rsquo;un bu son, üçüncü yaklaşım tarzını daha ayrıntılı bir biçimde görelim. Plotinos kötülük problemini 1. Ennead&rsquo;ının 8. kitabında ele alır. Burada onun amacı kötünün ne olduğunu, neden kaynaklandığını, yerinin neresi olduğunu ve onun evrende bir töz mü yoksa bir ilinek olarak mı var olduğunu ortaya koymaktır.</p>

  <p class="p0">Ancak kötü, iyinin zıddıdır ve Aristoteles&rsquo;in söylediği gibi zıtların bilgisi birdir. O halde Plotinos&rsquo;un daha önce iyinin ne olduğu hakkında bir şeyler söylemesi gerekmektedir.</p>

  <p class="p0">Plotinos sözünü ettiğimiz kitapta; iyinin başka her şeyin kendisine bağlı olduğu, bütün var olanların erekleri olarak kendisine yöneldiği ve kendisine muhtaç olduğu, kendisi ise başka hiçbir şeye yönelmeyen, hiçbir şeye muhtaç olmayan, kendi kendine yeten, her şeyin ölçüsü ve sonu olan şey olduğunu belirterek sözlerine başlar (1, 8, 2). Ardından Bir, Akıl ve Ruh&rsquo;tan meydana gelen tinsel veya kutsal dünyada kötünün hiçbir yere sahip olmadığını belirtir. Eğer var olan sadece bu varlıklar olsaydı, Plotinos&rsquo;a göre kötü var olmazdı; var olanlar sadece &lsquo;İlk İyi, İkinci İyi ve Üçüncü İyi&rsquo; olurdu.</p>

  <p class="p0">Plotinos daha sonra kötünün nasıl bir varlığa sahip olabileceği sorusuna geçer. Bu soruya verdiği cevap, onun ancak var-olmayanın bir türü veya tarzı olarak var olabileceğidir. Ancak bu var-olmayandan, basit olarak varolmayan bir şeyi değil, gerçek varlıktan tamamen farklı bir düzenden bir varolmayanı anlamak gerekir. Bu anlamda o, Plotinos&rsquo;a göre, örneğin hareket ve yer türünden bir var-olmayan değildir, varlığın bir hayali (image), hatta belki bir hayalden de aşağı bir şey olan bir var-olmayandır.</p>

  <p class="p0">Plotinos bu var-olmayanın ne olduğunu anlatmak için daha önceden karşılaştığımız bazı kavramlara başvurur. Var-olmayan, ölçünün zıddı olan ölçüsüzlüktür; sınırlı olanın zıddı olan sınırsızlıktır; biçim ilkesine karşı biçime sahip olmayandır; kendi kendine yetenin karşıtı olarak hep ihtiyaç içinde olandır; her şeyi içine alıp yutan, ama hiç doymayandır; her zaman hareket halinde olup hiçbir yerde durmayandır.</p>

  <p class="p0">Plotinos için eğer kötü böyle bir şeyse, o sadece veya basit olarak bir var-olmayan veya var-olmayanın bir ilineği, bir tarzı olamaz. Bir öz olmamakla veya bir özü olmamakla birlikte onun bir anlamda varlığa sahip olması gerekir. Nasıl ki, mutlak iyinin yanında onun bir niteliği olan iyi varsa, kötü olan şeylerin kötülüklerinin ilkesi veya kaynağı olan mutlak bir kötünün de var olması gerekir.</p>

  <p class="p0">Böylece Plotinos&rsquo;a göre mutlak belirlilik, mutlak Form yanında mutlak bir belirsizlik, mutlak bir Formsuzluk da var olmalıdır ve kötünün doğasının özelliklerini ifade eden niteliklerin tümünün böyle bir mutlak kötü altında toplanması gerekir. Plotinos bu noktada söz konusu mutlak kötünün, madde olduğunu söyler (1, 8, 3-4).</p>

  <p class="p0">Plotinos, kötünün veya maddenin tözsel varlığına karşı bazı itirazların yöneltileceğinin bilincindedir. Kötü sürekli olarak olumsuz terimlerle tanımlanmaktadır. O ölçüsüz, sınırsız, belirsiz vb. olandır. Bu, onun aslında hiçbir varlığa sahip olmadığı, salt bir olumsuzlama olduğu anlamına gelmez mi? Eğer iyi Form ise, Kötü sadece Form&rsquo;a sahip olmama, Form&rsquo;dan yoksun olma değil midir? Eğer İyi ışıksa, Kötü yalnızca karanlıktan yani ışık yokluğundan başka bir şey olabilir mi? Ancak üzerinde durduğumuz pasajda Plotinos&rsquo;un başka yerlerde kendisi tarafından da kabul edildiğini gördüğümüz bu görüşe kesin bir biçimde karşı çıktığını görmekteyiz:</p>

  <p class="p5"><span class="t14">&ldquo;Hayır, Kötü herhangi bir yoksunluk (privation) veya yoksunlukların tümü değildir; o, mutlak yoksunluktur. İyiden belli bir ölçüde mahrum olmak, kötü olmak değildir. Böyle bir şey kendi türü bakımından mükemmel bile olabilir. Özsel Kötü, İyi&rsquo;den hiçbir biçimde pay almayan Kötü&rsquo;dür ve o, Madde&rsquo;dir. .. Salt yoksunluk, sadece iyi-olmamadır; Kötü ise mutlak yoksunluktur, yokluktur&rdquo; (1, 8, 5).</span></p>

  <p class="p0">Plotinos, hiçbir forma sahip olmama anlamında Form&rsquo;a karşıt olmanın bir yoksunluk ve olumsuzlama olduğu, dolayısıyla kötünün tözsel bir varlığa sahip olmayıp sadece Form&rsquo;dan yoksun olan bir öznenin ilineği olması gerektiği görüşüne Ruh&rsquo;un durumunu ele alarak da karşı çıkar: Ona göre bu, maddenin varlığını inkâr etmekle aynı kapıya çıkar. Çünkü kötüyü maddeye özdeş kılmazsak veya maddenin içine yerleştirmezsek nereye yerleştirebiliriz? Herhalde Ruh&rsquo;a. Ancak Ruh, doğası gereği hayata sahip olandır ve içinde akılsal ilkenin mutlu etkisini taşır. Ruh&rsquo;un kendisi ne özü bakımından kötü olabilir, ne de kötüyü bir ilinek olarak içinde bulundurabilir (1, 8, 11) .</p>

  <p class="p0">Plotinos bu vesileyle bir başka ihtimali daha ele alır. Acaba kötünün veya erdemsizliğin nedeni Ruh&rsquo;un zayıflığı olamaz mı? Yani erdemsizlik ve onun kaynağı olan kötüyü, bunlara herhangi bir tözsel varlık vermeksizin sadece Ruh&rsquo;un zayıflığı veya zaafı ile açıklamak mümkün değil midir?</p>

  <p class="p0">Plotinos&rsquo;a göre, söz konusu zayıflık ya maddeyle birlikte bulunmayan ya da onunla birlikte bulunan Ruh&rsquo;ta söz konusudur. Onun maddeden bağımsız olan ruhlarda bulunması mümkün değildir, çünkü bu tür ruhlar saf, kanatlı, mükemmel varlıklardır ve onları kendi faaliyetlerinde engelleyebilecek bir şey yoktur. O halde söz konusu zayıflık, ancak maddeye, bedene düş müş ruhlarda karşımıza çıkmaktadır. Bu ruhlar ise temiz ya da arınmış değildir. Ancak Plotinos&rsquo;a göre, bedenle birlikte bulunan ruhtaki zayıflık da ondaki bir şeyin yokluğundan (privation) değil, bedenin organlarında bulunan, ona yabancı olan balgam veya safra gibi düşmanca bir şeyin varlığından ileri gelmektedir. Ruh bedene düştüğü ve beden doğasına aykırı bir şey olduğu, onun doğasını gerçekleştirmesine engel olan bir şey olduğu için zayıflamakta veya zaaf göstermektedir:</p>

  <p class="p5"><span class="t14">&ldquo;Ruh&rsquo;un düşüşünün nedeni maddeye girmesidir. Onun zayıflığı buradan kaynaklanmaktadır. Ruh&rsquo;un yetileri serbest bir şekilde işlerini yerine getirememektedirler; çünkü madde onların ortaya çıkmasını engellemektedir; o, Ruh&rsquo;un alanına tecavüz etmekte ve onu deyim yerindeyse geriye püskürtmektedir... Böylece Ruh&rsquo;un zayıflığının ve bütün kötülüklerinin nedeni maddedir&rdquo; (1, 8, 14).</span></p>

  <p class="p0">Plotinos&rsquo;un bu analizinin sonucu da kötünün, iyinin bir eksikliği veya yokluğu olmayıp, pozitif, tözsel bir varlığa sahip olduğudur.</p>

  <p class="p0">Sonunda Plotinos ahlâkî gerekçelerle de kötünün tözsel varlığının kabul edilmesi gerektiği görüşünü ileri sürer:</p>

  <p class="p5"><span class="t14">&ldquo;Kötünün gerçek bir şey olarak varlığını inkâr etmek, zorunlu olarak iyinin de varlığını, hatta arzu edilebilir olan herhangi bir şeyin varlığını inkâr etmektir. O, arzu etmeyi, kaçınmayı ve tüm akılsal eylemleri inkâr etmektir. Çünkü arzunun nesnesi iyi olandır; kendisinden kaçınılan şey ise kötü olandır. Her türlü akılsal eylem, bilgelik iyi ve kötü olanla ilgilidir... O halde iyinin &ndash;saf iyinin&ndash; olması gerektiği gibi karışık olan yani iyi ve kötünün karışımı, iyiden daha çok kötü olan ve nihayet açık olarak kötü olan var olmalıdır&rdquo; (I, 8, 15).</span></p>

  <p class="p0">Plotinos&rsquo;un madde hakkındaki bu birbirinden farklı anlayışlarından ve maddeyle kötü arasında kurduğu ilişkiden ortaya çıkan şey, onun bu konudaki düşüncesinin bir hayli problemli olduğudur. Onun kendi sözlerine dayanarak göstermeye çalıştığımız gibi Plotinos bir yandan maddenin bağımsız varlığını inkâr etmekte, onu bir soyutlamaya, olumsuzlamaya indirgemekte, öte yandan ona tözsel bir varlık tanımaktadır. Bir yandan onu Aristoteles gibi doğa bilimsel bir kavram olarak ele almakta ve bu açıdan ona tarafsız bir şekilde yaklaşmakta, hatta duyusal dünyanın kendisi için onun varlığını zorunlu görmektedir. Ancak öte yandan Ruh&rsquo;un serüveni açısından kendisine yaklaştığında onu Ruh&rsquo;un düşüşünün nedeni olarak görmekte ve mahkûm etmektedir. Bunun nedeni hiç şüphesiz Plotinos&rsquo;un tüm sistemini egemenliği altında bulunduran ve kendisinden daha önce söz ettiğimiz bir tasavvurlar zıtlığının, felsefi ve dinsel tasavvurlar zıtlığının madde kuramında da kendisini göstermesidir.</p>

  <p class="p0">W. R. İnge, <span class="t13">The Philosophy of Plotinos</span> adlı eserinde bu çatışmayı, evrene yaklaşımımızda kendisinden hareket ettiğimiz iki tür yargımız, <span class="t13">varlığa ilişkin yargımızla değere ilişkin yargımız</span> arasındaki bir çatışma olarak ortaya koymaktadır. Ona göre varlık yargımız, evreni meydana getiren varlıkları sahip oldukları varlık veya gerçeklik derecelerine göre bir hiyerarşi içine sokar. Bunun sonucu olarak o nesnelerin varlık veya gerçeklik dereceleri arasında bir ayrım yapar; bazı şeyleri daha var veya daha gerçek, başka bazılarını daha az var veya daha az gerçek şeyler olarak görür. Ama bundan onların değerleri ile ilgili bir sonuç çıkarmaz veya böyle bir sonuç çıkarmak zorunda da değildir. Varlık yargısı için bir &lsquo;görünüş&rsquo;, &lsquo;gerçek&rsquo; olmayabilir; ama bundan o, onun ne var olmadığı, ne de diğerinden yani &lsquo;gerçek olan&rsquo;dan daha az değerli olduğu yönünde bir sonuç çıkarır. Ahlak yargısı ise bu şekilde tekçi (monist) değildir, ikicidir (düalist). O, evreni, ilkinin tersine, birbirine karşıt, düşman bölgelere ayırır. Bu bölgeler iyinin ve kötünün, değerli olanla değersiz olanın bölgeleridir. Değer yargısına veya ahlâkî yargıya göre gerçek anlamda var olmayan aynı zamanda bir değere sahip olmayandır. Başka bir ifadeyle, gerçek anlamda var olmayan, aynı zamanda iyi olmayan, kötü olandır. İnge&rsquo;ye göre, Plotinos&rsquo;un bütün sistemi, varlığın gerçeklik dereceleriyle ahlâkî değer derecelerinin birbirlerine tekabül etmesi gerektiği yönünde bir varsayım üzerine kurulmuştur. Bunun sonucu olarak Plotinos&rsquo;ta fenomenler düzeyinde en aşağı bir gerçeklik derecesinde bulunan şey, aynı zamanda ahlâkî düzeyde en az değerli olan şeydir. Böylece onda yani Plotinos&rsquo;ta gerçeklik düzeyinde bir varlık eksikliği veya azlığı, ahlak düzeyinde bir değer azlığına dönüşür. Bunun en keskin uzantısı duyusal nesneler dünyasında tarafsız bir bakış açısıyla bir belirsizlik ilkesi, bir soyutlama olarak kabul edilen maddenin ahlâkî değerlendirme ölçütü bakımından pozitif tözsel bir varlık olarak kötüye özdeş kılınması veya onun kaynağı olarak ele alınmasıdır (1, <span class="t13">131</span> vd.).</p>

  <p class="p0">Maddeye pozitif bir güç, tözsellik yükleyen, onu kötünün ilkesi yapan bu bakış açısının, yukarıda kendilerine dayandığımız pasajlarda işaret ettiğimiz üzere bir olgu olmakla birlikte, gene de Plotinos&rsquo;un sisteminin bütününe, ruhuna fazla uymadığını belirtmek zorundayız. Çünkü bu ikinci görüşü destekleyen pasajların karşısında Plotinos&rsquo;un bütün sistemi, bu sistemin ruhu, genel eğilimi bulunmaktadır.</p>

  <p class="p0">Bu sistem daha önce de belirttiğimiz gibi bir monizmdir, spritüel bir monizm. O, var olan her şeyin Tanrı&rsquo;dan çıktığı ve tinsel bir doğaya sahip olduğu ana görüşüne dayanmaktadır. Bu görüşün sonucu olarak duyusal dünyanın da bir şekilde tinsel taşmanın ürünü olduğunu ileri sürmektedir. Plotinos her şeyi Tanrı&rsquo;da kapalı bir durumda, birlik içinde olan imkânların açığa çıkması, gerçekleşmesi olarak görmektedir. Buna bağlı olarak maddeyi &lsquo;potansiyel olarak her şey olan&rsquo; diye tanımlamaktadır. Bu bakımdan madde Plotinos için kuvveden fiile geçiş süreci olarak her türlü iyinin zorunlu koşuludur; başka deyişle Plotinos&rsquo;ta madde üzerinde çalışan Form olmadığı takdirde evren var olamaz. Böylece onda duyusal dünyanın ve onun ilkesi olan maddenin bağımsız bir varlığa sahip olması mümkün olmadığı gibi, onun Manikeizmde olduğu gibi kötünün pozitif bir ilkesi olması da söz konusu olamaz.</p>

  <p class="p0">Nitekim Plotinos zaman zaman kötünün bir tür pozitif eyleminden söz eder gibi görünmekteyse de, başka ve daha çok yerlerde onun gerçek olmadığı, gerçek bir varlığa sahip bulunmadığı, bir hayal, bir gölge, bir yalan olduğu, hiçbir güce, etkiye sahip olmadığı vb. üzerinde ısrar etmektedir.</p>

  <p class="p0">Öte yandan Plotinos, daha önce işaret ettiğimiz gibi, Gnostiklerin evrenin kötü bir tanrının eseri olarak meydana geldiği, dolayısıyla içinde tözsel olarak kötüyü içerdiği görüşüne kesin olarak karşı çıktığı gibi onun Stoacıların duyusal dünyanın mümkün dünyalar içinde en mükemmeli olduğu ve her tarafında tanrısal bir inayetin kendisini gösterdiği görüşlerine de bütünüyle katıldığını görmekteyiz. Nitekim ileride göreceğimiz gibi bu görüşünün sonucu olarak Tanrı&rsquo;nın iyiliğini veya adilliğini savunmak üzere son derecede güçlü bir savunma da kaleme almaktadır.</p>

  <p class="p0">Bu ve benzeri noktalara işaret eden İnge, çeşitli yerlerde maddenin kendinde kötü olduğunu söylemekle birlikte Plotinos&rsquo;un hiçbir zaman onun <span class="t13">bağımsız</span> bir varlığa sahip olduğunu söylemediğine dikkatimizi çekmekte ve maddeye kötü bir doğa, pozitif bir varlık yüklerken onun aslında kendi öğretisinin değil, materyalistlerin maddesini düşündüğünü ileri sürmektedir (1, 135).</p>

  <h3 class="h30"><a id="ncx431"></a><a id="a19"></a>Doğa</h3>

  <p class="p0">Maddeden doğaya geçelim. Yunan felsefesi bir doğa felsefesi olarak başlamıştı. İlk Yunan filozoflarının eserleri <span class="t13">Doğa Üzerine</span> adını taşımaktaydı. Bu filozoflar, doğa derken iki şeyi anlamaktaydılar: evrende görülen şeylerin kendisinden yapılmış oldukları, kendisinden çıkıp yine kendisine döndükleri ana maddeyi ve bu ana maddenin değişimlerini, dönüşümlerini idare eden güç ve ya yasayı. İlk Yunan filozofları ayrıca bu ikisinin bir ve aynı şey olduğunu düşünmüşlerdi; çünkü onlara göre söz konusu ana madde canlı idi (canlı maddecilik) ve bundan ötürü dönüşerek başka şeyler olma gücüne kendi içinde, kendinden dolayı sahipti. Bu görüş, en mükemmel biçimini Herakleitos&rsquo;ta bulmuştu.</p>

  <p class="p0">Buna karşılık Parmenides, oluş ve yokoluşu tümüyle inkâr etmişti. Bu, Aristoteles&rsquo;in sözleriyle onun aslında doğayı inkâr ettiği anlamına gelmekteydi. Çünkü doğa özü itibariyle değişme, bir şeyin başka bir şey olması, oluş ve yokoluştu. Empedokles de bu bakımdan Parmenides&rsquo;in izinden gitmişti; çünkü o gerçi şeylerdeki değişmeyi kabul etmişti, ama bu değişmeyi sadece dört unsurun birleşip ayrılmaları olarak görmüştü. Böylece onda evrende gerçek, yani şeylerin tözünde bir değişme meydana getirmesi anlamında bir oluş veya yokoluş mevcut değildi. Nihayet Demokritos&rsquo;un bu görüşü daha da ileri götürdüğünü biliyoruz: Empedokles&rsquo;in varlığın kökenleri olan dört unsur dışında onların birbirleriyle birleşip ayrılmasının nedeni olan Sevgi ve Nefret diye iki ayrı ilke, iki ayrı güç kabul etmesine karşılık Demokritos için var olan sadece atomlar, boşluk ve atomların boşluk içindeki hareketleri, birbirlerine vurup çarpmaları idi. Bu yine Aristoteles&rsquo;in haklı olarak işaret edeceği üzere değişmeyi, oluşu ve oluşun temelinde bulunan, onu açıklamayı mümkün kılan bir ilke olarak doğayı inkâr etme anlamına gelmekteydi.</p>

  <p class="p0">Bununla birlikte Yunan dünyasında maddenin ve doğanın varlığına en ciddi eleştiri daha sonraları Platon&rsquo;da ortaya çıkmıştı. Platon, en azından <span class="t13">Timaios</span> diyaloğuna kadar, Parmenides&rsquo;in etkisi altında duyusal dünyanın, oluş ve yokoluş dünyasının varlığını tümüyle reddetmişti. Bu onun her türlü değişmeyi ve bu değişmeleri idare eden gücü yani doğayı inkâr etmesi anlamına gelmekteydi. Bir biyolog, hekim, doğa bilgini olan Aristoteles ise buna karşı çıkmış ve bir yandan Parmenides ve Platon&rsquo;un tersine duyusal-fiziksel dünyada değişme ve oluşun imkânını savunurken diğer yandan çoğulcu materyalistlerden farklı olarak yer, nicelik ve nitelik değişmelerinin yanı sıra tözsel değişmenin varlığını kabul etmiş, bunu da son derecede orijinal olan kuvve-fiil kuramıyla yapmıştı. Daha sonra Epikurosçular doğa hakkında çoğulcu materyalistlerin, özel olarak Demokritos&rsquo;un görüşüne geri dönmeyi benimserlerken Stoacılar Aristoteles&rsquo;in izinden gitmeyi tercih etmiş ve cansız, edilgin madde üzerine etkide bulunan, onu canlandıran, ona hayat ve hareket veren, değişimlerini yöneten egemen güç, logos kuramlarıyla değişim ve oluşu, doğayı açıklamaya çalışmışlardı.</p>

  <p class="p0">Plotinos da doğa kuramında Platon&rsquo;dan hareket etmektedir, ancak onun benimsediği görüş, Platon&rsquo;un duyusal dünyayı, bu dünyadaki oluş ve değişmeyi, kısaca doğayı inkâr eden değil, bunları sanatkar, yapıcı bir ilkenin, Demiorgos&rsquo;un etkinliğine bağlayan <span class="t13">Timaios</span> diyaloğundaki görüşüdür. Bu görüşe göre duyusal dünya, Alem Ruhu&rsquo;nun eseridir. Alem Ruhu duyusal dünyayı, onun hareket ettirici gücü olan doğa aracılığıyla meydana getirir. Doğa, böylece Alem Ruhu&rsquo;nun veya evrensel ruhun dışa yönelmiş hayatı, onun enerjisinin ortaya çıkışı ve yayılmasıdır. Böylece Plotinos doğanın iki bileşeni olduğunu kabul eder. Madde ve Alem Ruhu&rsquo;nun ona sağladığı enerji, güç. Bu güce sahip olmayan veya kendisine bu güç gelip eklenmemiş olan madde, madde olarak salt bir soyutlamadan veya basit olarak yokluktan ibarettir. O, ancak Alem Ruhu&rsquo;ndan aldığı güçle varlık, gerçeklik kazanır. Sonuç olarak Plotinos için doğa, &lsquo;uyuyan Ruh, bilinci olmayan Ruh&rsquo;tur.</p>

  <p class="p0">Plotinos&rsquo;un doğa konusundaki bu görüşü en açık olarak 111. <span class="t13">Ennead&rsquo;ın 8.</span> kitabında karşımıza çıkar. Bu kitabın ana konusu aslında Plotinos&rsquo;un felsefesinin tam kalbinde yer aldığını bildiğimiz &lsquo;temaşa&rsquo; kavramıdır. Onun ana amacı ise her eylemin ve her yaratımın kaynağı ve ereğinin temaşa olduğunu göstermektir. Plotinos bu amacını gerçekleştirmek üzere her türlü hayatın, özü itibariyle bir temaşa hayatı olduğunu ortaya koymaya çalışır ve <span class="t13">doğayı veya doğanın hayatını da bu evrensel temaşa hayatının en alt düzeyi</span> olarak tanımlar.</p>

  <p class="p0">Plotinos bunun için Aristoteles&rsquo;i izleyerek doğayla sanat veya daha doğrusu sanatçı arasında benzerlik kurar:</p>

  <p class="p5"><span class="t14">&ldquo;Yöntemleri sık sık doğanın yaratıcı eylemiyle karşılaştırılan balmumu üzerinde çalışan sanatçılar bile renkleri kendileri yapmazlar, onları başka yerden alarak yaptıkları şeylere uygularlar. Ancak bu karşılaştırmayı yapanlar aynı zamanda şunu da göz önüne almak zorundadırlar ki bu tür sanatlarla uğraşanların bile kendisine göre eserlerini meydana getirdikleri hareketsiz bir şeyin olması gerekir. Sanatçıyla ilgili bu gözlemi Doğa&rsquo;nın kendisine aktarırsak onda da böyle bir şeyin, bir gücün, var olması gerekir. Doğa&rsquo;da bu güç, sanatçıda olduğu gibi hareketsiz bir güç, işini yapmak için ellere ihtiyacı olmayan bir güçtür. Kuşkusuz Doğa&rsquo;nın bazısı hareketsiz, bazısı hareketli kısımları olmasına ihtiyacı yoktur. Onda hareket içinde olan şey, Madde&rsquo;dir ve Doğa&rsquo;nın hiçbir parçası hareketli değildir. Aksi takdirde onun hareketsiz kısmı ilk hareket ettirici olmaz ve Doğa&rsquo;nın kendisi de bu değil, bir bütün olarak evrende hareketsiz olan o şey olurdu. Eğer buna karşı hareketsiz olan şeyin Akıl olduğu, Doğa&rsquo;nın ise Akıl&rsquo;dan farklı olup hareket içinde olduğu söylenirse buna karşı şu cevap verilebilir: Eğer bununla kastedilen bir bütün olarak Doğa&rsquo;nın hareketli olması ise o zaman Akıl&rsquo;ın kendisi hareketli olacaktır. Eğer onun herhangi bir parçası hareketsiz olacaksa, o zaman bu parçası da Akıl olacaktır&rdquo; (III, 8, 2).</span></p>

  <p class="p0">Plotinos&rsquo;un bu oldukça karanlık veya kapalı olan sözleriyle söylemek istediği şudur: Doğa iki şeyden meydana gelir. Bunlardan biri hareketli olan madde, diğeri hareketsiz olan formdur. Hareketsiz olan bu form, ona bir başkası tarafından verilen veya uygulanan şeydir. Maddeye verilen veya uygulanan bu formun kaynağı olarak ister Ruh&rsquo;un kendisini veya bir parçasını yani onun üzerinde yer alan Akıl&rsquo;ı veya Nous&rsquo;u kabul edelim, durum değişmez. Önemli olan ortada böyle bir formun ve bu formu vermesi gereken bir varlığın olmasının zorunlu olduğudur. Doğanın kendisini bir bütün olarak hareketli kabul edersek bu takdirde onun bu hareketinin hareketsiz ilkesinin Akıl olduğunu söyleyebiliriz. Daha sonra göreceğimiz gibi, eğer doğanın kendi içinde ve onun bir parçası olarak böyle bir hareketsiz şeyin varlığını kabul edersek, o zaman maddeye formu veren bu hareketsiz parçanın Ruh&rsquo;un bir kısmı, onun üst kısmı yani Alem Ruhu olduğunu söylememiz gerekir. Bu iki açıklamadan daha doğru olanı, Plotinos için ikinci, yani maddeye form veren, onu hareketli kılan, ona hayat kazandıran şeyin Ruh, Ruh&rsquo;un bir parçası olduğu açıklamasıdır; çünkü doğayı meydana getiren Plotinos&rsquo;a göre Akıl olarak Akıl değildir, Ruh olarak Akıl&rsquo;dır; Ruh&rsquo;un Akıl&rsquo;a dönük olan, onu temaşa eden kısmı yani Alem Ruhu&rsquo;dur. Doğa, Alem Ruhu&rsquo;nun eseridir, onun Akıl&rsquo;a, Nous&rsquo;a yönelik etkinliğinin madde üzerine yansıması, maddede ışıması, böylece maddeyi akla, düzene, hayata ve canlılığa kavuşturmasıdır.</p>

  <p class="p0">Plotinos&rsquo;un bu sözlerinden onun doğayı ne olarak gördüğü, onun nasıl çalıştığını düşündüğü yanında onun özünü meydana getiren şeyin ne olduğunu açık bir şekilde ortaya koyduğunu görmekteyiz. Buna göre doğa, tüm Sokrates öncesi Doğa Filozoflarının düşündüklerinin tersine, <span class="t13">madde değil, formdur.</span> Bu noktada Plotinos Aristoteles&rsquo;le tümüyle aynı görüştedir. Ancak o önemli bir noktada Aristoteles&rsquo;ten ayrılma gereğini duyar: Daha önce işaret etmiş olduğumuz gibi Aristoteles&rsquo;in doğa kavramı içinde formun yanında madde de vardır ve Aristoteles doğayı anlamak ve açıklamak için formun yanında maddeye de belli bir rol ve işlev verdirir. Çünkü Aristoteles&rsquo;te madde, her zaman veya çoğu zaman <span class="t13">salt madde</span> veya hiçbir belirleme almamış <span class="t13">salt imkân</span> değildir, kuvvedir. Kuvve ise Aristoteles tarafından her zaman formu almayı bekleyen, ona hazır olan, onu almaya istekli olan bir potansiyalite olarak tanımlanır. Bundan dolayı Aristoteles fiziksel incelemeyi metafizik veya matematiksel incelemeden ayırır ve daha önce işaret etmiş olduğumuz gibi fizikçinin veya doğa bilgininin ödevinin sadece formu incelemekle sınırlı olmadığını, tersine onun bu formun üzerine geldiği maddenin yapısını, özelliğini de göz önüne alması gerektiğini belirtir. Aristoteles&rsquo;in ünlü örneğiyle doğa bilgini <span class="t13">eğriliği</span> değil <span class="t13">eğri burunu</span> yani belli bir maddede gerçekleşmiş olan eğriliği incelemek zorundadır. Buna karşılık bir önceki bölümde işaret ettiğimiz üzere Plotinos&rsquo;un maddesi Aristoteles&rsquo;in kuvvesiyle hiçbir benzerliğe sahip değildir. Plotinos madde konusunda Stoalıların izinden gider ve onlar gibi maddeyi Ruh&rsquo;un ve Akıl&rsquo;ın karşısında hiçbir potansiyaliteye, hiçbir güce sahip olmayan, hiçbir belirleme almamış salt imkân, hatta bir soyutlama olarak tanımlar. Bundan dolayı Plotinos&rsquo;ta doğa, formdur ve yalnızca formdur:</p>

  <p class="p5"><span class="t14">&ldquo;Gerçekten Doğa sadece bir form olmak zorundadır; o, madde ve formdan meydana gelmiş değildir&rdquo; (III, 8, 2).</span></p>

  <p class="p0">Peki, doğayı meydana getiren, hatta ona özdeş olduğunu söylememiz gereken bu formun kaynağı nedir? Hiç şüphesiz doğal dünyanın maddesi üzerine gelerek ona hayat ve hareket veren, biçim, düzen, uyum, güzellik kazandıran Ruh. Böylece Plotinos&rsquo;ta duyusal dünya, duyusal kozmos söz konusu olduğunda Doğa ile Ruh&rsquo;un bir ve aynı anlama geldiği, bir ve aynı şey olduğu ortaya çıkmaktadır. Plotinos&rsquo;un bu noktada Aristoteles&rsquo;ten ayrıldığı, Timaios&rsquo;un Platon&rsquo;una geri döndüğü görülmektedir. Ancak bunun için o Platon&rsquo;un Demiorgos&rsquo;unda da belli bir değişiklik yapmak ihtiyacını duymaktadır. Plotinos&rsquo;ta Platon&rsquo;un Demiorgos&rsquo;unun yerine Ruh, daha doğrusu Alem Ruhu geçmektedir. Alem Ruhu kendisinden çıktığı ve kendisini temaşa ettiği Akıl&rsquo;ı seyretmek suretiyle duyusal dünyayı veya doğayı meydana getirmektedir. Kısaca Plotinos&rsquo;ta Doğa&rsquo;nın, kendisi bakımından veya kendisinde değil de kozmos üzerine etkisinde, onun meydana getiricisi, yaratıcısı olma işlevinde ele alındığında Ruh&rsquo;a vermemiz gereken ad olduğu ortaya çıkmaktadır. Başka bir ifadeyle Plotinos&rsquo;ta, Doğa, tinsel dünyanın son aşaması, son uğrak yeri olan Ruh&rsquo;un duyusal dünya üzerindeki yaratıcı faaliyetinin isminden başka bir şey değildir.</p>

  <p class="p0">Üzerinde durduğumuz kitapta Plotinos&rsquo;un asıl konusu olan temaşa kavramının Doğa ile bağlantısı ortaya çıkmaktadır. Eğer doğayı veya duyusal dünyayı meydana getiren ilke yani Ruh veya Alem Ruhu bu şekilde çalışıyorsa yani yapay veya doğal bir alet kullanarak, itme veya çekme yoluyla mekanik olarak değil, sadece maddeye form kazandırmak suretiyle etkide bulunuyor ve böylece eserini meydana getiriyorsa onun bu faaliyeti, tümüyle bir temaşa faaliyeti olmak zorundadır:</p>

  <p class="p5"><span class="t14">&ldquo;Eğer o [Doğa] eserini hiçbir harekette bulunmaksızın ve kendisinde kalarak meydana getiriyorsa, onun bu eylemi bir temaşa eylemi olmak zorundadır. Çünkü eylemin, akılsal bir ilkeye göre meydana gelmesi gerekir ve eylem, hiç şüphesiz eylemin ilkesinden farklı bir şeydir. Ama eylemle birlikte bulunan ve eylemi yönlendiren ilkenin kendisi eylem olamaz. Böylelikle Doğa, bir eylem değil de eylem ilkesi olduğuna göre, bir temaşa olmak zorundadır ve her akılsal ilkede onun nihaî ve en aşağı tezahürü temaşadan doğar ve seyredilmek anlamında temaşadır. Böylece akılsal ilkenin kendini iki şekilde gösterdiğini görürüz: Ruh ve Doğa olarak&rdquo; (III, 8, 3).</span></p>

  <p class="p0">O halde Plotinos&rsquo;ta Doğa&rsquo;nın kendisi de kendisinden yukarıda yer alan diğer iki hipostaz yani Ruh ve Akıl gibi tümüyle bir temaşanın ürünü olarak ortaya çıkar ve yalnızca bu temaşanın ürünüdür. O, Ruh&rsquo;un, daha doğrusu onun bir parçası veya görünümü olan Alem Ruhu&rsquo;nun Nous&rsquo;u, Akıl&rsquo;ı temaşa etmesinin ürünüdür.</p>

  <p class="p0">Kendisi bir temaşanın ürünü olarak ortaya çıktığı ve daha genel bir doğru olarak varlıktaki, evrendeki her türlü etkinlik özü bakımından bir temaşa etkinliği olduğu için doğanın etkinliğinin bir temaşa etkinliği olması gerektiği açıktır:</p>

  <p class="p5"><span class="t14">&ldquo;Şunu anlamalısınız [Konuşan, Doğa&rsquo;dır]: İlk olarak meydana gelen şey, benim sessiz temaşamın, doğamın ürünü olan temaşamın eseridir. Ben</span> <span class="t15">kendim bu tür bir temaşadan doğduğum için doğal olarak temaşa etmeyi</span> <span class="t14">severim ve bu temaşa eylemim sonucunda temaşa ettiğim şeyi geometricilerin kendilerindeki temaşa gücü aracılığıyla geometrik figürlerini meydana getirdikleri gibi varlığa getiririm. Geometriciyle benim aramdaki fark şudur ki, ben bir şey çizmem, sadece seyrederim ve seyrederken maddi dünyadaki cisimlerin şekillerini meydana getiren çizgiler adeta bu seyretmemin sonucu olarak varlığa gelmiş olurlar&rdquo; (III, 8, 4).</span></p>

  <p class="p0">Bu sözler ne anlama gelmektedir?</p>

  <p class="p5"><span class="t14">&ldquo;Bizim Doğa diye adlandırdığımız şeyin bir Ruh olduğu, kendisinden önce gelen ve daha güçlü bir hayata sahip olan Ruh&rsquo;un eseri olan bir Ruh olduğu anlamına. Böylece o [Ruh], yukarıya [Akıl&rsquo;a] veya aşağıya [maddeye] yönelmeksizin, kendinde hareketsiz kalarak kendini temaşa eder. O, bir tür kendinin bilinci, kendinin algısıdır. Bu bilinç ve algıda o, mümkün olduğu ölçüde kendisinden sonra geleni [maddi, duyusal evreni, kozmosu] görür ve böyle görkemli ve haz verici bir görmeyi [theoria] gerçekleştirmiş olduğu için de artık başka şeyleri aramaz&rdquo; (III, 8, 4).</span></p>

  <p class="p0">Plotinos doğanın sahip olduğu bu kavrayış veya algının kendisinden önce gelen ilkelerin, Ruh veya Nous&rsquo;un kavrayış veya algısıyla aynı şey olmadığını belirtmeye de özen gösterir:</p>

  <p class="p5"><span class="t14">&ldquo;Bunların [Ruh ve Akıl&rsquo;ın] yanında Doğa&rsquo;nın kavrayışı veya bilgisi, uyanık birinin algısı karşısında uyuyan birinin algısı gibidir: Doğa daha yüksek tinsel varlıklar [Ruh ve Akıl] karşısında ne durumdaysa onun temaşası da onların [kendilerine özgü] temaşaları yanında aynı durumdadır. Böylece Doğa&rsquo;nın algısı veya görmesi hareketsiz, ama bulanıktır. Onun üstünde Doğa&rsquo;nın algısının kendisinin ancak bir imgesi veya hayali olduğu daha açık seçik bir algı vardır. Bunun sonucu olarak Doğa&rsquo;nın meydana getirdiği şeyler, her bakımdan zayıf şeylerdir; çünkü zayıf bir temaşa zayıf bir nesneyi meydana getirir&rdquo; (III, 8, 4).</span></p>

  <p class="p0">Plotinos&rsquo;un tüm sisteminde karşımıza çıkan ikilik veya gerilim burada bir daha kendisini göstermektedir: Plotinos madde gibi duyusal veya fiziksel dünyanın, doğanın varlığı ve değeri konusunda da kararsızdır. Ancak maddeye oranla doğa konusunda daha olumlu bir görüşe sahiptir. Maddeyi tümüyle belirsiz, edilgin, cansız bir şey, hatta bir var olmayan olarak görmesine karşı doğayı belli bir hayata, düzen ve güzelliğe sahip bir varlık olarak görmektedir. Ancak bunlar ona onun yukarısında bulunan ilkeden (Ruh) veya bu ilke aracılığıyla ondan da yukarıda bulunan şeyden (Nous) geldiği gibi onda daha yukarıda bulunan ilkelerde bulunduklarından çok daha zayıf, daha güçsüz bir biçimde bulunurlar. Duyusal veya fenomenler dünyası kelimenin gerçek anlamında var olmadığı gibi yine bu terimlerin asıl anlamında canlı, akıllı veya güzel de değildir. Duyusal, fiziksel dünya veya <span class="t13">doğa, tinsel dünyanın ancak bir izidir;</span> tinsel dünyanın madde üzerinde yansıması, hayalidir. Dolayısıyla onun hayatı daha zayıf bir hayat, eylemi daha güçsüz bir eylem, algısı daha bulanık bir algıdır. Gerçek hayat, gerçek temaşa, gerçek bilgi, gerçek eylem, gerçek güzellik doğal dünyada, duyusal dünyada, fenomenler dünyasında değil, Ruh&rsquo;tan itibaren akılsal, tinsel dünyada bulunur.</p>

  <p class="p0">&nbsp;</p>
</body>
</html>
