<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Plotinos&rsquo;un hayatı hakkındaki başlıca bilgi kaynağımız, öğrencisi ve daha sonra eserlerinin yayımcısı olacak olan Porfirios&rsquo;tur. Porfirios hayatının son yıllarında tanıştığı Plotinos&rsquo;u eserlerini kaleme almaya teşvik etmiş, yazdığı notlarını gözden geçirmiş ve Plotinos&rsquo;un ölümünden otuz yıl kadar sonra, İS. 301-304 yılları arasında ilk kez her biri dokuz kitaptan meydana gelen altı ciltlik bir külliyat halinde onları yayınlamıştır. Bundan başka bu yayınının başına üstadın hayatı ve karakteri, kişisel özellikleri hakkında ayrıntılı bilgi verdiği oldukça uzun bir bölüm/kitap eklemiştir. Porfirios&rsquo;un <span class="t13">Plotinos&rsquo;un Hayatı ve Kitaplarının Sırası Üzerine</span> adlı bu eseri bize Plotinos&rsquo;un hayatı, kişiliği ve eseri hakkında bilgi vermektedir.</p>

  <p class="p0">Porfirios, Plotinos&rsquo;un hiçbir zaman nerede doğmuş olduğu hakkında konuşmadığını söylemektedir. Ancak daha sonraki yazarlar onun doğum yeri olarak Yukarı Mısır&rsquo;da Lycopolis&rsquo;i (günümüzde Asyut) vermektedirler. Porfirios&rsquo;un verdiği bilgilerden onun İS. 204 yılında doğmuş olduğu anlaşılmaktadır. 28 yaşındayken felsefeye merak sarmış ve bu amaçla en yüksek şöhrete sahip hocalardan ders almak üzere dönemin en önemli kültür merkezi olan İskenderiye&rsquo;ye gelmiştir. Ne var ki, bu hocaların derslerinde umduğunu bulamamış ve bu duygusunu kendisine açtığı bir arkadaşının tavsiyesi üzerine Ammonius Saccas&rsquo;ın derslerine başlamıştır.</p>

  <p class="p0">Porfirios, Ammonius&rsquo;un ilk karşılaştıkları andan itibaren Plotinos&rsquo;u etkilediği ve filozofumuzun onun hakkında &lsquo;İşte aradığım adam buydu!&rsquo; dediğini söylemektedir (PH, 3). Bu ilk karşılaşmadan itibaren Plotinos 11 yıl boyunca sürekli olarak Ammonius&rsquo;un yanında kalmış ve İS. 242 yılında Roma imparatoru III. Gordianus&rsquo;un İranlılara karşı düzenlediği bir askeri sefere katılmak üzere İskenderiye&rsquo;yi terk etmiştir. Porfirios, onun bu sefere katılma arzusunun gerisinde İran ve Hindistan&rsquo;da gözde olan felsefeyi tanımak ve bu felsefeyi temsil eden ünlü bilgelerle tanışmak amacının bulunduğunu söylemektedir. Ancak bu teşebbüsü bir sonuca ulaşmayacak, çünkü Gordianus daha Mezopotamya&rsquo;da iken öldürülecek ve Plotinos da canını zor kurtararak Antakya&rsquo;ya kaçacaktır. Bundan kısa bir süre sonra, Gordianus&rsquo;u öldüren Arap Philippus yeni Roma imparatoru olduğunda (hükümdarlık dönemi 244-249) Plotinos Antakya&rsquo;yı terkederek Roma&rsquo;ya gidecektir. Bu sırada tam kırk yaşındadır.</p>

  <p class="p0">Porfirios&rsquo;un söylediğine göre Ammonius&rsquo;tan ders gören öğrenciler kendi aralarında üstadın derslerinde açıkladığı sırları kimseye ifşa etmeme konusunda anlaşmış ve Plotinos da bu anlaşmaya uymuştur (PH, 4). Roma&rsquo;da dersler veya konferanslar vermeye başladığında da Ammonius&rsquo;un öğretileri üzerine suskunluğunu koruyacaktır. Bu arada derslerini bir yandan büyük ölçüde Ammonius&rsquo;un şifahi öğretisi üzerine incelemelerine dayandıracak, öte yandan uzun bir süre onun gibi hiçbir şey yazmayacaktır.</p>

  <p class="p0">Plotinos&rsquo;un hayatının geri kalan kısmı Roma&rsquo;da kurduğu okulda verdiği derslerle geçer. Okuldaki dersleri ücretsiz ve herkese açıktır. Bu derslere Roma dünyasının her tarafından, her sınıfa mensup insanlar gelmektedir. Bunlar arasında Roma&rsquo;nın yüksek sınıfına ait insanlar, soylular, senatörler de vardır. Bu insanlar arasında kimi zengin dostlarının, Plotinos&rsquo;un gündelik hayatla ilgili ihtiyaçlarını karşılamayı üstlendikleri anlaşılmaktadır.</p>

  <p class="p0">Plotinos&rsquo;un öğretilerini sözlü olarak etrafındakilere aktarma, ancak bunları kaleme almama alışkanlığını hayatının geç bir dönemine, elli bir yaşına gelinceye kadar terk etmediği anlaşılmaktadır. Önce yakını ve sevdiği öğrencilerinden biri olan Amelius, kendisinden konferanslarında söylediği şeylerin bir kısmını kaydetme iznini alır ve bu konuşmaları yayınlar. Bunu Plotinos&rsquo;un kendisinin 255 yılından beri çeşitli konular üzerinde verdiği derslerinin bazılarını, bizzat kendisinin kaleme alması takip eder. Öyle ki elli dokuz yaşına eriştiği sırada, 263 yılında Yunanistan&rsquo;dan Roma&rsquo;ya gelen ve okula katılan Porfirios, hocasıyla ilk kez karşılaştığında onun o zamana kadar düşüncelerinden bir kısmını yirmi bir kitap halinde yazıya geçirmiş olduğunu öğrenir. Ancak bunların fazla sayıda kopyaları yoktur. Ayrıca da düzensiz ve sistemsiz bir durumdadırlar. Porfirios Plotinos&rsquo;u yeni kitaplar yazmaya ve onları daha sistemli bir tarzda bir araya getirmeye teşvik eder.</p>

  <p class="p0">Porfirios&rsquo;un kendisiyle birlikte bulunduğu altı yıl zarfında Plotinos yirmi dört kitap daha kaleme alır. Bu kitaplar da öncekiler gibi, onun derslerinden toplanmış malzemeden ve okulda öğrencileri ile yaptığı canlı tartışmalardan derlenmiştir. Bu sırada Porfirios bir depresyon krizine girer ve intihar etmeye niyetlenir. Öğrencisinin ruh durumunu fark eden Plotinos ona bir hava değişiminde bulunmak üzere seyahate çıkmasını teklif eder; ardından Porfirios hocasının öğüdünü tutarak Sicilya&rsquo;ya gider. Ancak bu arada hocasıyla yazışmaya devam eder. Bu süre zarfında Plotinos kaleme aldığı dokuz risaleyi veya kitabı daha ona gönderir. Böylece Porfirios&rsquo;un daha sonra dokuzar kitaptan meydana gelen altı cilt halinde yayımlayacağı Plotinos külliyatının tümü yani toplam elli dört kitap tamamlanmış olur. Bundan yaklaşık bir yıl sonra yani 270 yılında Plotinos difteriden (bir başka kaynağa göre cüzam) hayata gözlerini yumar.</p>

  <p class="p0">Porfirios bize Plotinos&rsquo;un gerek fizik özellikleri, gerek huyları, alışkanlıkları, diğer insanlarla, özellikle öğrencileriyle ilişkileri hakkında ayrıntılı bilgiler vermektedir. Bu bilgilere göre o, bu dünyadan ve bir bedene sahip olarak yaşamaktan pek mutluluk duymayan biridir:</p>

  <p class="p5"><span class="t14">&ldquo;Zamanımızın filozofu Plotinos bir bedende bulunmaktan utanır gibiydi&rdquo; (PH, 1).</span></p>

  <p class="p0">Bunun sonucu olarak Porfirios, onun anne babası ve doğduğu yer hakkında konuşmaktan hoşlanmadığı gibi devrin ünlü kişilerinin bir alışkanlığı olan resmini ve heykelini yaptırmak için oturup poz vermekten de özellikle kaçınmış olduğunu söylemektedir:</p>

  <p class="p5"><span class="t14">&ldquo;Doğanın bizi içine hapsettiği imgeyi taşımak yetmiyormuş gibi arkamızda bir de bu imgenin bir imgesini bırakmamızın ne yararı var?&rdquo; (PH, 1).</span></p>

  <p class="p0">Ölüm döşeğinde iken öğrencisi ve eserlerinin bir diğer yayımcısı olan Eustechius&rsquo;a söylediği son sözü, ölümden sonra bizi neyin beklediği hakkındaki düşüncesini açığa vurur niteliktedir:</p>

  <p class="p5"><span class="t14">&ldquo;İçimdeki tanrısal olanın evrendeki tanrısal olana geri dönmesinden önce seni görmeyi bekliyordum!&rdquo; (PH, 2).</span></p>

  <p class="p0">Daha önce belirttiğimiz gibi Plotinos&rsquo;un öğrencileri arasında her sınıftan ve her cinsten insan vardır. Porfirios bunların bazılarının adlarını ve toplumsal konumlarını vermektedir. Plotinos&rsquo;un derslerine devam ettikleri belirtilen çok sayıda yüksek devlet görevlisi arasında özel olarak üç senatörün ismiyle karşılaşmaktayız. Bu arada bizzat İmparator Gallienus&rsquo;la (imparatorluk dönemi 260-268) karısı Salonina&rsquo;nın da Plotinos&rsquo;a büyük saygı gösterdiklerini öğrenmekteyiz. Porfirios, Plotinos&rsquo;un İtalya&rsquo;nın Campania bölgesinde bir filozoflar şehri kurmak istediğini, bu şehre &lsquo;Platon&rsquo;un şehri&rsquo; (Platonopolis) adını vermeyi düşündüğünü, buraya yerleşecek insanlardan Platon&rsquo;un Yasalar&rsquo;ına göre yaşamalarını istediğini söylemektedir. Projenin gerçekleşmesi halinde Plotinos da etrafındakilerle birlikte bu şehre yerleşmeyi tasarlamaktadır. Ancak yine Porfirios&rsquo;tan öğrendiğimize göre İmparator&rsquo;un etrafındaki bazı saray adamlarının kıskançlıkları, çekememezlikleri bu projenin gerçekleşmesine engel olmuştur. İmparator önce böyle bir şehrin kurulmasına izin verdiği halde daha sonra bu iznini geri almıştır (PH, 12).</p>

  <p class="p0">Plotinos&rsquo;un okuluna devam eden ve sadakatle ona hizmet eden bazı kadınlar vardır. Porfirios bunlardan da bazı ileri gelenlerinin adlarını vermektedir. Onlar arasında Gemina adlı bir kadınla kızı ona evlerini açmış ve bakımıyla ilgilenmişlerdir. Bu arada kendisi de başkalarıyla ilgilenmiştir; toplumsal konumları yüksek çok sayıda erkek ve kadın, ölümleri yaklaştığında, tüm servetlerini kendisine bırakarak, erkek veya kız çocuklarının vasiliğini üstlenmesini rica etmişlerdir. Bir bedene sahip olmaktan utanmasına ve tümüyle yüksek bir ruhsal-zihinsel bir hayat sürmek arzusunda olmasına rağmen Plotinos&rsquo;un bu görevleri reddetmediği, söz konusu kişilerin servetleri ve çocuklarıyla titiz ve güven verici bir şekilde ilgilenmiş olduğu bilinmektedir. Öte yandan bu görevleri asıl ilgisini yani tüm hayatını zihne ve onunla ilgili şeylere vakfetmesini engellememiştir. İnsanlara karşı her zaman yumuşak ve kibar davrandığı anlaşılmaktadır: Porfirios, Roma&rsquo;da geçirdiği 26 yıl boyunca, birçok anlaşmazlıkta arabulucuk etmesine rağmen onun hiç kimseyi incitmediğini ve hiçbir resmi görevliyi kendisine düşman etmediğini söylemektedir (PH, 9). Böylece Plotinos&rsquo;un antik çağın son döneminde, Epikuros ve Stoacılıkta karşımıza çıkan toplumun bir tür manevi önderi veya ahlak kılavuzu olarak filozof rolünü, en üstün ve başarılı bir düzeyde gerçekleştirdiği anlaşılmaktadır. Ayrıca Porfirios, yanında bulunduğu altı sene zarfında sürdürdüğü derin tinsel hayatın en üst bir aşaması olarak, üstadın varlığın kaynağı olan Bir&rsquo;le veya Tanrı&rsquo;yla dört defa mistik bir birleşme olayını yaşamış olduğunu da belirtmektedir (PH, 23).</p>

  <p class="p0">Porfirios Plotinos&rsquo;a bazı olağanüstü özellikler de yüklemektedir. Bunlardan biri onun insan tanımadaki yeteneğidir. Arkadaşlarından birinin kıymetli bir gerdanlığı çalındığında ev halkını bir araya toplamış ve yüzlerini, bakışlarını dikkatle inceleyerek tam bir isabetle hırsızın kim olduğunu bilmiştir (PH, 11). Evinde barındırdığı çocukların gelecekleri hakkında daha sonraları doğru olduğu ortaya çıkan bazı isabetli kehanetlerde bulunmuştur. Bu bağlamda, Porfirios&rsquo;un, belirttiğimiz depresyon halini fark etmesi ve onun bu konuda hiçbir şey söylemediği halde intihar etme niyetinde olduğunu tahmin etmesi de zikredilebilir. Plotinos, Porfirios&rsquo;a bu kendini öldürme arzusunun akılsal bir kararının sonucu olmadığını, bedenindeki safra unsurunun bozukluğundan ileri geldiğini söylemiş, tatile çıkmasını öğütlemiş ve böylece onun hayatını kurtarmıştır (PH, 11).</p>

  <p class="p0">Plotinos&rsquo;un eserleri, derslerinin canlı tartışmalarının ve öğrencileriyle sürdürdüğü diyaloglarının işaretlerini taşımaktadır. Eserleri bu derslerde yapılmış tartışmaların bir tür canlı kayıtları gibidir. Bu tartışmaların hareket noktalarında ya öğrencilerin, örneğin Porfirios&rsquo;un herhangi bir konuda sorduğu sorular bulunmaktadır veya onları başlatan şey, daha önceki felsefi okulların temsilcilerinin herhangi bir konudaki yazılarının öğrenciler tarafından okunması ve onların görüşlerinin daha sonra Plotinos tarafından şerh edilip değerlendirilmesidir.</p>

  <p class="p0">Porfirios bir seferinde Plotinos&rsquo;a üç gün boyunca ruhun bedenle ilişkisi üzerine sorular sorduğunu, onun bu soruları sabırla ve nazik bir şekilde karşılayıp cevaplar verdiğini, bunu gören Thaumasius adında birinin oraya Porfirios&rsquo;u değil Plotinos&rsquo;u dinlemek için geldiğini, Porfirios&rsquo;un bu sorularından ve onlara verilen bu cevaplardan hoşlanmadığını söylemesi üzerine Plotinos&rsquo;un &ldquo;Ama Porfirios sorular sorduğunda onun problemlerini çözmezsek eserimize neyi koyabiliriz?&rdquo; dediğini belirtmektedir (PH, 13).</p>

  <p class="p0">Plotinos&rsquo;un düşüncelerinden hareketle, derslerine başladığı filozoflar arasında ilk sırada Platon ve onun daha önce işaret etmiş olduğumuz üzere <span class="t13">Timaios, Theaitetos, Sofistes, Devlet</span> gibi eserleri gelmektedir. Platon dışında Aristoteles (Porfirios, Plotinos&rsquo;un Aristoteles&rsquo;in <span class="t13">Metafizik</span> ine özel bir önem verdiğini belirtmektedir), Afrodisyaslı İskender gibi Aristoteles şerhçileri, Stoacılar, Numenius, Ammonius Saccas gibi geç dönem Platoncuları da Plotinos&rsquo;un özellikle derslerinde ele aldığı diğer isimlerdir. Porfirios&rsquo;a göre Plotinos geometri, aritmetik, mekanik, optik ve müzik konusunda da yetkin ve bilgi sahibi olmasına rağmen bu konularda ayrıntılı araştırmalara girişmeye pek istekli değildir (PH, 14).</p>

  <p class="p0">Plotinos sadece eski dönemin büyük filozoflarıyla değil, zamanında revaçta olan bazı dinsel inanç ve pratiklerle de ilgilenmiştir. Bunlar arasında değindiğimiz gibi bu dönemde Roma dünyasını istila eden Doğu Sır ve Kurtuluş dinleri yani Zerdüştçülük, Hermetizm, Mitracılık yanında özellikle Gnostiklik ve Hristiyanlık vardır. Plotinos daha önce belirttiğimiz gibi, Gnostiklere kesin olarak karşıdır ve onlara karşı bir reddiye yazmıştır (İkinci <span class="t13">Ennead'ın</span> dokuzuncu kitabı dünyanın kötü bir Yapıcı&rsquo;nın &ndash;Demiorgos&rsquo;un&ndash; eseri olduğu yönündeki ana Gnostik tezin çürütülmesine ayrılmıştır). Porfirios&rsquo;un kendisi de, muhtemelen Plotinos&rsquo;un tavsiyesi üzerine Hristiyanlığa ve Zerdüştçülüğe karşı bir dizi reddiye kaleme almıştır.</p>

  <p class="p0">Ancak Plotinos iyi veya titiz bir yazar değildir. Porfirios, onun yazdığı şeyleri gözden geçirme alışkanlığına sahip olmadığını söylemektedir. Bunda muhtemelen hayatının sonuna doğru daha da kötüleşen görme yetisinin zayıflamasının da rolü vardır. Porfirios, onun sadece düşünceler üzerinde yoğunlaştığını, onları düzgün ve sistemli bir biçimde yazıya geçirme konusunda aynı özeni göstermediğini belirtmektedir (PH, 8). Bunun sonucu, Plotinos&rsquo;un kitaplarının yer yer tamamen kaotik havası ve gereksiz ölçüde tekrarlar ile bazen karşımıza çıkan dikkatsiz, karanlık veya açık olmayan bir dille kaleme alınmış pasajlarıdır. Eserin yapısını olumsuz etkileyen unsurlardan biri de, Porfirios&rsquo;un kitapları düzenlerken kimi zaman uygulamış olduğu yapay yöntemdir. Bu yöntem, Plotinos&rsquo;un uzun yazılarını basit olarak birden fazla kitaba bölme ve onları ayrı yerlere koyma yöntemidir. Öte yandan Platon&rsquo;un ruhtan, ruhun düşüşünden, İdealar dünyasından, ölümden sonra bizi bekleyen kaderden söz ederken sık sık efsanelerden yararlanması gibi Bir&rsquo;den, Tanrı&rsquo;dan, O&rsquo;nunla birleşmekten, kısaca normal deneyimimize aykırı olan veya dille ifade edilmesi çok zor olan gerçekler veya olgulardan bahsederken sık sık aynı benzetmeleri, aynı imgeleri kullanması, Plotinosçu metnin bir diğer, fazla çekici olmayan özelliğini oluşturur.</p>

  <p class="p0">Plotinosçu külliyat her biri dokuz kitaptan meydana gelen &ndash;bundan dolayı onlara Yunancada dokuzlu anlamına gelen Ennead sözcüğünden hareketle <span class="t13">Enneadlar</span> denmektedir&ndash; altı büyük gruptan oluşmaktadır ve doğrusu bu gruplar Porfirios tarafından fazla sistemli bir tarzda düzenlenmemiştir. Bununla birlikte bu grupların, son üç <span class="t13">Ennead'da</span> daha başarılı olan genel bir düzenlerinden söz etmek mümkündür.</p>

  <p class="p0">Birinci <span class="t13">Ennead</span> genel olarak insan ve ahlak felsefesini (insan, erdem, mutluluk, güzellik vb. kavramları) içeren kitaplardan meydana gelir. İkinci <span class="t13">Ennead,</span> daha çok fizik veya doğa bilimi ile ilgili konulara ayrılmıştır (gök, göğün hareketi, yıldızlar, madde, töz, kuvve ve fiil vb.). Üçüncü <span class="t13">Ennead</span> birbirlerinden oldukça farklı konuları ele alır. Plotinos burada İnayet (iki kitap), insanların koruyucu ruhları, aşk, zaman ve ezeli-ebedilik, doğa, temaşa konularındaki öğretilerini ortaya koyar. Bundan sonra gelen üç grubun ise daha büyük bir düzenliliğe sahip olduğunu ve sırasıyla Plotinos&rsquo;un metafiziğinin üç büyük ilkesini, üç hipostazını ele aldığını görmekteyiz. Dördüncü <span class="t13">Ennead&rsquo;ı</span> oluşturan kitaplar genel olarak Ruh&rsquo;u, beşinci <span class="t13">Ennead</span> Akıl&rsquo;ı, nihayet altıncı <span class="t13">Ennead</span> Bir&rsquo;i veya İyi&rsquo;yi ele alır. Böylece <span class="t13">Enneadlar&rsquo;ın</span> aşağıdan yukarıya, çokluktan birliğe, insandan ve duyusal evrenden, doğadan, onların ilkesi olan Ruh&rsquo;a, Ruh&rsquo;tan Akıl&rsquo;a ve nihayet her şeyin kendisinden meydana geldiği, varlığın kaynağı olan Bir&rsquo;e doğru mantıksal bir sıra izlediğini söyleyebiliriz.</p>

  <p class="p0">Ancak bu sistemlilik, sadece genel olarak doğrudur. Bu genel başlıklara rağmen Plotinos&rsquo;un her bir grup içine giren kitapları, ele alınan bütün konuları genel bir tarzda yani Platon&rsquo;un herhangi bir büyük diyaloğunun, ele aldığı özel konu dışında felsefesinin geri kalan kısımlarına ilişkin görüşlerini de içermesine benzer şekilde ele alır. Sonuçta <span class="t13">Enneadlar&rsquo;ın</span> herhangi bir kitabının okunup anlaşılması, Plotinos&rsquo;un bütün öğretisinin bir ön bilgisini gerektirir. Plotinos&rsquo;un <span class="t13">Enneadlaı</span>&rsquo;inin anlaşılmasını zorlaştıran en önemli şey, onun herhangi bir kitabının okunup anlaşılması için bütünü oluşturan kitaplarının her birinin okunup anlaşılmasının gerekli olmasıdır.</p>

  <p class="p0">Son olarak Plotinos&rsquo;un eserine yaptığım göndermeler ile bilgi vermem gerekmektedir. Plotinos&rsquo;un <span class="t13">Enneadlar&rsquo;ı</span> ile ilgili olarak kitabın sonunda künyelerini verdiğim iki İngilizce çeviriyi kullandım (Armstrong ve Mc Kenna çevirileri). Porfirios&rsquo;un <span class="t13">Plotinos&rsquo;un Hayatı</span> ile ilgili olarak ise Armstrong&rsquo;un çevirisinin ilk cildinin başında yer alan &ldquo;On the Life of Plotinos and the Order of this Books&rdquo;undan yararlandım (bu bölümde onu PH olarak kısalttım). <span class="t13">Enneadlar</span>&rsquo;a yaptığım göndermelerde kullandığım rakamlardan ilki, yani Romen rakamı, <span class="t13">Enneadlar&rsquo;ın</span> cildine, ikincisi kitabın sayısına, sonuncu rakam ise ilgili kitabın bölümüne işaret etmektedir. Böylece örneğin 11, 9, 1 rakam grubu alıntının II. <span class="t13">Ennead</span>&rsquo;in 9. kitabının 1. bölümünden yapıldığını göstermektedir.</p>

  <p class="p0">&nbsp;</p>
</body>
</html>
