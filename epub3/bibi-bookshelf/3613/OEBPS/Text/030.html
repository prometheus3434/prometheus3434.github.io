<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Hıristiyanlık Nedir?</title>
</head>

<body>
  <h3 class="h30"><a id="a36"></a>Hıristiyanlık Nedir?</h3>

  <p class="p0">İlkçağ Yunan felsefesinin son dönemi Hristiyanlığın ortaya çıkışına tanık olur. Hristiyanlık, başlangıçta bu sırada ortaya çıkan çok sayıdaki Sır ve Kurtuluş Dinlerinden biridir. Ancak zamanla ve uzun mücadeleler sonunda bir yandan rakibi olan bu dinlere, diğer yandan Yunan felsefesine üstünlüğünü kabul ettirecektir.</p>

  <p class="p0">İsa bir Yahudi&rsquo;dir. Yahudiler veya Yahudilerin kışkırtması sonucu Romalılar tarafından çarmıha gerilerek öldürülmüş olmasına rağmen kendisini Yahudi vahyinin bir devamı olarak görür. Nitekim onun hayatına ve öğretisine ait unsurları içeren <span class="t13">Yeni Ahit</span> de Hristiyanlar tarafından Yahudiliğin kutsal kitabı olan <span class="t13">Eski</span> Ahit&rsquo;in bir devamı olarak kabul edilir ve Hristiyanlığın kutsal ana metni olan <span class="t13">Kitab-ı Mukaddes</span> (Bible) böylece bu iki ana metinden veya onları oluşturan kitaplardan meydana gelir.</p>

  <p class="p0">Hristiyanlık bir dindir, bir <span class="t13">kurtuluş</span> dinidir. Temel amacı insana kendisi ve içinde yaşadığı evren hakkında <span class="t13">bilgi vermek</span> değildir, onu <span class="t13">kurtarmaktır.</span> Ancak Hristiyanlık, bu kurtuluşu sağlamak üzere kendisini kabul eden insanların bazı şeylere inanmalarını şart koşar. İnanılmasını istediği bu şeyler ise Hristiyanlığın amentüsünü (credo) veya dogmatiğini meydana getirir.</p>

  <p class="p0"><span class="t13">Yeni Ahit&rsquo;i</span> meydana getiren dört İncil ve diğer kutsal metinlerde ortaya konmuş olduğu şekilde bu amentüyü meydana getiren belli başlı inanç unsurları şunlardır: Olağanüstü şartlar içinde doğmuş olan bir insan vardır: Bu insan İsa&rsquo;dır. O, İsrail Peygamberleri tarafından geleceği önceden haber verilmiş olan Mesih&rsquo;tir ve gerçekleştirmiş olduğu olağanüstü işlerle bunu ispat etmiştir. O, göklerde bulunan Tanrı&rsquo;nın, Baba&rsquo;nın Oğlu&rsquo;dur; İlk veya Asli Günah sonucu suçlu hale gelmiş ve düşmüş olan insan oğlunu kurtarmak, onu Tanrı ile barıştırmak için haça gerilerek ölmüştür. Bu olay, Tanrı&rsquo;nın insana karşı duymuş olduğu özel sevgisini, lütuf ve merhametini göstermektedir. İsa ölümünden üç gün sonra dirilmiş ve kırk gün sonra yukarıya, Baba&rsquo;sının yanına gitmiştir. Bütün zamanların sonunda yeniden gelecek, bütün canlıları ve ölüleri yargılayacak ve kendisine inanan kişilerle birlikte ebedi olarak göklerin krallığında hüküm sürecektir. İnsanı kurtaracak ve İsa&rsquo;da ebedi hayata eriştirecek olan tek şey, ona ve bu misyonuna göstereceği <span class="t13">iman</span> olacaktır.</p>

  <p class="p0">Görüldüğü gibi bütün bu tezlerde veya inanç unsurlarında felsefi diye nitelendirilebilecek fazla bir şey yoktur. Dolayısıyla onlarla ilgili olarak insandan istenen şey de onların felsefi-akılsal olarak ele alınıp tartışılması, anlaşılması değil, tam bir yürek saflığı ve içtenlikle onlara <span class="t13">inanılması, iman edilmesidir.</span> Böylece onlara inananlar ve bu inançlarına uygun olarak yaşayanlar <span class="t13">kurtuluşa erişecekler;</span> inanmayanlar ise <span class="t13">ebedi olarak mahvolacaklardır.</span></p>

  <p class="p0">Ayrıca Hristiyanlık sadece <span class="t13">Yeni Ahit</span> tarafından ortaya konulan bu Yeni veya İyi Haber&rsquo;e, bu Haber&rsquo;i oluşturan söz konusu bazı dogmalara inanmaktan ibaret değildir. İsa, aynı zamanda, yukarıda işaret ettiğimiz gibi, getirmiş olduğu <span class="t13">Yeni Ahit</span>&rsquo;in <span class="t13">Eski</span> Ahit&rsquo;in bir devamı olduğunu, kendisinin <span class="t13">Eski Ahit'i,</span> onda ortaya konan Şeriat&rsquo;ı (Yasa) ortadan kaldırmak için değil, onu devam ettirmek ve en son, mükemmel şekline eriştirmek için geldiğini söylemiştir. Bu, Hristiyanların İsa&rsquo;nın kurtuluş öğretisini benimsemelerine ek olarak, <span class="t13">Eski Ahit</span>&rsquo;te ileri sürülmüş olan bazı başka tezleri, bunlar arasında <span class="t13">Yaradılış</span> kitabında ortaya atılmış olan kozmogoniyi, Tanrı&rsquo;nın kendisi hakkında getirilmiş olan bazı belirlemeleri kabul etmelerine yol açmıştır.</p>

  <p class="p0"><span class="t13">Eski</span> Ahit&rsquo;te ortaya atılmış olan kozmogoninin tepesinde ne vardır? Kendisine Yehova adıyla işaret edilen bir Tanrı, tek bir Tanrı. Musa&rsquo;nın bu Tanrı&rsquo;ya adını, kim olduğunu sorduğunda aldığı cevap, O&rsquo;nun bir yoruma göre &lsquo;kendisi&rsquo;, bir başka yoruma göre &lsquo;varlık, var olan&rsquo; olduğu olmuştur ( <span class="t13">Çıkış,</span> V, 14). <span class="t13">Eski Ahit</span> bu Tanrı&rsquo;nın, insan da içinde olmak üzere yeri ve göğü <span class="t13">&lsquo;'yaratmış&rsquo;</span> olan bir Tanrı olduğunu söylemektedir. Evreni &lsquo;irade&rsquo;siyle &lsquo;<span class="t13">zaman içinde&rsquo;</span> ve &lsquo;<span class="t13">yoktan</span>&rsquo; yaratmış olan bu Tanrı yine <span class="t13">Eski Ahit&rsquo;e</span> göre aynı zamanda her istediği zaman ona müdahale etme yönünde mutlak bir <span class="t13">&lsquo;kudrete</span> de sahiptir. Böylece iradesinin, bu irade arkasında yatan özgürlüğünün herhangi bir belirleyicisi olmadığı, kudreti mutlak ve sınırsız olduğu gibi yerde ve gökte meydana gelen hiçbir olay, hiçbir fiil de Tanrı&rsquo;nın her şeyi içine alan <span class="t13">&lsquo;bilgi&rsquo;si</span> dışında cereyan edemez.</p>

  <p class="p0">Böylece, Hristiyanlığın <span class="t13">Eski Ahit</span> ten aldığı bu unsurlar, İsa&rsquo;nın varlığını haber verdiği veya teyid ettiği İbrahim&rsquo;in, İshak&rsquo;ın, Yakup&rsquo;un Tanrı&rsquo;sının ana özelliklerini şu şekilde ortaya koyarlar: O, <span class="t13">doğası veya özü varlık olan, mutlak özgürlük ve irade sahibi, yaratıcı, mutlak kudretli ve bilgili</span> bir Tanrı&rsquo;dır.</p>

  <p class="p0"><span class="t13">Eski Ahit,</span> özü itibariyle bir kurtuluş dini olan Hristiyanlığa bu şekilde belli tezleri olan bir kozmogoni ve yukarıda sözünü ettiğimiz ana görüşler etrafında şekillenen bir teoloji sağlamakla kalmaz, aynı zamanda ona insanlık tarihin belli bir yorumunu, bir tarih felsefesini de verir. Çünkü yine <span class="t13">Eski Ahit'e</span> göre sözünü ettiğimiz özelliklere sahip olan bu Tanrı, sadece evreni ve insanı yaratmakla kalmamış, aynı zamanda insanlar arasında bir halkı, Yahudi halkını seçmiş ve ona bir Yasa, kendi Yasasını göndermiştir. O bir halkı, Yahudi halkını diğer halklardan ayırmış, sevmiş ve bu halkın tarih içindeki yürüyüşünü yönlendirmiştir. Bu halk güçlüklerle karşılaştığında onu korumuş, Musa vasıtasıyla Mısır&rsquo;dan çıkarmış ve ona zaman içinde kılavuzluk etmek, yol göstermek üzere başka peygamberler de göndermiştir. Bu Tanrı böylece insanlık tarihi boyunca kendisine inanan ve itaat edenleri ödüllendirmiş olduğu gibi, hakkı olan saygıyı kendisine göstermeyen milletleri, halkları, hatta bu sevdiği Yahudi halkını cezalandırmıştır.</p>

  <p class="p0">Hristiyanlık <span class="t13">Eski Ahit&rsquo;ten</span> bu tarih görüşünün ana perspektifini de alacak, onu İsa&rsquo;nın insanlığı kurtarıcı tarihsel misyonunu merkeze alarak yeni ve daha ileri bir noktaya götürecektir. Bu tarih görüşünde, dünyanın ve insanın tarihi Tanrı&rsquo;nın yaratım olayıyla başlayacak, bunu İlk İnsan&rsquo;ın İtaatsizliği ve Düşüş&rsquo;ü takip edecek, bu olayın arkasından Tanrı&rsquo;nın İbrahim&rsquo;le yaptığı <span class="t13">Eski Ahit</span> (<span class="t13">Sözleşme</span>) ve Musa&rsquo;ya gönderdiği Yasa (<span class="t13">Şeriat</span>) gelecek, bunları insanoğlunu işlemiş olduğu büyük günahın Kefaret&rsquo;ini ödemek üzere İsa&rsquo;nın <span class="t13">insan kılığına bürünerek dünyaya inmesi</span> (<span class="t13">İncarnation</span>) takip edecek, Tanrı&rsquo;nın insanlığa karşı sevgisinin, merhametinin ve lütfunun sonucu olarak göndermiş olduğu Oğlu&rsquo;nun öldürülmesiyle Eski Sözleşme&rsquo;nin yerine Yeni bir Sözleşme geçecek, eski Yahudi yasasının yerini İsa&rsquo;nın yasası alacak -Yahudilerin Yasa sevgisi yerine Hristiyanların Sevgi yasasıve böylece yalnızca Yahudi halkı değil, tüm insanlık İsa&rsquo;nın şahsında ebedi kurtuluşa erişecektir.</p>

  <p class="p0">Hristiyanların <span class="t13">Eski</span> Ahit&rsquo;ten aldıkları ve geliştirdikleri bu kozmogoninin, teolojinin ve tarih anlayışının kendisinde de hâlâ dar anlamda felsefi olduğu ileri sürülebilecek görüşlerin olmadığını söyleyebiliriz. Ancak <span class="t13">Yeni Ahit&rsquo;i</span> meydana getiren dört İncil&rsquo;den biri ve sonuncusu olan Yuhanna İncili&rsquo;nde gerçekten felsefi olduğundan kuşkulanılması mümkün olmayan bir tezle karşılaşmaktayız. Bu, Yuhanna İncili&rsquo;nin ilk satırlarında karşımıza çıkan şu önemli tezdir:</p>

  <p class="p5"><span class="t14">&ldquo;Başlangıçta</span> <span class="t15">Kelâm</span> <span class="t14">(</span><span class="t15">Word</span><span class="t14">) vardı ve Kelam Tanrı&rsquo;yla birlikteydi. Kelam, Tanrı idi ve o, başlangıçta Tanrı ile birlikteydi. Her şey onunla meydana geldi ve meydana gelen hiçbir şey onsuz meydana gelmedi. Hayat ondaydı ve hayat insanların ışığıydı.&rdquo;</span></p>

  <p class="p0">Bu tezin tam anlamıyla felsefi bir tez olduğunu görüyoruz; çünkü bu Kelam (Söz, Word) kavramının Yunan filozoflarının Tanrı anlayışlarının temelini teşkil eden <span class="t13">Akıl</span> veya <span class="t13">Logos</span> kavramıyla benzerliği veya akrabalığı çok açıktır. Bu kavramın kaynağı muhtemelen daha önce sözünü ettiğimiz Yahudi Philon&rsquo;dur. Yahudi Philon&rsquo;un <span class="t13">Eski Ahit&rsquo;le</span> Platonculuk arasında bir uzlaştırma gerçekleştirmeye çalışırken, evrenin varlığa gelmeden veya yaratılmadan önce Tanrı&rsquo;nın zihninde bir İdealar dünyası, Logos olarak var olduğu şeklindeki görüşünü biliyoruz. Philon bunun için Stoacılardan aldığı bir terimi kullanarak Tanrı&rsquo;nın evrenle ilgili bu düşüncelerini &lsquo;tohumsu nedenler&rsquo; (logoi spermetikoi) olarak adlandırmaktaydı.</p>

  <p class="p0">Öte yandan Yuhanna yukarıdaki sözlerinde bu Kelâm&rsquo;ın veya Logos&rsquo;un yalnızca Tanrı&rsquo;yla birlikte var olduğunu söylemekle kalmamakta, aynı zamanda her şeyin onun yani Kelâm&rsquo;ın <span class="t13">eseri olarak meydana geldiğini ve varlığa gelen şeyler içinde hiçbirinin onsuz meydana gelmediğini</span> ileri sürerek. Yunan felsefe geleneği içinde ortaya çıktığını bildiğimiz bir başka tezi, <span class="t13">evrenin tanrısal ve akıl tarafından kavranabilir bir yapıda</span> meydana getirildiği, tanrısal akıl veya bilgeliğin ürünü olduğu yönündeki ana Platoncu-Stoacı tezi, üstü örtük bir biçimde dile getirmektedir. Böylece İsa&rsquo;nın Kelam olarak Tanrı olduğu, her şeyin bu Kelam tarafından meydana getirilmiş olduğu, onun hayat ve insanların ışığı olduğu yönündeki bu görüş, Hristiyanlığın erken bir tarihten itibaren Yunan felsefesiyle karşılaştığını göstermekte ve bu felsefenin önemli bir ürünü olan Platoncu tüm tanrısal İdealar veya akıllar metafiziğinin Hristiyanlığın içine girdiğini kanıtlamaktadır.</p>

  <p class="p0"><span class="t13">Yeni</span> Ahit&rsquo;in dört İncil&rsquo;den sonra en önemli kısmını meydana getiren Aziz Paul&rsquo;un mektuplarında da bu yani dar anlamda felsefi olduğunu söyleyebileceğimiz bazı görüşlere veya tezlere rastlamaktayız. Bu tezlerden birisi onun <span class="t13">Atinalılara Konuşmacında</span> ortaya attığı insanın Tanrı&rsquo;ya olan <span class="t13">benzerliği,</span> onunla <span class="t13">akrabalığı</span> (sungeneia) tezidir. Bu görüş Aziz Paul&rsquo;de Tanrı&rsquo;nın insanda bulunduğu, ikamet ettiği şeklinde bir başka biçimiyle de karşımıza çıkmaktadır.</p>

  <p class="p0">Aziz Paul&rsquo;un Hristiyan düşüncesinin daha sonraki gelişimi bakımından daha büyük bir önem taşıyan diğer bir felsefi görüşü, <span class="t13">eseri olan evrenden hareketle Tanrı&rsquo;nın bilgisine erişmenin mümkün olduğu</span> görüşüdür. Aziz Paul, bu görüşünde İsa&rsquo;dan önce dünyaya gelmiş olan putperestlerin onun zamanına erişmemiş olduklarından dolayı ahlâkî bakımdan mazur görülmeleri gerektiği yönündeki doğal itirazı reddetmek üzere onların bu konudaki bilgisizliklerinden sorumlu tutulabilecekleri, çünkü Tanrı&rsquo;nın <span class="t13">kendisi hakkındaki bu bilgiyi bir başka yolla, yaratmış olduğu evren ve bu evrende meydana getirmiş olduğu eserleriyle insana açmış olduğunu</span> belirtmektedir:</p>

  <p class="p5"><span class="t14">&ldquo;Çünkü Tanrı hakkındaki bilinebilir olan şey onlar için açıktır. Çünkü Tanrı onu onlara göstermiştir. Çünkü onlar mazur olmasınlar diye evrenin yaratılmasından beri O&rsquo;nun görünmeyen doğası yani ezeli-ebedi kudreti ve tanrısallığı, meydana getirilmiş olan şeylerde açık bir biçimde görülmektedir. Bundan dolayı onların mazereti yoktur. Çünkü onlar Tanrı&rsquo;yı bildikleri halde onu Tanrı olarak tazim etmediler veya O&rsquo;na şükretmediler. Yanlış düşüncelere sahip oldular ve böylece onların anlayışsız zihinleri karardı&rdquo; (</span><span class="t15">Romalılara Mektup,</span> <span class="t14">l, 19-21).</span></p>

  <p class="p0">Aziz Paul&rsquo;un <span class="t13">Romalılara Mektup&rsquo;unun</span> bir başka pasajı aynı tezi yani insanın ahlak yasasının doğal bilgisine sahip olduğu yönündeki felsefi tezi daha açık bir biçimde ortaya koyar: Paul bu pasajda, Yargı Günü&rsquo;nde Tanrı&rsquo;nın herkesi yapmış olduğu eylemlerine göre adil bir tarzda yargılayacağını belirttikten sonra, bu yargılama bakımından şeriate sahip olanlarla (Yahudilerle) olmayanlar (geri kalanlar) arasında bir ayrım yapılmayacağını belirtmektedir. Paul&rsquo;e göre kendilerine şeriat gelmemiş olanların bundan dolayı mazur görülmelerini talep etme hakları yoktur, çünkü şeriata sahip olmayanlar için doğanın, <span class="t13">insan doğasının kendisi şeriattır</span> ve onlar</p>

  <p class="p5"><span class="t14">&ldquo;şeriatın gerektirdiği şeyi doğal yolla yerine getirdiklerinde kendi kendilerinin şeriatları olurlar.&rdquo;</span></p>

  <p class="p0">Böylece onların vicdanı, Yargı Günü&rsquo;nde kendilerini suçlayarak veya savunarak tanıklıkta bulunur ve bu olay da, Şeriat&rsquo;ın veya Yasa&rsquo;nın, ahlak yasasının gerektirdiği şeyin aynı zamanda insanların kalplerinde yazılı olduğunu gösterir (2, 13-15).</p>

  <p class="p0">Aziz Paul&rsquo;un diğer bir görüşünde, bu kez onun psikolojisi veya antropolojisini ortaya koyan aynı ölçüde önemli bir başka felsefi tezle karşılaşmaktayız. <span class="t13">Selaniklilere Birinci</span> Mektup&rsquo;unda Paul insandan söz ederken onu üç parçadan meydana gelen bir varlık olarak tanımlamaktadır. Bunlar, ona göre, ruh (pneuma, spirit), can (soul) ve bedendir:</p>

  <p class="p5"><span class="t14">&ldquo;Barışın Tanrı&rsquo;sı sizi tamamıyla kutsasın ve Efendimiz İsa Mesih geldiğinde ruhunuz, canınız ve bedeniniz kusursuzca sağ ve salim olsun&rdquo; (5, 23).</span></p>

  <p class="p0">İnsan varlığının bu üçlü bölünmesi, Platon&rsquo;da karşılaştığımız insan ruhunun akıllı, öfkeli ve arzulu olmak üzere üçe bölünmesiyle belli bir benzerlik gösterir. Ancak burada Paul, Platon&rsquo;dan farklı olarak, ruhu değil de <span class="t13">tüm insanı</span> üç parçadan meydana gelen bir varlık olarak ortaya koymaktadır. İkinci olarak burada Platon&rsquo;un ruh sınıflamasında en önemli yere sahip olan <span class="t13">akıllı ruh</span> un ortadan kalktığını ve onun yerine Plotinos&rsquo;un Akıl kuramını incelerken üzerinde durduğumuz &lsquo;bedene karşıt olan, ondan bir an önce kurtulması gereken tanrısal, tinsel varlık&rsquo; anlamında ruhun (spirit) geçtiğini görmekteyiz. Nihayet Aziz Paul&rsquo;un insanı meydana getiren üç parçanın içine bedeni dahil etmesi onun yine Platon&rsquo;dan farklı olarak, insan doğasında <span class="t13">bedenin kendisine</span> de belli bir yer verdiği anlamına gelmektedir. Bunun bir nedeni, İsa&rsquo;nın kendisinin bedene bürünerek insanlaşması ve acı çekmesi ise şüphesiz diğer nedeni Hristiyanlığın ölümden sonraki hayatı yalnız <span class="t13">ruhun değil, bedenin de</span> yaşaması mümkün ve gerekli olan <span class="t13">kişisel</span> (<span class="t13">personal</span>) <span class="t13">bir ölümsüzlük hayatı, kişinin ölümsüzlüğü</span> olarak kabul etmesidir. Bu görüş, Hristiyanlığın bir yandan geleneksel Yunan felsefesinin hakim olduğu bir kavramlar, tasavvurlar dünyası içinde ortaya çıkarken diğer yandan ondan tamamen farklı bir bakış açısına, hareket noktalarına ve hedeflere sahip olduğunu göstermektedir.</p>

  <p class="p0">Kısaca, Hristiyanlık, özü itibariyle bir din olmak ve bundan dolayı esas olarak insanın kurtuluşunu hedeflemek, bunun için kendisini kabul eden insanlara inanılmasını istediği bazı dogmalar sunmakla birlikte, gerek <span class="t13">Eski</span> Ahit&rsquo;ten gelen belli bir teoloji, kozmogoni ve tarih tasavvurundan hareket etmesi nedeniyle, gerekse de <span class="t13">Yuhanna İncilinde,</span> Aziz Paul&rsquo;un mektuplarında kendilerini gösterdiğini gördüğümüz bu ve benzeri bazı tezlerinden ötürü aynı zamanda felsefi diye nitelendirilebilecek bazı unsurlara, görüşlere sahip bir öğreti yani oldukça gelişmiş, tutarlı, sistemli bir dünya görüşü olarak ortaya çıkmıştır.</p>

  <h3 class="h30"><a id="ncx1071"></a><a id="a37"></a>Hıristiyanlık ve Antik Gelenek</h3>

  <p class="p0">Hristiyanlığın bu ikinci cephesinin açıklaması nedir? Şüphesiz en başta Hristiyanlığın kültürel bir boşlukta doğmamış olmasıdır. Hristiyanlığın gerisinde bir yandan Yahudi halkının uzun tarihi boyunca yaşadığı zengin tecrübelerin ürünü olan ve <span class="t13">Eski Ahit</span>&rsquo;in kitaplarında kendisini gösteren bir dini düşünce, dini bilgelik geleneği bulunurken, diğer yandan bir süreden beri özellikle İskenderiye&rsquo;de ortaya çıkmış olan Yahudi teoloji geleneği aracılığıyla da Yunan felsefesinin kendisiyle belli bir temas içindedir (Bu temasın iki temsilcisi olarak Philon ve Yuhanna&rsquo;yı gördük).</p>

  <p class="p0">Sonraları bu ikinci unsur içinde ele alınması gereken bir başka gelişme daha ortaya çıkacaktır. Bu gelişmeyle kastettiğimiz İsa&rsquo;dan sonraki ilk yüzyıllarda Hristiyanlığı kabul edecek olan insanların çoğunun Yunan geleneği içinde yetişmiş, eğitim almış, dolayısıyla Yunan felsefesini yakından tanıyan paganlar olmalarıdır. Justinus, Tatianus, Athenagoras, hatta 4. yüzyılda yaşamış Aziz Augustinus gibi aslında putperest veya pagan kültür içinde doğmuş, yaşamış, eğitim görmüş ve daha sonra hayatlarının bir döneminde Hristiyanlığı kabul etmiş olan bu insanlar, Hristiyanlığın Yunan felsefesiyle tanışması, hesaplaşması, ondan etkilenmesi ve nihayet kendi payına onu etkilemesi sürecini hızlandırmış, genişletmişlerdir (Yalnız Augustinus&rsquo;un annesi Hristiyan&rsquo;dır).</p>

  <p class="p0">İlk ortaya çıktığı dönemde Hristiyanlık, ana dinî gelenek olarak Eski Ahit&rsquo;e dayanmaktadır. Bu gelenek ise Tanrı, insan, evren, Tanrı-insan, Tanrı-evren, insan-evren ilişkileriyle ilgili olarak belli tutarlılığı, bütünlüğü olan sistemli bir dünya görüşü olma noktasına ulaşmıştır. Ayrıca karşısında aynı konularla ilgili bir başka gelenek, bir süreden beri Yahudiliğin kendisiyle ilişki kurmaya başlamış olduğu son derece gelişmiş Yunan felsefe geleneği bulunmaktadır. Nihayet bu iki geleneğin yanında bir üçüncü; Hristiyanlığın ortaya çıktığı tarihte Yunan-Roma dünyasına nüfuz etmeye başlamış olduğunu bildiğimiz Doğu Sır ve Kurtuluş Dinleri geleneği vardır. Hristiyanlık, bir yandan bu geleneklerle ortak olarak paylaştığı bazı şeylerin olduğunu bilmekte, ancak diğer yandan kendisini onlardan ayıran, farklı kılan, özgün dünya görüşünün, dünya tasavvurunun bilincine varmaktadır. Böylece genel olarak bir yandan bu geleneklerden etkilenir, yararlanırken, öbür yandan onlara karşı çıkacak ve zaman içinde onların ilkinden büyük ölçüde kopacak, son ikisini yani pagan Yunan felsefesi geleneğiyle Sır ve Kurtuluş Dinleri geleneğini kesin olarak yenilgiye uğratacaktır.</p>

  <p class="p0">Hristiyanlığın ortaya çıktığı dönemde Yunan felsefesinin hangi aşamada bulunduğunu, onun ana ilgi ve kaygılarını nelerin oluşturduğunu biliyoruz. Plotinos ve Yeni-Platonculuğu incelediğimiz kısımda geniş olarak göstermeye çalıştığımız gibi bu dönemde bütün Yunan-Roma dünyasının iyi eğitim görmüş aydınlarını, bu arada meslekten filozofları derinden ilgilendiren şey, bir yandan eski Yunan felsefe geleneğine uygun olarak <span class="t13">evren hakkında akılsal bir açıklama vermek,</span> öte yandan ve daha önemli olarak <span class="t13">ruhun nasıl kurtulabileceğini ortaya koymaktı.</span></p>

  <p class="p0">Bu ikinci sorunun veya kaygının kendisini hangi biçimlerde ortaya koyduğunu da biliyoruz. Bu sırada Yunan-Roma dünyasını kaplayan geleneksel Doğu Sır ve Kurtuluş Dinleri özleri itibariyle bu temel kaygıya bir cevap olarak ortaya çıktıkları gibi aynı tarihlerde geç dönem Platonculuğu ve Yeni-Pythagorasçılığın önem kazanması da, bu kaygının ürünü olarak kendini göstermişti. Helenistik dönemin en büyük felsefe okulu olan Stoacılığın Seneca, Epiktetos ve Marcus Aurelius gibi son temsilcilerinde ahlak felsefesinin yerini giderek din felsefesinin alması da bu gelişmeyle ilgiliydi. Nihayet Plotinos&rsquo;un kendisinde ruhun kurtuluşu sorununun evrenin akılsal açıklaması sorunuyla birlikte bulunmasının da bu aynı sürecin bir sonucu olduğunu gördük. O halde Hristiyanlığın kendisinin bu aynı dünyanın, aynı ortamın, aynı kaygı veya ilgilerin bir başka ürünü olarak ortaya çıktığını söylersek, yanlış bir şey söylemiş olmayız. Buna bir başka şeyi, Hristiyanlığın kendisini, kendi dünya görüşünü ve bu dünya görüşünün üzerine dayandığı ana tezlerini tanımlamak ve ifade etmek içinde doğduğu entelektüel-kültürel ortamın dilini, terminolojisini, kavramlar örgüsünü ve öğretisel malzemesini kullanmak zorunda olduğunu eklersek, Hristiyan felsefesinin ortaya çıkış koşullarıyla ilgili genel tabloyu tamamlamış oluruz.</p>

  <p class="p0">Ne var ki, bu madalyonun bir yüzüdür. Hristiyanlık ilk ortaya çıktığı tarihten itibaren kendisine, kendi özüne ve kendisinin diğer geleneklerden, hangi noktalarda ayrıldığına, ne bakımdan farklı olduğuna dair son derecede berrak ve keskin bir bilince sahip olmuştur. Böylece bir yandan içinde ortaya çıktığı Milad sıraları dünyasının dinsel-entelektüel ilgi ve kaygılarını, sorunlarını paylaşır, dinsel-entelektüel alanda ortaya konmuş tez, görüş ve kavramlardan, öğretisel malzemeden yararlanırken, öbür yandan onlara karşı son derecede bilinçli-eleştirel, seçici bir tutum takınmıştır. Böylelikle onları sürekli olarak kendi amaç ve ilgilerine uygun bir biçimde yorumlama, yargılama ve değerlendirme çabası içinde bulunmuştur. Zaman içinde bu geleneklere yani kendisinden doğduğu Yahudiliğe, Yunan felsefesine ve felsefi sistemlerine, benzeri olan Sır ve Kurtuluş Dinlerine karşı üstünlüğünü meydana getiren de bu farklılık ve üstünlük duygusu ve bilinci olmuştur.</p>

  <p class="p0">E. Gilson Hristiyanlığın doğuşundan itibaren karşısındaki diğer entelektüel geleneklere karşı takındığı bilinçli tutumun, bu geleneklerden aldığı unsurları kendi amacına uygun bir tarzda nasıl kullanıp dönüştürdüğünün ilginç bir örneğini vermektedir.</p>

  <p class="p0">Gilson&rsquo;a göre Yuhanna İncili&rsquo;nin başında bulunan ve yukarıda sözünü ettiğimiz &lsquo;Kelam&rsquo;ın Tanrı&rsquo;da bulunduğu ve her şeyin onun aracılığıyla meydana geldiği&rsquo; görüşünü Yunan felsefe geleneğinden gelen bir kavramın, yani Logos&rsquo;un Hristiyan Tanrı&rsquo;sının yerini aldığı şeklinde yorumlamak mümkündür. Ancak bu yorum yanlış bir yorum olacaktır. Çünkü bu yorum, Hristiyanlığın Mesih öğretisinin, Yunan felsefesinin dünyanın meydana gelişini üstün bir aklın eylemi olarak gören <span class="t13">Logos felsefesi</span> geleneğiyle karşılaştığını ve bu Mesih&rsquo;i Logos&rsquo;a indirgeyerek onun yani Logos&rsquo;un bir tezahürü kıldığı anlamına gelmektedir.</p>

  <p class="p0">Gerçekten de Gilson&rsquo;a göre Yunan felsefesiyle Hristiyanlığın karşılaşmasında bu tür bir olay meydana gelmiş ve Gnostiklik bunun ürünü olarak ortaya çıkmıştır. Ancak Hristiyanlık tam da bundan dolayı Gnostikliğe karşı çıkmış ve tamamen ters ve farklı olan bir yorumu, bir çözümü benimsemiştir. Yuhanna&rsquo;nın İncili&rsquo;nde ortaya atılan görüş, Gnostikler tarafından benimsenen görüşün tam tersidir: Hristiyan imanının ana konusu olan İsa&rsquo;nın somut kişiliğinden hareket eden Yuhanna, filozoflara dönerek <span class="t13">İsa&rsquo;nın Kelâm olduğunu değil,</span> onların <span class="t13">Kelâm diye adlandırdıkları şeyin İsa olduğunu, Kelâm&rsquo;ın İsa&rsquo;da bedene bürünüp insanların arasına indiğini,</span> bunun sonucu olarak da bizim onu gördüğümüzü söylemiştir. Gilson&rsquo;a göre &ldquo;<span class="t13">İsa&rsquo;nın</span> Kelam <span class="t13">olduğunu söylemek felsefi bir şey söylemektir, Yuhanna</span>&rsquo;nın <span class="t13">filozoflara karşı onların Kelâm dedikleri şeyin İsa olduğunu söylemesi ise felsefi değil, dinsel bir şey söylemek, dinsel bir iddia ileri sürmektir</span>&rdquo; (Gilson, 11).</p>

  <p class="p0">Gilson&rsquo;un Hristiyanlıkla Yunan felsefesinin karşılaşmasına ilişkin bu görüşü bize de doğru görünmektedir. Bize göre de Augustinus örneğinde üzerinde duracağımız gibi, Hristiyanlıkla felsefe arasındaki karşılaşmada Hristiyan filozoflarının yapmaya çalıştıkları şey, <span class="t13">Hristiyanlığı felsefileştirmekten çok felsefenin kendisini Hristiyanlaştırmak olmuştur.</span> Hristiyan filozoflarının bu amacı gerçekleştirip gerçekleştirmedikleri, felsefenin kendisinin buna izin verip vermediği, burada ele alamayacağımız ayrı bir konudur. Bizim burada söylemek istediğimiz, gerçekten de <span class="t13">Hristiyan öğretisiyle Yunan felsefesinin genel dünya görüşü arasında büyük bir fark olduğu,</span> Hristiyan filozoflarının ta baştan itibaren bu farkın bilincinde oldukları, dolayısıyla Hristiyanlığı felsefeye doğru götürmek, onun kavram ve değerleriyle ifade etmekten çok felsefeyi Hristiyanlığa doğru çekmek ve Hristiyanlaştırmak ana amacına sahip oldukları ve bunda da büyük ölçüde başarıya ulaştıklarıdır.</p>

  <p class="p0">Hristiyanlıkla geleneksel Yunan felsefesinin bazı ana tezlerini ele alıp Üzerlerinde yapacağımız basit bir karşılaştırma; onların son derecede önemli bazı konularda nasıl birbirlerinden ayrıldıkları, nasıl farklı iki dünya görüşünden veya paradigmadan hareket ettikleri, bu dünya görüşü veya evren tasavvurlarının temelinde nasıl farklı öncüllerin hatta aksiyomların bulunduğunu gösterecektir.</p>

  <p class="p0">Önce Tanrı kavramından başlayalım. Herakleitos&rsquo;la başlayan ve Anaksagoras, Platon, Aristoteles, Stoacılar tarafından devam ettirilen tüm bir Yunan felsefesi geleneğinin Tanrı&rsquo;yı özü itibariyle bir akıl (Nous veya Logos) olarak tanımladığını biliyoruz. Buna karşılık, Hristiyan geleneği başından itibaren Tanrı&rsquo;nın özü itibariyle bir akıl olarak tanımlanmasının doğru veya yeterli olmayacağı üzerinde ısrarla durmuştur. Bu konuda Hristiyan düşüncesini temsil eden düşünürler arasında belli ölçüde görüş ayrılığı olmakla birlikte hepsinin üzerinde uzlaştıkları şey, &ldquo;O&rsquo;nun mutlak bir özgürlük ve irade olarak tanımlanmasının zorunlu olduğu&rdquo; öncülü olmuştur. Böylece Hristiyan öğretisinde Çıkış&rsquo;ta, Musa&rsquo;ya hitap eden Tanrı&rsquo;nın, Kendisini yalnızca &lsquo;varlık veya ne ise o, kendisi&rsquo; olarak tanımlamasını, <span class="t13">Eyup&rsquo;un</span> Kitabı&rsquo;nda O&rsquo;nun &lsquo;işlerinden akılsal olarak hesap sorulması mümkün olmayan bir varlık&rsquo; olduğu yönündeki tez izlemiş ve bunu da İsa&rsquo;nın Baba&rsquo;yı &lsquo;özü itibariyle mutlak sevgi, acıma ve bağışlama&rsquo; yani özel olarak &lsquo;özgürlük ve irade&rsquo; olarak ortaya koyan tezi izlemiştir.</p>

  <p class="p0">Yunan felsefe geleneğinin evrenin yapısı ve Tanrı ile ilişkileri konusundaki genel görüşü de Hristiyanlık tarafından kabul görmemiştir. Hristiyan düşünürler Yunan filozoflarının &lsquo;hiçten hiçbir şeyin meydana gelemeyeceği&rsquo;, dolayısıyla &lsquo;maddenin ezeli olarak var olduğu, var olması gerektiği&rsquo; aksiyomuna tamamen farklı bir aksiyomla, &lsquo;evrenin zaman içinde Tanrı tarafından yoktan yaratılmış olduğu, yoktan yaratımın mümkün olduğu&rsquo; teziyle karşı çıkmışlardır.</p>

  <p class="p0">Yunan filozoflarının evrenin veya maddenin yokluğa gitmesinin imkânsız olduğu, dolayısıyla şu veya bu şekilde ebedi olması gerektiği şeklindeki tezleri de Hristiyan düşünürler tarafından ya reddedilmiş veya yine Tanrı&rsquo;nın bu konudaki iradesine, isteğine tabi kılınarak tümüyle farklı bir bakış açısından hareketle açıklanmıştır.</p>

  <p class="p0">Bu çerçeve içinde yer almak üzere hemen hemen bütün Hristiyan filozofları evrenin şu veya bu anlamda &ldquo;Tanrı&rsquo;dan bağımsız bir varlık olduğu&rdquo; görüşünü reddetmelerinin yanı sıra onun şu veya bu anlamda &ldquo;kendiliğinden bir yapıya, bir doğaya sahip olduğu&rdquo; tezine şiddetle karşı çıkmışlardır.</p>

  <p class="p0">Yuhanna&rsquo;nın Kelâm&rsquo;ın Tanrı ile birlikte olduğu veya Aziz Paul&rsquo;un Tanrı&rsquo;nın meydana getirdiği eserinde kendini gösterdiği şeklindeki görüşleri, evrensel bir kabul görmediği gibi, bu ana tezin doğruluğu veya geçerliliğinde önemli bir değişiklik meydana getirmeyecektir.</p>

  <p class="p0">Yunan felsefe geleneğinin insan doğası hakkındaki ana tezlerine de Hristiyan öğretisi tarafından benzeri kaygılarla karşı çıkılmıştır. İşaret ettiğimiz gibi Aziz Paul&rsquo;den başlayarak, Hristiyan antropolojisini ortaya koyacak veya geliştirecek düşünürler, &ldquo;insan doğasını yalnız başına ruhun teşkil ettiği&rdquo; konusundaki geleneksel Yunan görüşünü reddetmiş, insanın tanımı içine onun vazgeçilmez bir bileşeni olarak bedenini de ekleyerek, insanın gelecek hayatını onun &ldquo;sadece ruhunun değil bir bütün olarak varlığının, bir kişi olarak varlığının ölümsüzlüğü&rdquo; olarak tasvir etme yoluna gitmişlerdir.</p>

  <p class="p0">Hristiyan düşünürler Sokrates&rsquo;ten Plotinos&rsquo;a tüm bir Yunan ahlak felsefesi geleneğinin ileri sürdüğü biçimde &ldquo;insanın mutluluk ve kurtuluşunun kendi elinde olduğu, ona kendi güç ve bilgeliği sayesinde erişebileceği&rdquo; görüşünü de reddederek, mutluluk ve kurtuluşun ancak &ldquo;Tanrı&rsquo;nın arzusu, inayeti, merhameti, sevgisi, kısaca lütfu sayesinde gerçekleşebileceği&rdquo; tezini ileri sürmüşlerdir. Böylece dört İncil&rsquo;de ve Aziz Paul&rsquo;ün mektuplarında gördüğümüz Hristiyan ahlak felsefesinin ana tezi, &ldquo;insanı kurtaracak şeyin sadece iman ve Tanrı&rsquo;nın lütfu olduğu&rdquo; tezi olmuştur.</p>

  <p class="p0">Aziz Paul bu görüşünü hatta &ldquo;iyi eylemlerin bile bu kurtuluşta önemli bir yere sahip&rdquo; &ldquo;veya belirleyici olmadığı&rdquo; noktasına kadar götürmüş ve bu görüş, bilindiği gibi daha sonra Luther ve Calvin tarafından ön plana çıkarılarak Protestanlığın temelini oluşturmuştur. (Aziz Paul&rsquo;un bu konudaki ünlü sözleriyle &lsquo;eğer iyi eylem, yasaya uyma veya ibadet insanı kurtaracaksa, İsa niçin gelmiştir veya acı çekerek ölmüştür?&rsquo;; &lsquo;Eğer iyi eylem veya bilgelik insanı kurtaracaksa, imanın varlık nedeni nedir?&rsquo;)</p>

  <p class="p0">Aziz Paul&rsquo;un Hristiyanlığın bir devamı olduğunu kabul ettiği <span class="t13">Eski Ahit</span> veya Yahudi geleneği karşısındaki durumu da aynı ölçüde olmamakla birlikte Yunan felsefesine ilişkin tutumuna benzemektedir. Gerçekten de Hristiyanlık, önceleri bizzat İsa&rsquo;nın kendisi ve Aziz Paul gibi ilk havariler, ilk Kilise Babaları tarafından çok açık bir şekilde ifade edilmemiş olmakla birlikte Eski <span class="t13">Ahit</span> ve Yahudi geleneği içinde bir kırılmayı temsil etmektedir. Hristiyanlığın Tanrı, Tanrı&rsquo;nın özü, insan, insanın gelecekteki kaderi, yasa, yasanın niteliği vb. konusundaki ana tezleri, özellikle <span class="t13">Eski Ahit</span>&rsquo;in ilk kitaplarında yani Tevrat&rsquo;ta aynı konularla ilgili olarak karşımıza çıkan tezlerden, görüşlerden son derece farklıdır. Böylece Hristiyanlık <span class="t13">Eski</span> Ahit&rsquo;in öğretisi, onun zaman içinde işlenmiş ve ortaya konmuş olan teolojisi, kozmogonisi, psikolojisi, antropolojisi ve tarih felsefesinin bir ölçüde devamı olmakla birlikte; zaman içinde Yahudi geleneğinden ayrılmış ve başta deyim yerindeyse mahcup bir şekilde, mümkün olduğu kadar yumuşak terimlerle ortaya koyduğu bu ayrılığı giderek daha açık terimlerle ifade etmeye başlamıştır. Bu ayrılmada veya Hristiyan teolojisinin, kendine özgü görüşleriyle zamanla ve gitgide artan bir biçimde kristalize olup kendisini ortaya koymasında özellikle Aziz Paul&rsquo;un mektupları ve bu mektuplarında ortaya attığı tezler belirleyici olmuştur. Bu tezler tarihsel ve dinsel olarak &ldquo;Hristiyanlığı Yahudiliğin bir devamı, onun bir alt dalı veya mezhebi olmaktan çıkaran gelişmeyi doğurmuştur.&rdquo;</p>

  <p class="p0">Sonuç olarak Hristiyanlık, Yahudi geleneği, Yunan felsefe geleneği ve Sır ve Kurtuluş Dinleri geleneğiyle ilişki içinde ortaya çıkmak ve onlardan değindiğimiz anlam ve yönlerde etkilenmekle birlikte, zaman içinde onlardan ayrı, tümüyle kendisine özgü bir dünya görüşünü yaratma ve geliştirme başarısını gerçekleştirmiştir. Bu tarihsel gelişme ve başarının en önemli sonuçlarından biri, ele alacağımız ve Hristiyanlığın felsefileşmesi veya Hristiyan felsefesi diye tanımladığımız olgu olacaktır. İlk Kilise Babaları tarafından temelleri atılan Hristiyan felsefesi daha sonra gelişerek, Aziz Augustinus ve Aziz Thomas gibi büyük Hristiyan filozoflarında tarihsel ve evrensel bakımdan değeri olan büyük felsefi öğretiler, kuram ve sistemler ortaya koyacaktır.</p>

  <h3 class="h30"><a id="ncx1093"></a><a id="a38"></a>Hıristiyan Felsefesinde İman ve Akıl İlişkileri Ve İki Ana Tutum</h3>

  <p class="p0">Ortaçağ&rsquo;da gerek Batı Hristiyan, gerekse Doğu İslam dünyasında kültürel alanda imanla akıl veya dinle felsefe arasındaki ilişkiler sorunu en önemli sorun olmuştur. Hristiyan dünyasında başlangıçlarından itibaren bu sorunla ilgili olarak doğal olarak üç tezin ortaya çıktığını söyleyebiliriz.</p>

  <p class="p0">Bu tezlerden biri Hristiyan öğretisinin Yunan felsefesine veya daha genel olarak Hristiyan imanının doğal insan aklına hiçbir şekilde muhtaç olmadığı, hatta onu reddetmesinin gerekli olduğu tezidir.</p>

  <p class="p0">İkinci tez, birincinin tamamen zıddı olan akıl ile iman, felsefe ile din arasında hiçbir fark olmadığı, onların her bakımdan birbirleriyle uyum içinde bulunmalarının mümkün ve gerekli olduğu tezidir.</p>

  <p class="p0">Üçüncüsü ise Hristiyan öğretisiyle Yunan felsefesi veya Hristiyan imanı ile doğal insan aklı arasında ne tam anlamıyla bir çelişkinin, ne de uyumun olmasının zorunlu olmadığı; onlardan birinin, Hristiyan öğretisinin veya imanının doğal akıldan veya Yunan felsefesinden üstün olmak, ondan önce gelmek durumunda olmakla birlikte, düzgün bir şekilde kullanılan insan aklının mutlaka Hristiyan imanına aykırı düşmek zorunda olmadığı tezidir. Bu tezin pratik sonucu ise Yunan felsefesinden veya daha genel olarak doğal insan aklından kaynaklanan şeyler arasında Hristiyanlığa uygun olan unsurların alınmasının Hristiyan imanı ve öğretisi için bir tehlike veya tehdit oluşturması bir yana, onları desteklemesinin ve bir araç veya yardımcı olarak onlara hizmet etmesinin mümkün olduğu tezi olacaktır.</p>

  <p class="p0">Bu üç tezin ilk ikisinin kendi paylarına güçlü ve zayıf yanları vardı. Birinci tezin gücünü meydana getiren şey, iman üzerine vurgusuydu. Ona göre imanın akla ihtiyacı yoktu. Hristiyanlık Yunan aklına muhtaç değildi. O, aklın kendi gücüyle erişmesinin mümkün olmadığı hakikatleri içermekteydi. Kurtuluşun yolu akıldan değil, imandan geçmekteydi. İsa&rsquo;nın ve ona duyulması gereken imanın varlık nedeni zaten buydu.</p>

  <p class="p0">Ancak bu tezin zayıf bir tarafı vardı. Bu, onun insanın insan olarak sahip olduğu ve o zamana kadar onun özünü teşkil ettiği düşünülen en güçlü yanını, doğal aklını reddetmesiydi. O akıl ki kendisini Yunan kültüründe, Yunan bilim ve felsefesinde, genel olarak Yunan uygarlığında göz kamaştırıcı başarılarıyla ortaya koymuştu. Bu başarıların içinde sadece maddi dünyadaki olayların tatmin edici bir açıklaması yoktu; Hristiyan öğretisinin de kendileriyle ilgili doğru haber olmak iddiasında bulunduğu ethik ve tanrıbilimi konusundaki ikna edici, doyurucu bazı tezleri ve sonuçları vardı.</p>

  <p class="p0">İmanla akıl arasında tam bir uyum olduğunu ileri süren ikinci tezin güçlü yanı, insanda varlığı gözlenen iki farklı yetinin, iman ve akıl yetisinin birbiriyle kavga etmeden, barış içinde yaşamalarına imkân verebilecek bir çözümü önermesiydi. Ancak onun da bu varsayımda ortaya çıkması kaçınılmaz olan iki kritik soruyu doyurucu bir şekilde cevaplandırması gerekmekteydi.</p>

  <p class="p0">İlk olarak, eğer akıl ile iman veya Yunan felsefesi ile Hristiyan öğretisi arasında hakikate sahip olma ve onu ifade etme bakımından tam bir uyum veya özdeşlik söz konusu idiyse, şayet doğal insan aklı kendi imkânlarıyla Hristiyan vahyinin konusunu oluşturan şeylerde hakikati tam ve kesin bir biçimde keşfetme ve onu uygun bir tarzda ifade etme gücüne sahip idiyse, <span class="t13">imanın iman olarak varlık nedeni ne olabilirdi?</span> İkinci olarak eğer felsefe ile dinin, akıl ile imanın hakikate tam olarak erişme, ona bütünüyle sahip olma bakımından değil de, onu iki farklı ifade ediş tarzı olması bakımından birbirlerinden ayrılmaları söz konusu idiyse, o zaman da <span class="t13">bu iki farklı ifade tarzının varlık nedeni ne olabilirdi?</span> Nihayet bu durumda <span class="t13">söz konusu iki farklı ifade tarzı arasında öncelik veya üstünlük, onların hangisine, imana mı akla mı ait olacaktı?</span></p>

  <p class="p0">Hristiyanlığın ortaya çıktığı dönemde yaşadıklarını bildiğimiz, ancak Hristiyan geleneğine mensup olmayan bazı filozofların, örneğin Numenius, Philon, Plutarkhos&rsquo;un felsefe ile din arası ilişkiler probleminde genel olarak belirttiğimiz ikinci tez temelinde bir çözümü benimsediklerini görmüştük. Bu filozoflar daha önce gördüğümüz gibi felsefe ile dini bir ve aynı amaç peşinde koşan, bir ve aynı hakikati ifade eden şeyler olarak kabul ediyorlardı. Bu durumda ortaya çıkan felsefe ile dini birbirinden ayıran şeyin ne olduğuna ilişkin soruyu yanıtlamakta onların bir ve aynı hakikati <span class="t13">ifade etme tarzlarındaki farklılığa</span> dayanmakta, söz konusu iki ayrı ifade tarzı arasındaki üstünlük veya önceliğin hangisine ait olacağı sorusunu ise <span class="t13">felsefenin kendisini ön plana alarak</span> cevaplandırmaktaydılar.</p>

  <p class="p0">Nitekim Numenius ve Philon, Musa&rsquo;nın aynı zamanda bir filozof olduğunu ileri sürmüş, Philon ise buna ek olarak felsefe ile din arasında uzlaştırma sağlamak üzere Yahudi kutsal metnini alegorik olarak yorumlama yoluna gitmişti. Aynı yöntemi veya tutumu izleyen Plutarkhos da dinlerin felsefeden farkını, onların felsefenin veya filozofların peşinden koştukları hakikati onlardan farklı bir tarzda ifade etmelerinde bulmuş ve felsefe ile din arasında uyum sağlamak üzere çağının popüler dinlerinin inançlarını yine Philon gibi alegorik tarzda yorumlama yöntemini benimsemişti.</p>

  <p class="p0">Ne var ki, bu çözüm, Hristiyan öğretisini ve imanını savunan insanlar için kesinlikle kabul edilebilir bir çözüm olamazdı. Çünkü bu çözümde felsefe ile din, akıl ile iman arasındaki ilişkiler sorununda üstünlük <span class="t13">felsefeye ve akla</span> verilmekteydi. Aynı zamanda &ldquo;<span class="t13">dinin kendisine ait, kendisine özgü, akıl tarafından keşfedilemeyecek veya ifade edilemeyecek hiçbir hakikatinin, sırrının</span> (<span class="t13">mystere</span>) <span class="t13">olmadığı</span>&rdquo; vurgulanmakta, &ldquo;<span class="t13">dinsel doğruların kendileri de felsefi doğruların ancak alegorik yani daha aşağı düzeyden, duyusal-sembolik</span> &ldquo; ifadelerine indirgenmekteydi.</p>

  <p class="p0">Oysa Hristiyanlık, en iyi örneğini Tanrı&rsquo;nın insanı kurtarmak için İsa&rsquo;yı insan kılığında bu dünyaya göndermesi ve onun insanlar tarafından çarmıha gerilerek öldürülmesi olayının temsil ettiği bazı tanrısal sırların (mystere) varlığını kabul ettiği gibi, öte yandan insanın gelecek hayatta kurtuluşunu da, onun insan aklı tarafından kavranması mümkün olmayan bu türden sırlara mutlak bir yürek saflığıyla inanmasına bağlamaktaydı.</p>

  <p class="p0">Bundan dolayı Hristiyan düşünürlerin felsefe ile din, Yunan felsefesi ile Hristiyan inancı arasında yapısal bir ayrım yapmayan, onları yalnızca bir ve aynı hakikatin iki ayrı ifade tarzı olarak gören, bunun sonucunda Hristiyan öğretisinin tezlerini veya dogmalarını felsefi aklın hakikatlerinin sembolik, alegorik ifadeleri olarak ele alan ve Hristiyanlığı bir tür şiire, mitolojiye indirgeme tehlikesi gösteren bu tür bir çözümü kabul etmeleri hiçbir zaman söz konusu olamazdı ve nitekim de olmamıştır.</p>

  <p class="p0">Böylece felsefe ile din, akıl ile iman arasındaki ilişkiler sorunu kendini gösterdiği ilk andan itibaren Hristiyan dünyasında, Hristiyan düşünürleri arasında ortaya çıkan iki ana görüş, sözünü ettiğimiz birinci ve üçüncü görüşler olmuş ve bu görüşlerin her biri gerek bu ilk, erken dönemde, gerekse daha sonraki dönemlerde savunucularını bulmuşlardır. Başka bir ifadeyle bu iki görüşün varlığı böylece sadece Hristiyanlığın ilk dönemiyle sınırlı kalmamış, bu görüşler Hristiyan düşüncesinin daha sonraki iki bin yıllık tarihi boyunca şu veya bu şekilde, şu veya bu biçim altında varlıklarını sürdürmüşlerdir.</p>

  <p class="p0">Bu bağlamda Justinus, Clemens, Augustinus, Aziz Thomas gibi görüşleri Hristiyan kilisesi tarafından resmen kabul gören bazı Hristiyan filozofteologları akıl ve imanın birbirlerine zıt olmadıkları, birbirleriyle yukarıda belirtilen koşullar ve sınırlar altında uzlaşabilecekleri, birbirlerini destekleyebilecekleri yönünde uyumcu veya sentezci görüşü savunmuşlardır. Buna karşılık Tertulianus, Pascal ve Kierkegard gibi bazı başka büyük Hristiyan düşünürleri imanın akıldan üstün, hatta ona aykırı olduğu, böylece akıl tarafından teyit edilmesi şöyle dursun özü itibariyle ona ters düşen, böylece onun tarafından &lsquo;saçma&rsquo; olarak görülmesi gereken bir şey olduğu, değerini teşkil eden şeyin de zaten bu özelliği olduğu vb. yönünde birinci tezi desteklemişlerdir. Böylece Clemens&rsquo;in &lsquo;anlamak için inanıyorum&rsquo; şeklindeki ünlü sözünü Augustinus&rsquo;un, &lsquo;anlamak için inan, anlayabileceğine inan&rsquo; şeklindeki sloganı takip etmiş, Augustinus&rsquo;un Hristiyanlıkla Plotinos arasında gerçekleştirmeye çalıştığı sentezi, Aziz Thomas&rsquo;nın Aristoteles&rsquo;i Hristiyanlıkla birleştirme yönündeki girişimi izlemiştir. Buna karşılık Tertulianus&rsquo;un &lsquo;saçma olduğu için inanıyorum&rsquo; sloganıyla başlattığı buna karşıt gelenek de 17. yüzyılda akıl teriminin iki anlamı üzerinde oynayarak &lsquo;kalbin akıl tarafından kavranamayacak bazı nedenleri olduğu&rsquo;nu (<span class="t13">Le coeur a ses raisons que la raison ne comprend pas</span>) ileri süren Pascal ile devam ederek 19. yüzyılda &lsquo;imanın, insanın kendisini gözü kapalı olarak uçuruma atmasından başka bir şey olmadığı&rsquo;nı ileri süren Kierkegard&rsquo;da en son savunucusunu bulmuştur.</p>

  <p class="p0">Burada bu iki karşıt görüş veya tezden hangisinin &ldquo;Hristiyanlığın kendisine veya ruhuna&rdquo; daha uygun olduğu yönünde bir tartışmaya girmeyeceğiz. Çünkü birçok büyük tarihsel kuram ve ideoloji gibi Hristiyanlığın özünün ne olduğu, onun kendi tarihinden ve bu tarih içinde ortaya çıkan anlayış ve yorumlardan bağımsız olarak ele alınamaz. Bizi bir felsefe tarihçisi olarak ilgilendiren şey kendilerini Hristiyan olarak gören, Hristiyanlığın ne olduğuna ilişkin kavrayış ve yorumları başka Hristiyanlar tarafından kabul edilen ve bunun sonucunda bu yorumları Hristiyanlık öğretisinin tarihi içinde yeterli ölçüde taraftar bularak gelenekselleşen kişilerin tez ve yorumlarını, Hristiyanlığı temsil eden görüşler olarak ele alıp, değerlendirmektir. Sonuç olarak sözünü ettiğimiz her iki grup filozof veya teologların bu anlamda Hristiyanlığı doğru veya meşru bir biçimde temsil ettiklerini kabul etmek zorunda olduğumuzu belirtmemiz gerekir.</p>

  <h3 class="h30"><a id="ncx1110"></a><a id="a39"></a>İki Ana Tutumun İlk Temsilcisi Olarak Aziz Paul</h3>

  <p class="p0">Hristiyanlığın evrensel bir din olarak kurulmasında en büyük hizmeti bulunan kişinin, genel olarak Hristiyan öğretisinin resmi kurucusu olarak kabul edilen Aziz Paul olduğu bilinmektedir. Burada ilginç olan şey, Aziz Paul&rsquo;un kendisinde Hristiyanlık ile Yunan felsefesi veya Hristiyan imanı ile Yunan aklı arasındaki ilişkiler konusunda söz konusu iki farklı görüşün açık bir biçimde var olmasıdır. Başka bir ifadeyle Aziz Paul&rsquo;de, Hristiyanlığın daha sonraki tarihi içinde Hristiyan düşünürlerinin Yunan felsefesi ve aklına karşı benimseyecekleri iki farklı tutumun, onu benimseme ve reddetme tutumlarının ilk örneğiyle karşılaşmaktayız.</p>

  <p class="p0">Aziz Paul&rsquo;un Yeni Ahit&rsquo;in dört İncil&rsquo;den hemen sonra gelen ve onun önemli bir parçasını teşkil eden <span class="t13">Resullerin İşleri</span> adlı kitabın 17. babında Atinalılara yaptığı ünlü bir konuşma vardır: Aziz Paul, Roma İmparatorluğu içinde yaptığı uzun yolculukların birinde Atina&rsquo;ya uğrar ve orada Yunan pagan geleneğine mensup bazı Epikurosçu ve Stoacı kişilerle karşılaşır. Bunlar kendisinden vaz ettiği yeni dinin, öğretinin ne olduğunu sorarlar. Bunun üzerine Paul onlara &ldquo;kendi anladıkları&rdquo; dille hitap etmeyi uygun bularak şunları söyler:</p>

  <p class="p5"><span class="t14">&ldquo;Atinalılar, ben sizi her bakımdan en dindar insanlar olarak gördüm. Çünkü etrafta dolaşırken ve tapındığınız şeylere bakarken, üzerinde &lsquo;bilinmeyen bir Tanrı&rsquo;ya&rsquo; yazısının bulunduğu bir sunakla karşılaştım. İşte ben size bu bilmeyerek taptığınız varlığı haber vermeye geldim. Dünyayı ve onun içindeki bütün şeyleri meydana getiren Tanrı göğün ve yerin Efendisi olduğundan, insan elinden çıkmış tapınaklarda oturmaz. Sanki bir şeye ihtiyacı varmış gibi O&rsquo;na insanların elleriyle hizmet de edilmez; çünkü bütün insanlara hayatı, soluğu ve her şeyi veren Kendisidir ve kendilerine ayrılmış olan zamanlarını ve oturdukları yerlerin sınırlarını tayin ettikten sonra tek bir insandan bütün insan türünü meydana getiren ve onu yeryüzüne dağıtan O&rsquo;dur. O, bunu insanların Kendisini bulma ümidiyle Tanrı&rsquo;yı aramaları için yapmıştır. Öte yandan O, hiçbirimizden uzak da değildir. Çünkü sizin de bazı şairlerinizin &lsquo;Şüphesiz biz O&rsquo;nun soyundanız&rsquo; diye söylemiş oldukları gibi biz &lsquo;O&rsquo;nda yaşıyoruz, hareket ediyoruz ve varız.&rsquo;</span></p>

  <p class="p5"><span class="t14">O&rsquo;nun soyundan olduğumuz için Tanrı&rsquo;nın sanatın, insanın hayal gücünün ürünü olan altına, gümüşe, taşa benzer olduğunu düşünmemeliyiz. Tanrı şimdi her tarafta bütün insanlara, bilgisizlik çağlarını bir yana bırakarak, tövbe etmelerini emrediyor; çünkü O, tayin etmiş olduğu bir insan aracılığıyla doğrulukla dünyayı yargılayacağı bir gün tespit ederek, bütün ölüleri dirilteceği konusunda insanlara güvence verdi.</span></p>

  <p class="p5"><span class="t14">Paul&rsquo;un bu konuşmasını dinleyenler arasında bazıları, ölülerin dirileceğini duyunca onunla alay etmeye başladılar, bazıları ise</span></p>

  <p class="p5"><span class="t14">&ldquo;Bu konuda seni bir kez daha dinleyeceğiz&rsquo; dediler. Paul böylece onlardan ayrıldı. Fakat bazı insanlar ona katılıp iman ettiler. Bunlar arasında Ariapagos üyesi olan Diyonizos, Damaris adlı bir kadın ve bazı başkaları vardı&rdquo; (17, 22-34).</span></p>

  <p class="p0">Aziz Paul&rsquo;un bu ünlü konuşmasının konumuz bakımından ne derece önemli olduğunu görmekteyiz. Çünkü görüldüğü gibi Paul içlerinde Epikurosçular ve Stoacıların bulunduğu bir pagan gruba hitap ederken, İsa&rsquo;nın mesajını veya vahyini özü itibariyle &ldquo;Yunan teoloji geleneğinden bir kopma, ona aykırı bir şey olarak değil de onun bir tamamlanması, bir iyileştirilmesi&rdquo; olarak sunmaktadır.</p>

  <p class="p0">Aziz Paul&rsquo;un burada sözünü ettiği konular zamanın filozoflarının da kendi aralarında konuştukları, ele aldıkları konulardır. Paul burada bütün varlıklara hayat, soluk ve varlık veren, insan elinden çıkma tapınaklarda oturmayan, insanların içlerinde bulunan bir Tanrı&rsquo;dan bahsetmektedir ki, bu Tanrı&rsquo;nın kendisini dinleyen insanlar arasında bulunan Stoacıların Tanrı&rsquo;sına çeşitli bakımlardan benzer olduğu ve Stoacıların bu nedenle bu Tanrı&rsquo;ya karşı çıkmayacaklarını söyleyebiliriz.</p>

  <p class="p0">Bu Tanrı&rsquo;nın her türlü ihtiyaçtan korunmuş olduğu, bir anlamda bilinemez olduğu, bununla birlikte insana yakın olduğu ve arandığı takdirde bulunabileceği görüşünde de Platon&rsquo;un veya Platoncuların itiraz edebilecekleri fazla bir şey yok gibi görünmektedir.</p>

  <p class="p0">Nihayet Aziz Paul&rsquo;un Yunan pagan yazarlarından birine, muhtemelen Stoacı Aratus veya filozof Kleanthes&rsquo;e ait olduğu anlaşılan bir sözü zikretmesinde de onun pagan düşüncesini mahkûm etmek istemediği, tersine onda kendisinin, daha doğrusu İsa&rsquo;nın insanlara getirdiği doğru haberi, iyi haberi onaylayan bir şeyler olduğu şeklindeki düşüncesinin gizil bir biçimde bulunduğunu söyleyebiliriz.</p>

  <p class="p0">Bununla birlikte bu konuşmanın sonunda ortaya çıkan olaydan, Aziz Paul&rsquo;un Hristiyanlıkla Yunan felsefesi veya bilgeliği arasında ortak noktalar bulma çabasının pek başarıya ulaşmadığı anlaşılmaktadır. Çünkü Aziz Paul&rsquo;un konuşmasını dinleyenler içinde büyük bir grup onun bütün zamanların sonunda İsa&rsquo;nın tüm insanlığı yargılayacağı ve bunun için bütün ölülerin ilerde bir gün dirilecekleri sözünü duyunca bundan hoşlanmamış ve onunla alay etmişlerdir. Kısaca Aziz Paul, Yunan felsefe geleneği içinde yetişmiş olan dinleyicilerinin büyük bir kısmını ikna edememiştir ki, bu durum antik çağın sonuna kadar da devam edecektir.</p>

  <p class="p0">Bir başka metinde, yine İncil&rsquo;in bir parçasını oluşturan <span class="t13">Korintlilere Birinci</span> Mektup&rsquo;unda ise Paul&rsquo;un bu tutumunu tümüyle değiştirmesi ve konuyla ilgili olarak tümüyle farklı bir dil kullanması, muhtemelen bu olayın bir sonucu olarak ortaya çıkmıştır. Sözünü ettiğimiz metin bu mektubun birinci ve ikinci baplarında yer almaktadır ve burada Aziz Paul, bu kez, bir öncekinden tamamen farklı bir bakış açısından bakarak kendisini dinleyen Korintlilere şunları söylemektedir:</p>

  <p class="p5"><span class="t14">&ldquo;İsa beni vaftiz için değil, İncil&rsquo;i vaaz etmem için ve bunu Mesih&rsquo;in haçının gücünün kaybolmaması için &lsquo;söz ustalığı, bilgelik olmaksızın&rsquo; gerçekleştirmem için gönderdi.&rdquo;</span></p>

  <p class="p5"><span class="t14">Çünkü &ldquo;haçın sözü helâk olmak üzere olanlar için bir deliliktir&rdquo;, ama kurtuluş yolunda olan bizler için Tanrı&rsquo;nın kudretidir. Çünkü &ldquo;bilgelerin bilgeliğini yok edeceğim ve akıllıların aklına karşı çıkacağım&rdquo; diye yazılmıştır (İşaya, 29: 14).</span></p>

  <p class="p5"><span class="t14">... Aranızdaki bilge insanlar nerede? Okumuş, kültürlü insanlar nerede? Bu çağın tartışmacıları nerede? Tanrı &ldquo;bu dünyanın bilgeliğini deliliğe dönüştürmedi mi?&rdquo; Dünya Kendisini &ldquo;bilgelikle bilmediğinden, Tanrı inananları vaaz ettiğimiz şeyin deliliğiyle kurtarmayı uygun buldu.&rdquo; Çünkü Yahudiler mucizeler isterler ve Yunanlar bilgelik peşinden koşarlar. Biz ise Yahudiler için bir &ldquo;skandal&rsquo;&rsquo;, Yunanlar için &ldquo;delilik&rdquo; olan o şeyi yani çarmıha gerilmiş İsa&rsquo;yı, Yahudi veya Yunan olsun seçilmişler için Tanrı&rsquo;nın kudreti ve bilgeliği olan varlığı vaaz etmekteyiz. Çünkü &ldquo;Tanrı&rsquo;nın deliliği insanların bilgeliğinden daha bilgecedir&rdquo; ve Tanrı&rsquo;nın zayıflığı insanların kudretinden daha güçlüdür...</span></p>

  <p class="p5"><span class="t14">...Kardeşler, İsa&rsquo;nın İncil&rsquo;ini belagat ve bilgelikle ilân etmek üzere aranıza gelmedim; İsa&rsquo;dan ve onun haça gerilmiş olmasından başka hiçbir şey bilmemeye azimli olarak aranıza geldim ve zayıf, utangaç ve son derece ürkek bir şekilde aranızda bulunuyordum; sözüm ve vaazım ikna edici bilgeliğin hiçbir şeyine sahip değildi. Onlar imanınızın insanların bilgeliğine değil, sadece Tanrı&rsquo;nın kudretine dayanması için yalnızca Ruh&rsquo;tan ve onun kudretinden gelmekteydiler.</span></p>

  <p class="p5"><span class="t14">Olgun insanlara bilgelik veriyoruz. Fakat bu, bu çağın ve onun ortadan kalkmaya mahkûm olan yöneticilerinin bilgeliği değil, Tanrı&rsquo;nın dünyalardan evvel yüceliğimiz için takdir ettiği &ldquo;sırrı, gizli bilgeliği.&rdquo; Çağımız yöneticilerinden hiçbiri bunu anlamadı, çünkü eğer bunu anlamış olsalardı, yüceliğin Efendisini çarmıha germezlerdi.</span></p>

  <p class="p5"><span class="t14">...Tanrı kendisini bize Ruh&rsquo;la açığa vurmuştur. Çünkü Ruh, her şeyi, hatta Tanrı&rsquo;nın derinliklerini araştırır. Çünkü bir insanın düşüncelerini onda bulunan ruhtan başka kim bilir? &ldquo;Böylece Tanrı&rsquo;nın düşüncelerini Tanrı&rsquo;nın Ruhu&rsquo;ndan başka kimse bilmez.&rdquo; Şimdi biz, &ldquo;dünyanın ruhunu değil&rdquo;, Tanrı tarafından bize bahşedilen lütufları kavrayabilmemiz için Tanrı&rsquo;nın Ruhu&rsquo;nu aldık ve bu lütufları insani bilgeliğin bize öğrettiği kelimelerle değil, ruhsal doğruları Ruh&rsquo;a sahip olanlar için yorumlayarak Tanrı&rsquo;nın Ruhu&rsquo;nun bize öğrettiği tarzda vaaz ediyoruz.</span></p>

  <p class="p5"><span class="t14">Ancak ruhani olmayan insan Tanrı&rsquo;nın Ruhu&rsquo;nun bu bağışlarını alamaz. Çünkü &ldquo;bunlar onun için bir deliliktir. O, bunları anlayamaz, çünkü bunlar ancak ruhani olarak kavranabilir şeylerdir&rdquo; (1, 17-25; 2, 1-15).</span></p>

  <p class="p0">Görüldüğü gibi Aziz Paul&rsquo;un bu konuşmasında ortaya koyduğu görüşler <span class="t13">Resullerin İşlerinde</span> sergilediği görüşlerinden tümüyle farklı, hatta onlara taban tabana zıttır. Bizi ilgilendiren şey, bu farklılığın veya zıtlığın nedeni olmadığı gibi amacımız onlarla ilgili herhangi bir tarihsel-olgusal bir açıklama vermek de değildir. Dikkat çekmek istediğimiz nokta, Aziz Paul&rsquo;un <span class="t13">Atina Konuşması</span>'nda ortaya koyduğu tutumun tersine bu konuşmada Hristiyan öğretisi veya imanı ile Yunan felsefesi ve bilgeliği arasında herhangi bir uyum veya uzlaşma olabileceğini kesinlikle reddetmesidir. İleride Clemens, Origenes Augustinus veya Aziz Thomas gibi Hristiyan düşünür veya filozofların Yunan felsefesi, doğal akılla Hristiyanlık öğretisi, Hristiyan imanı arasındaki ilişkiler konusunda onun Atinalılara yaptığı konuşmaya dayanmaları ne kadar mümkünse, tersi görüşü savunan Tertulianus&rsquo;tan Kierkegard&rsquo;a uzanan diğer, ikinci geleneğe mensup Hristiyan düşünür veya filozofların <span class="t13">Korintlilere Mektup'ta</span> kendini gösteren bu felsefe düşmanı, akıl karşıtı tutuma gönderme yapmalarının aynı ölçüde doğal ve meşru olacağıdır.</p>

  <p class="p0">Çünkü Aziz Paul&rsquo;un buradaki sözlerinden ortaya çıktığına göre onun için bilgelik ve bu bilgeliğin ifade tarzı olan söz ustalığı, belagat veya hitabetle İsa&rsquo;nın ve kendisinin vaazları arasında tam ve kesin bir zıtlık vardır. Çünkü Hristiyanlığın özü olan acı çeken bir Tanrı, çarmıha gerilmiş İsa kavramını Yunan bilgeliği, ancak bir delilik olarak görebilir ve gerçekten de o, bu bilgeliğe göre ancak bir deliliktir. Böylece Yunan bilgeliğinin insanı kurtarmak için teklif ettiği şeyin de, İsa&rsquo;nın veya Tanrı&rsquo;nın insanı kurtarmak için teklif etttiği şeyin tam zıddı olduğu ortaya çıkmaktadır.</p>

  <p class="p0">Aziz Paul bu ana teziyle tutarlı olarak Tanrı&rsquo;nın İsa aracılığıyla gerçekleştirmek istediği şeyin, bilgelerin bilgeliğini tamamlamak veya mükemmelleştirmek değil, tam tersine onu ortadan kaldırmak, geçersiz kılmak olduğunu söylemekte hiçbir tereddüt göstermemektedir. Aziz Paul&rsquo;a göre iyi bir Hristiyanın Yunan felsefesini, Yunan bilgeliğini, Yunan aklını veya daha genel olarak insan aklını Hristiyan imanıyla, İsa&rsquo;nın mesajıyla birleştirilmesi mümkün bir şey olarak kabul edip benimsemek yerine bu ikincilere aykırı düşen, onları anlamaktan, kavramaktan aciz olan değersiz şeyler olarak görüp reddetmesi gerekir. İyi bir Hristiyanın, akla hitap eden öğretim yöntemlerinin, belagat veya hitabet tekniklerinin, insanı bilgeliğin, dünyevi bilgeliğin yerine, bu bilgeliğin delice, saçma olarak görmek durumunda olduğu şeyleri, Tanrı&rsquo;nın Ruhu&rsquo;na veya bu Ruh&rsquo;tan gelen şeylere tam bir itaatı ve mutlak inancı geçirmesi gerekir. Daha basit ve açık olarak ifade etmek gerekirse, Aziz Paul için İsa&rsquo;nın haçı ve onun temsil ettiği şeyler akılsal olarak kanıtlanmaları şöyle dursunlar onun tarafından kavranılamaz, anlaşılamaz şeylerdir. Böylece Hristiyan imanının Yunan bilgeliğine hiçbir ihtiyacı olmadığı gibi onun tarafından doğrulanması, desteklenmesi veya onaylanması da söz konusu olamaz.</p>

  <p class="p0">Plotinos ve Yeni-Platonculuğa ayırdığımız kısımda Yunan felsefesi geleneğinden gelen filozoflarla Hristiyanlar arasındaki kavganın başlıca üç ana problem etrafında cereyan ettiğini görmüştük. Bunlardan ilki genel olarak akılla iman arası ilişkiler sorunuydu. İkincisi İsa&rsquo;nın insan kılığında dünyaya inmesi ve gerçekleştirdiği ileri sürülen olağanüstü işler, mucizelerle ilgiliydi. Üçüncüsü ise daha özel bazı konular üzerinde iki grup arasında var olan görüş ayrılıklarından kaynaklanmaktaydı. Bu gruba giren konular da esas olarak dünyanın zaman içinde ve yoktan yaratılmış olup olmadığı, ruhun doğumdan önce bir hayata sahip olup olmadığı ve nihayet ölümden sonra insanı bekleyen hayat, bu hayatta sadece ruhun mu yoksa ruhla birlikte bedenin de mi dirileceğine ilişkin tartışmalardan oluşmaktaydı.</p>

  <p class="p0">Aziz Paul&rsquo;un <span class="t13">Atmalılara Konuşmasında</span> Epikurosçu ve Stoacı felsefe geleneklerine mensup dinleyicileri rahatsız eden ve onların Aziz Paul&rsquo;le alay etmelerine neden olan tezin bütün ölülerin ilerde dirileceklerine ilişkin tez olduğunu görmekteyiz. Epikurosçular ve Stoacıların bu teze neden karşı çıktıklarını tahmin edebiliriz. Çünkü Epikurosçular insan ruhunun ölümden sonraki hayatını kabul etmemekte, Stoacılar ise bu konuda daha olumlu düşünmek ve tüm insanlarla ilgili olarak değil de bazı insanlarla, bilgelerin ruhlarıyla ilgili olarak bir tür ölümsüzlüğü kabul etmekle birlikte bunu kişisel, bedensel bir dirilme olarak görmemekte, evrensel aklın hayatına katılmak, onunla birleşmek olarak tanımlamaktaydılar.</p>

  <p class="p0">Bu son konuyla ilgili olarak Geç Dönem Platoncularının, Yeni-Pythagorasçıların ve Yeni-Platoncuların ruhun ölümden sonraki varlığını daha büyük bir kararlılıkla savunduklarını ve bu bakımdan onun ölümsüzlüğünü savunan Hristiyanlarla bu okullara mensup filozoflar arasında bir çatışma çıkmamış olması gerektiğini düşünebiliriz. Ancak dikkatli olmamız ve söz konusu felsefe okullarına mensup filozoflarla Hristiyanların bu konudaki görüşleri arasında iki önemli farkın bulunduğunu görmemiz gerekir.</p>

  <p class="p0">İlk olarak daha önce işaret etmiş olduğumuz gibi gerek Platon gerekse ondan hareket eden sözünü ettiğimiz okullara ait filozoflar insanın ölümden sonraki hayatını onun yalnızca &ldquo;ruhunun hayatı&rdquo; olarak almakta, ilerde aynı geleneğe mensup Müslüman filozoflarının da ileri sürecekleri gibi ruhla birlikte &ldquo;bedenin de yeniden dirileceği&rdquo; görüşünü kabul etmemektedirler. İkinci ve daha önemli olarak Pythagoras-Platoncu gelenekten gelen filozofların bu ölümsüzlüğü &ldquo;ruhun kendi doğasından kaynaklanan, kendi doğası gereği sahip olduğu&rdquo; bir ölümsüzlük olarak tanımlamalarına karşılık, Hristiyan geleneğine mensup düşünürler onun &ldquo;insan ruhuna&rdquo; (veya ruhla bedenin birliğinden meydana gelen insana) ancak Tanrı&rsquo;nın isteği ve lütfu sayesinde verilmiş bir ölümsüzlük olduğunu savunmaktadırlar.</p>

  <p class="p0">Aziz Paul&rsquo;un <span class="t13">Korintlilere</span> Mektup&rsquo;unda değindiği ve kendisinden dolayı Yunan felsefesi veya bilgeliği, yani &lsquo;bu dünyanın bilgeliği&rsquo;yle Hristiyan öğretisinin birbiriyle uyuşamayacağını ileri sürdüğü ana konunun, bunlardan daha önemli bir konu, İsa&rsquo;nın insanlığın kurtuluşu için insan bedenine bürünerek dünyaya inmesi ve çarmıha gerilmesi, acı çekmesi (Passion) olduğunu görmekteyiz. Yine daha önce işaret ettiğimiz gibi Platon veya Stoacılar gibi Yunan filozofları Tanrı&rsquo;nın evrene karşı iyiliksever bir ilgisini ve bu ilginin sonucu olarak evrende hüküm süren tanrısal bir inayetin varlığını kabul etmeye hazırdırlar. Ancak bu filozoflar, Tanrı&rsquo;nın İsa&rsquo;nın şahsında ve tarihin belli bir anında bir insan olarak dünyaya indiği ve Adem&rsquo;in işlemiş olduğu asli günahın ağırlığından insanlığı kurtarmak üzere çarmıha gerilerek ölmeyi, acı çekmeyi kabul etmiş olduğu yönündeki Hristiyan öğretisine kesinlikle karşıdırlar. Çünkü bu öğreti veya tez ilk olarak Tanrı&rsquo;nın İsa öncesi kuşaklara karşı kabul edilemez bir ahlâkî ilgisizliğinin varlığını göstermektedir. İkinci olarak o, Tanrı&rsquo;nın çarmıha gerildiği, dolayısıyla acı çektiğini söylemektedir ki Tanrı&rsquo;nın en önemli özelliği olarak onun etkilenmezliğini kabul eden Yunan felsefe geleneğine ait bir filozofun böyle bir görüşü kabul edemeyeceği açıktır.</p>

  <p class="p0">Böylece Aziz Paul&rsquo;un bu iki konuşmasının özünde daha sonraki Hristiyan düşünürleri tarafından ele alınacak ve geliştirilecek olan konuların ilk üçünün, oldukça açık bir biçimde ortaya konulmuş olduğunu görmekteyiz. ilk Hristiyan düşünürler bunlara kısa bir süre sonra daha önce sözünü ettiğimiz diğerlerini yani evrenin zaman içinde ve yoktan yaratılmış olup olmadığı, zaman içinde bir sonu olup olmadığı, Tanrı&rsquo;nın evrene ilişkin bilgisinin niteliği gibi diğer konuları da ekleyeceklerdir.</p>

  <p class="p0">&nbsp;</p>
</body>
</html>
