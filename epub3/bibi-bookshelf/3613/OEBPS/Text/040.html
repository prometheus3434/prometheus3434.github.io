<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Platon&rsquo;un ve Yeni-Platonculuğun Latin Hristiyan dünyasına girişini ve onun tarafından benimsenmesini Marius Victorinus ve Augustinus temsil eder. Öte yandan Platon&rsquo;un ve Yeni-Platonculuğun bu iki Latin filozofuyla aynı yüzyılda yani İS. 4. yüzyılda Doğu Yunan Hristiyan dünyasına da girdiğini görüyoruz. Ancak Doğu Hristiyan dünyası tarafından kabul edilen ve benimsenen Platon veya Yeni-Platonculuk Batı&rsquo;dakine göre daha mistiktir ve zamanla bu özelliği daha da güçlenecektir. Bunun başlangıcında Kapadokya Okulu diye adlandırılan, başlıca temsilcilerini Aziz Basileos, Nazianzoslu Gregorios ve Nyssalı Gregorios&rsquo;un oluşturdukları bir felsefe, daha doğrusu teoloji okulu bulunmaktadır. Onu devam ettirecek olanlar ise Sahte-Diyonizos ile İtirafçı Maximus olacaktır.</p>

  <p class="p0">İS. 4. yüzyıl Hristiyanlık tarihi bakımından önemli iki olaya tanıklık eder. İlk olarak bu zamana kadar Roma İmparatorluğu tarafından şüpheli bakışlarla izlenen, sürekli baskı ve takip altında tutulan Hristiyanlık bu yüzyılın başında İmparator Büyük Konstantin&rsquo;in Milano Fermanı ile (315) resmi hoşgörüye kavuşur ve Roma&rsquo;nın izin verdiği diğer dinler arasında yerini alır. Bunu aynı yüzyılın sonuna doğru aynı yöndeki gelişmenin devamı ve sonucu olan başka bir önemli olay, imparator Theodosius&rsquo;un Hristiyanlığı Roma&rsquo;nın tek resmi dini olarak kabul etmesi izler.</p>

  <p class="p0">İkinci önemli olay ise yine bu yüzyılın ilk çeyreği sonunda Hristiyanlığın ana dogmalarından biri olan, hatta bu dogmaların başında gelen Kutsal Üçleme&rsquo;nin yorumu ile ilgili ortaya çıkan tartışmaları karara bağlamak üzere</p>

  <p class="p0">Büyük Konstantin&rsquo;in girişimiyle toplanan İznik Konsili&rsquo;dir. Bu konsil, o güne kadar dikkatinin büyük bölümünü Hristiyan öğretisini paganlığa karşı savunma, onunla Yunan felsefesi arasındaki ilişkiler üzerinde yoğunlaştıran Hristiyan düşüncesinin kendi iç meselelerine, Hristiyan dogmatiğiyle ilgili tartışmalara dönme ihtiyacını duyduğunu gösterir. Ancak bu iç tartışmalar İznik Konsili&rsquo;nde varılan kararlarla sona ermeyecek, bu konsili daha başka çok sayıda konsil izleyecek, İS. 4-6. yüzyıllarda Hristiyan dünyası dogmatik konuların tartışılması vesilesiyle ortaya çıkan çeşitli mezheplerin (Nasturilik, Monofizitlik, Yakubilik) birbirleriyle yaptıkları şiddetli, hatta kanlı mücadelelere sahne olacaktır.</p>

  <p class="p0">Bununla birlikte bu sözlerimiz, pagan dinine ve dünyasına karşı önemli bir zafer kazanan Hristiyan düşüncesinin, bu tarihten itibaren kendisini sadece dar anlamda dinsel-dogmatik sorunlara kapatıp onlarla ilgileneceği ve Hristiyan felsefesi diye adlandırdığımız düşünce geleneğini devam ettirmeyeceği anlamına gelmemektedir. Tersine ilk kez Origenes tarafından temelleri atılan, sistemli bir tarzda ortaya konan Hristiyan felsefesi, bu dinsel-dogmatik tartışmalarla birlikte, onlarla içiçe, bazen onlardan etkilenerek, bazen onları etkileyerek varlığını korumaya ve geliştirmeye devam edecektir. Hristiyan düşünürler, örneğin Hristiyanlığın Roma devleti tarafından kabul edildiği dönemden sonra dünyaya gelmiş olan Augustinus, bir yandan Hristiyan dogmatiğiyle ilgili iç, teolojik meseleleri tartışır ve sapkın diye nitelendirilen görüşlere karşı polemikler yaparken, diğer yandan daha dar anlamda felsefi görüşler geliştirerek, felsefi sistemler oluşturacaklardır (aslına bakılırsa bu olaylar birbirlerinden bağımsız da değildir; örneğin Augustinus&rsquo;un felsefi görüşlerinin sapkın mezheplere karşı verdiği savaşlar içinde ortaya çıktığı, onların sonucu olarak şekillendiğini söylemek de mümkündür).</p>

  <p class="p0">İşte İS. 4. yüzyılda ortaya çıkan ve ana temsilcilerini Nazianzoslu Aziz Gregorios, Kayserili Büyük veya Aziz Basileios ve onun kardeşi olan Nyssalı Gregorios&rsquo;un oluşturduğu Kapadokya Okulu, bu iki ana özelliği bünyesinde toplayan bir teoloji-felsefe okulu olarak karşımıza çıkmaktadır.</p>

  <p class="p0">İznik Konsili&rsquo;nde, Kutsal Üçleme&rsquo;yi meydana getiren Baba, Oğul ve Kutsal Ruh&rsquo;un birliğini ve aynı tözden olduğunu reddeden, dolayısıyla İsa&rsquo;nın tanrılığını inkâr eden Ariusçuluğun sapkınlık olarak mahkûm edilmesinin biri dogmatik diğeri ise dar anlamda felsefi olmak üzere iki önemli sonucu olmuştur. Bu konsilden sonra İsa&rsquo;nın veya Kelam&rsquo;ın doğası üzerine yapılan dogmatik tartışmaların, teorik olarak varlığı ortadan kalkmıştır. Konsil, Kilise&rsquo;nin bu konudaki resmi öğretisini bu tartışmalara son verdirecek bir şekilde tanımlamıştır. Bundan dolayı Hristiyan dogmatik düşüncesi bu konuda artık Kilise tarafından belirlenen öğretinin sınırları içinde hareket etmek zorunda kalacaktır.</p>

  <p class="p0">İznik Konsili&rsquo;nin daha dar anlamda felsefe tarihini ilgilendiren sonucu ise şu olmuştur: İznik Konsili&rsquo;nin mahkûm ettiği Ariusçuluk, Hristiyan dogmasını akılsallaştırmak, onu sırla ilgili içeriğinden boşaltmak, böylece deyim yerindeyse bir bakıma &lsquo;dini basit aklın sınırları içine çekme&rsquo; girişimi olarak görülmüştür. İznik Konsili&rsquo;nin kararıyla Ariusçuluğun mahkûm edilmesi, felsefenin bu yönde daha ileri gitmesini sağlayacak girişimleri engellemiştir. Bu ise onu bundan böyle Augustinus&rsquo;ta gördüğümüz gibi Kilise&rsquo;nin anladığı ve onay verdiği yönde Hristiyanlık üzerinde düşünme ve akıl yürütmeye zorlamıştır.</p>

  <p class="p0">Gerçekten Ariusçuluğun en önemli savunucusu olan Eunomius, aklın <span class="t13">değer ve güç bakımından vahye eşit olduğu</span> ve <span class="t13">dolayısıyla vahiy tarafından insana bildirilen tanrısal doğmanın insan aklı tarafından da kavranmasının mümkün olduğu</span> görüşünü ileri sürmektedir. Onun İsa ile ilgili tezinin de bu ana yaklaşımının dogmaya uygulanmasının bir sonucu olarak ortaya çıkmış olduğunu söyleyebiliriz.</p>

  <p class="p0">Eunomius, İsa&rsquo;nın Tanrı ile aynı öze sahip olmadığını ileri sürmüştür. Ona göre Tanrı tarafından meydana getirilmiş yani yaratılmış olduğuna göre İsa&rsquo;nın Tanrı veya Baba&rsquo;yla aynı öze sahip olması mümkün değildir. Bu, İsa&rsquo;yla aynı şey demek olan ve geri kalan varlıkların kendisi aracılığıyla meydana getirilmiş oldukları Kelam&rsquo;ın veya Bilgelik&rsquo;in ezeli olmadığı anlamına gelmektedir. Eunomius için Kelam, Tanrı&rsquo;nın eseri olduğundan, O&rsquo;nun özüne yabancı ve O&rsquo;ndan başka bir şey olmak zorundadır. Bu ise kendi payına Eunomius&rsquo;u bir başka önemli teze, İsa&rsquo;dan hareketle Tanrı&rsquo;yı bilmenin mümkün olmadığı tezine götürmüştür.</p>

  <p class="p0">İşte Kapadokya Okulu&rsquo;nu meydana getiren <span class="t13">4.</span> yüzyıl Hristiyan düşünürlerinin, Eunomius&rsquo;un ve daha genel olarak Ariusçuluğun dogmayı tanımlamak için aklı veya felsefeyi bu şekilde kullanma eğilimlerine karşı çıktıkları görülmektedir. Onlara göre Ariusçu sapkınlığın temelinde geniş ölçüde, <span class="t13">dini aklın sınırları içinde tutmak veya ona indirgemek</span> yönündeki bu arzu bulunmaktadır. Ancak bu tutum, Hristiyanlığın sırlarını metafizik veya felsefi bilginin normlarına indirgeme tehlikesi doğurmaktadır. Eunomius&rsquo;un hatası tanrısal sırrı akıl planında anlamaya ve açıklamaya çalışmak ve böylece mantık veya akıl adına onu ortadan kaldırmaktır.</p>

  <p class="p0">Bu görüşü savunanlara göre, Eunomius, Hristiyan Tanrı&rsquo;sını Platon&rsquo;un diliyle ifade etme yerine Platon&rsquo;un Demiorgos&rsquo;unu Hristiyan Kelam&rsquo;ının Baba&rsquo;sı kılma yoluna gitmektedir. Bu ise Hristiyan dogmasını ortadan kaldırma, onu bir metafiziğe dönüştürme tehlikesini göstermektedir. Böylece Kapadokya Okulu Platon&rsquo;u kabul eder; ama Augustinus gibi Kapadokya Okulu da Platon&rsquo;un kendi başına değeri olan bir filozof olarak değil, görüşleri Hristiyanlığa yakın olan, dolayısıyla Hristiyan öğretisini anlamak ve savunmak yönünde kendisinden yararlanılması mümkün olan bir filozof olarak ele alır. Ancak bu, öte yandan daha önce değindiğimiz gibi onu daha mistik bir yönde yorumlamalarına engel olmaz. Böylece Batı Hristiyan dünyası içinde Hristiyanlığı Platoncu veya Yeni-Platoncu yönde yorumlama geleneğine Doğu Hristiyan teolojisinde onu aynı biçimde, ancak daha mistik bir biçimde yorumlama geleneği eklenir.</p>

  <h3 class="h30"><a id="ncx1873"></a><a id="a55"></a>Aziz Basileios</h3>

  <p class="p0">Kapadokya Okulu&rsquo;na mensup ilk düşünür İS. yaklaşık 330-379 yılları arasında yaşamış olan Büyük veya Aziz Basileios&rsquo;tur. Basileios İstanbul ve Atina&rsquo;da öğrenim görmüş, Atina&rsquo;da Kapadokya Okulu&rsquo;nun diğer önemli düşünürü olan Nazianzoslu Gregorios ve ileride Roma imparatoru olacak Julien&rsquo;le tanışmıştır (İS. 361-363 yılları arasında Roma imparatoru olacak Julien, Büyük Konstantin&rsquo;in yeğenidir ve Hristiyan dinini terkederek Roma dünyasına çok tanrıcılığı yeniden geri getirmek yönünde giriştiği, ancak başarıya erişemeyen girişiminden dolayı Kâfir (veya Dönek) Julien olarak adlandırılır). Basileois 365 yılında Kayseri kilisesine rahip olarak atanmış ve 370 yılında aynı kilisede piskopos makamına yükseltilmiştir.</p>

  <p class="p0">Basileios Hristiyan ahlakı ve dogmatiği üzerine çok sayıda eser kaleme almıştır. Konumuz bakımından önemli olan eseri <span class="t13">Yaratılışın Altı Günü</span> (<span class="t13">Hexameron</span>) <span class="t13">Üzerine Vaazlarıdır</span> (<span class="t13">Homilies on the Hexameron</span>)<span class="t13">.</span> Basileios, <span class="t13">Eski Ahit</span>&rsquo;in Yaratılış kitabının bilimsel bir açıklaması veya savunması olarak tasarladığı bu eserinde döneminin kozmoloji, meteoroloji, botanik, astronomi ve doğa tarihi hakkındaki bilgilerine dayanır.</p>

  <p class="p0">Basileios Tanrı konusunda doğal olarak, İznik Konsili&rsquo;nde Kutsal Üçleme konusunda karara bağlanmış olan görüşü savunur. Bir teolog olarak Ariusçuluğa kesin bir dille karşı çıkar ve bu onu daha özel olarak tanrısal İsimler veya Sıfatlar diye adlandırabileceğimiz sorunu ele almaya götürür.</p>

  <p class="p0">Basileios&rsquo;un Tanrı&rsquo;yla ilgili ana tezi, O&rsquo;nun doğası itibariyle kavranılamaz bir varlık olduğudur. Tanrı hakkında söylenmesi mümkün ve doğru olan şey, kutsal metinlerde ifade edilmiş olduğu gibi O&rsquo;nun Baba, Oğul ve</p>

  <p class="p0">Kutsal Ruh olduğudur. O halde Tanrı&rsquo;ya izafe edilmesi mümkün olan üç isim veya sıfat bunlar olabilir ve bunlardan başkası olamaz. Kutsal metinlerde bunların dışında, Tanrı&rsquo;ya yüklenen isim ve sıfatlar ancak bir benzetme (metafor) olarak görülmelidir. Bu bağlamda örneğin &lsquo;yaratılmış&rsquo; veya &lsquo;varlığa gelmiş&rsquo; olan Kelam, Tanrı değildir. Çünkü Tanrı, yaratılmış veya meydana gelmiş bir varlık olamaz.</p>

  <p class="p0">Basileios Tanrı&rsquo;nın isimlerinin veya sıfatlarının esas olarak iki grup altında toplanabileceğini ileri sürer. Birinci grup O&rsquo;nun <span class="t13">ne olduğunu</span> değil, <span class="t13">ne olmadığım</span> ifade eden tanrısal isim ve sıfatları içine alır. Örneğin O&rsquo;nun &lsquo;varlığa gelmemiş&rsquo;, &lsquo;yaratılmamış&rsquo; olduğuna ilişkin sıfatı bu gruba girer. Bunlar <span class="t13">olumsuz</span> (negatif) sıfatlardır ve doğal olarak Tanrı&rsquo;nın ne olduğuna dair bilgi vermezler veya tanrısal özün pozitif içeriği hakkında ancak dolaylı olarak veya kısmî bir bilgi verirler.</p>

  <p class="p0">Fakat kutsal metinler Tanrı&rsquo;ya bazı olumlu nitelikler de yüklemektedir. Bu metinler, O&rsquo;nun &lsquo;yaratıcı&rsquo;, &lsquo;adil&rsquo;, &lsquo;yargılayıcı&rsquo; vb. olduğunu söylemektedirler. Basileios için bunlar, Eunomius&rsquo;un ileri sürdüğü gibi, eşanlamlı veya son tahlilde O&rsquo;nun varlığının kavranılamaz veya ifade edilemez olduğuna işaret eden şeyler değildirler, tersine Tanrı&rsquo;nın özü veya bu özün bir görüntüsü, cephesi hakkında pozitif bir şeyler söylerler.</p>

  <p class="p0">Bu nitelikler içinde Tanrı&rsquo;ya yüklenmesi en uygun olan, &lsquo;öz&rsquo; veya &lsquo;varlık&rsquo; (ousia, being) niteliğidir. Baba, Oğul ve Kutsal Ruh, bu niteliği veya özniteliği paylaşır. Böylece Kutsal Üçleme; Baba, Oğul ve Kutsal Ruh&rsquo;un ortak olarak bir aynı öze yani &lsquo;varlık&rsquo;a sahip oldukları, ancak ayrı şahıslar (hipostazlar) olarak birbirlerinden ayrıldıkları anlamına gelir.</p>

  <p class="p0">Başka bir ifade ile Basileios&rsquo;a göre, tanrılık Baba, Oğul ve Kutsal Ruh&rsquo;un ortak olarak sahip oldukları bir özdür ve aynı öze, öz ortaklığına sahip olan bu varlıklar kendi içlerinde Baba, Oğul ve Kutsal Ruh şeklinde üç ayrı şahıs olarak ayrılıp, farklılaşırlar.</p>

  <p class="p0">Basileios&rsquo;a göre bu, aralarındaki diğer farkların korunmuş olarak kalmaları kaydıyla ortada tek bir &lsquo;insan&rsquo; veya &lsquo;insanlık&rsquo; tümelinin var olması ancak bu tümelin Basileos, Gregorios, Johannes olarak farklı birey ve kişilerde kendini göstermesi veya bu bireylerin ayrı birer şahıs olarak ondan pay almalarına benzer:</p>

  <p class="p5"><span class="t14">&ldquo;Kısaca Öz&rsquo;ün (ousia) Şahıs&rsquo;la (hypostase) ilişkisinin tümelin tikelle ilişkisi gibi olduğunu söyleyeceğiz. Her birimiz özden pay aldığımız için var olduğumuz gibi bireysel özelliklerimizden ötürü de A ve B&rsquo;yiz. Benzeri şekilde, üzerinde konuştuğumuz konuda da Öz, İyilik, Tanrılık ve benzerleri gibi tümel bir kavrama gönderir. Buna karşılık Babalık, Oğulluk ve Kutsal Ruh&rsquo;u ifade eden özel öz-nitelikler, ayrı şahıslara işaret ederler.&rdquo;</span></p>

  <p class="p0">Basileios, varlık öğretisinde ise dünyayı akılsal ve duyusal dünya olarak ikiye ayırır. Bu her iki dünya da Tanrı tarafından yaratılmıştır ve akılsal dünya, Philon&rsquo;un da söylediği gibi, duyusal dünyanın kendisine göre yaratılmış olduğu arketipleri içine alır. Ancak kutsal metinlerin terminolojisinde bu akılsal dünya, zamanın dışında, ezeli varlığa sahip olan meleklerin dünyası olarak adlandırılır.</p>

  <p class="p0">Bununla birlikte Basileios&rsquo;a göre, bu dünyanın ezeliliği, Tanrı&rsquo;nın ezeli oluşuyla aynı anlamda bir ezelilik değil, yaratılmış bir varlık olma özelliğiyle uyuşan bir ezeliliktir. Öte yandan bu meleklerin dünyası tözsel bir varlığa sahiptir; hatta onun bir maddesi bile vardır; ancak bu madde, duyusal dünyanın maddesinden farklıdır ve Basileios onu duyusal veya maddi dünyayı aydınlatan, böylece bu her iki dünya arasında ortaklığa imkân veren ışığa özdeş kılar.</p>

  <p class="p0">Basileios akılsal dünyayı; duyusal, fiziksel dünyanın üstüne yerleştirir ve bu iki dünyayı birbirinden ayıran şeyin gök kubbesi olduğunu söyler. Ona göre zaman, hareket ve uzam ancak duyusal dünyada mevcuttur. Zaman olmaksızın hareket mümkün olmadığı gibi, zamanın kendisi Aristoteles&rsquo;in söylediği gibi hareketin sayısıdır. O halde duyusal dünya zaman içinde değil, <span class="t13">zamanla birlikte</span> yaratılmıştır ve bu anlamda onun akılsal dünya gibi veya onunla aynı anlamda ezeli bir varlığı söz konusu değildir. Platon&rsquo;un söylediği gibi &lsquo;zaman, ezeliliğin bir imgesidir&rsquo;; ama bu yaratılmış olan bir şeyin yaratılmamış, ezeli olan bir şeyin imgesi olması anlamındadır. Ezeli olan, bir başlangıcı olmayandır; zaman ise başkası bakımından değil, <span class="t13">kendisi bakımından</span> bir başlangıcı olmayandır.</p>

  <p class="p0">Ruha gelince, o, zamansal-uzaysal dünya içinde bulunmakla birlikte, zamansal-uzaysal bir varlık değildir. Bundan dolayı zamansal-uzaysal dünyanın ötesine geçme, onun üzerine yükselme imkânına sahiptir. Ruh, doğası bakımından akılsal dünyaya aittir ve bundan dolayı söz konusu iki dünya arasında bir aracıdır. Bunun sonucu olarak bedene inmiş veya ona bürünmüş olan ruhun bilme tarzını temsil eden çıkarsamacı bilgi, Akıl&rsquo;ın veya Nous&rsquo;un konusunu oluşturan bilgiyi dışlamaz. Tersine o, aynı zamanda bu ikinci tür bilgiye de erişme gücüne sahiptir. Nasıl ki zaman ezeliliğin bir imgesi ve ona benzer bir şeyse, duyusal dünyanın kendisi de uzamsal olmayan akılsal dünyanın uzamsal imgesini temsil eder. Öte yandan bu ikinci yani akılsal dünya, kendi payına Tanrısal Akıl&rsquo;ın Düşüncelerini temsil ettiğinden tüm evren bir benzerlik bağıyla birbirine bağlıdır ve uyumlu bir bütün meydana getirir.</p>

  <p class="p0">Tanrı dünyayı yaratmış ve onun içine kendi imgesini yani insanı yerleştirmiştir. Ancak bu, insanın duyusal dünya içinde şimdiki geçici veya güncel olarak sahip olduğu durumunu değil, ezeli-ebedilik durumunu ifade eder. Origenes&rsquo;in söylediği gibi, akılsal dünya içinde yaratılmış ve ebedilikle donatılmış olan insan, kendi özgür iradesiyleyapmış olduğu yanlış seçim sonucu duyusal dünyaya düşmüş ve bunun sonucunda zamansal-uzaysal varlık kazanmıştır. Kendi gerçek ve akılsal doğasını unutup, kendini kurtarmadığı takdirde bu zamansallığının bir sonucu olarak tam bir yok oluşa mahkûm olacaktır.</p>

  <p class="p0">Basileios, yine Origenes ve diğer Hristiyan filozofları gibi, kötünün nesnel veya tözsel varlığını kabul etmez ve kötülüğü insanın bu &ldquo;yok oluşa mahkûm olma&rdquo; durumuna özdeş kılar. Filozofun görevi bu eğilimi tersine çevirmek, bu düşüşü yükselişe çevirmektir. Bunun için yapması gereken şey, ilk olarak bedensel duygu ve tutkularını ortadan kaldırması yani arınmasıdır. Bu, filozofu veya ruhu İlk Gök&rsquo;e yani duyusal dünyanın en üst sınırına götürecektir. Bilgeliği kazanması sayesinde ruh İkinci Gök&rsquo;ü temsil eden akılsal dünyaya yükselecek ve burada tanrısal aydınlanmaya erişme imkânına kavuşacaktır. Ancak daha önce işaret ettiğimiz gibi, bu da ruh için en son aşama değildir. Bunu nihaî aşama, Üçüncü Gök&rsquo;e yükseliş veya Tanrı&rsquo;ya ulaşma, O&rsquo;nunla birleşme, böylece Tanrılaşma aşaması izleyecektir (Armstrong, 432-438).</p>

  <h3 class="h30"><a id="ncx1891"></a><a id="a56"></a>Nazianzoslu Gregorios</h3>

  <p class="p0">Bu görüşlerin tümü Kapadokya Okulu&rsquo;nun ikinci filozofu olan Aziz veya Nazianzoslu Gregorios&rsquo;da da benzeri bir biçimde, ancak daha işlenmiş olarak karşımıza çıkar. İS. yaklaşık 330-390 yılları arasında yaşamış olan Aziz Gregorios da Basileos gibi bir süreliğine Atina&rsquo;daki felsefe okullarına devam etmiş, Büyük Basileos&rsquo;un öğrencisi olmuş, onun gibi Kayseri&rsquo;ye döndükten sonra da önce rahip, daha sonra piskopos olarak görev yapmıştır.</p>

  <p class="p0">Gregorios&rsquo;tan günümüze birçok vaaz metni, mektup ve şiir kalmıştır. Bunlar içinde bizi ilgilendiren 380 yılında İstanbul&rsquo;da verdiği beş vaazını içeren <span class="t13">Teolojik Konuşmalardır.</span> Bu eser, Kutsal Üçleme dogmasının Hristiyan teoloji tarihinde klasikleşmiş bir açıklamasını içerir.</p>

  <p class="p0">Gregorios da Hristiyanların Yunan pagan geleneği ve eğitimiyle herhangi bir alışverişi olmaması gerektiği görüşüne karşı çıkar. Akla önem verir; ancak onun değerini imandan aldığını düşünür. Ona göre hareket noktasını imanda bulmayan, imana tabi olmayan ve kendi sınırlarını bilmeyen akıl değerli değildir.</p>

  <p class="p0">Gregorios da Basileios gibi Tanrı&rsquo;nın özü itibariyle bilinemez olduğunu savunur. Ona göre Tanrı, iki farklı yolla kendisini insana açmıştır. Bunlardan biri kutsal metinler, diğeri doğadır. Ancak bu iki yolla Tanrı hakkında elde edilebilecek bilgiler gene de sınırlıdır. Kutsal metinlerin dili hakikati doğrudan bir biçimde açığa vurmaz, onun yarı gizli veya örtülü bir ifadesini dile getirir. Bunun nedeni duyusal dünyanın akılsal dünyanın bir kopyası, gölgesi olması ve Tanrı&rsquo;nın, kendisi hakkında bilgi vermek üzere duyusal dünyanın imge ve kavramlarını kullanmasıdır.</p>

  <p class="p0">Kutsal Kitap, Tanrı hakkında birtakım isimler kullanmakta, O&rsquo;na bazı sıfatlar izafe etmektedir. O halde iyi bir Hristiyanın Tanrı&rsquo;yla ilgili hareket noktasını, Vahiy tarafından Tanrı&rsquo;yla ilgili olarak kullanıldığını gördüğü bu sıfatlar teşkil edecektir. Bu sıfatlar arasında Tanrı&rsquo;yı olumsuz bir şekilde niteleyenlerin (varlığa gelmemiş, yaratılmamış, başlangıçsız vb.) yanı sıra O&rsquo;na ışık, bilgelik, akıl, adalet vb. izafe edenler de bulunmaktadır. Birinciler, Tanrı&rsquo;nın <span class="t13">ne olduğunu</span> değil de <span class="t13">ne olmadığını</span> belirttiklerinden O&rsquo;nun hakkında içerikli bir bilgi vermezler. İkincilere gelince onlar pozitif bir içeriğe sahip olmakla birlikte insanbiçimci olma özelliğine sahiptir. Dolayısıyla onların da olduğu gibi alınması veya bizim için sahip oldukları ve kullanıldıkları anlamda Tanrı&rsquo;ya yüklenmesi doğru değildir.</p>

  <p class="p0">Gregorios, Basileios gibi Kutsal Kitap&rsquo;ta Tanrı için kullanılan sıfatlar arasında &lsquo;varlık&rsquo; (ousia) sıfatına özel bir önem verir. <span class="t13">Eski Ahit</span> te Musa, Tanrı&rsquo;ya kim olduğunu sorduğunda, O&rsquo;ndan &lsquo;var olan&rsquo; olduğu şeklinde bir cevap almaktadır. Böylece Gregorios için de &lsquo;var olan&rsquo; veya &lsquo;varlık&rsquo;, Tanrı için en uygun, O&rsquo;nunla ilgili olarak bize pozitif bir bilgi verme imkânına sahip en önemli kavramdır.</p>

  <p class="p0">Gregorios, &lsquo;varlık&rsquo; kavramına daha sonraki Hristiyan düşüncesinin tanıyacağı bütün olumlu içeriği kazandıran ilk Hristiyan filozofudur (Gregorios&rsquo;tan kısa bir süre sonra Augustinus da aynı şeyi söyleyecektir): <span class="t13">&lsquo;Varlık&rsquo;, kelimenin gerçek anlamında yalnızca Tanrı&rsquo;ya aittir, O&rsquo;na özgüdür ve deyim yerindeyse Tanrı&rsquo;yla eşanlamlı bir sözcüktür.</span> Ayrıca &lsquo;Varlık&rsquo;, yaratıklar hakkında da kullanılabilir. Ancak bu ikinci kullanım, dolaylı bir kullanımdır: Yaratıklar, Yaratıcı&rsquo;nın varlığına katıldıkları, O&rsquo;ndan pay aldıkları ölçüde &lsquo;var&rsquo;dırlar.</p>

  <p class="p0">Böylece Tanrı&rsquo;nın <span class="t13">var olduğunu</span> bilebiliriz, ama O&rsquo;nun <span class="t13">ne olduğunu</span> bilemeyiz. Gregorios Kutsal Üçleme sorununa böyle bir görüş açısından yaklaşır. Ona göre Baba, Oğul ve Kutsal Ruh, Tanrı&rsquo;nın veya tanrılığın kendine özgü, onun aşkın doğasını ifade eden terimler değildir. Onlar bizim tanrısal şahıslar arasındaki ilişkiyi <span class="t13">kavrama biçimimizi</span> ifade ederler. Bundan dolayı üç tanrısal şahıs arasındaki ilişkinin gerçek mahiyeti insan tarafından kavranamaz. O, bir sır (mystere) olarak kalmak durumundadır. Baba, Oğul&rsquo;u acaba nasıl yaratmış veya meydana getirmiştir veya Oğul, Baba tarafından nasıl yaratılmıştır? Bunu bilmiyoruz ve bilemeyiz. Bunu bilmeye çalışmak sırrı akla, mantığa indirgemeye çalışmaktır (Gilson, 64).</p>

  <p class="p0">Gregorios da Basileios gibi varlığın esas olarak üç düzeyde ele alınması gerektiğini söyler: İlk olarak kendinde varlık yani Tanrı, ikinci olarak akılsal dünya yani akıllar ve akılsallar olarak varlık ve üçüncü olarak duyusal dünya yani akılsalların imgeleri veya gölgeleri olarak varlık. Tanrı&rsquo;nın veya kendinde varlığın bizim tarafımızdan bilinemez olmasına karşılık akılsal dünya ve duyusal dünya olarak varlık bizim tarafımızdan bilinebilir. Bu son iki varlığın bilinebilme dereceleri ise bilen varlığın Tanrı tarafından aydınlatılma derecesine bağlıdır.</p>

  <p class="p0">Akılsal varlık, Tanrı veya tanrısal varlıkla duyusal dünya, duyusal varlık arasında bir aracı durumdadır. Akılsal dünya Gregorios tarafından da meleksel dünya veya meleklerin dünyası olarak adlandırılır. Tanrı&rsquo;nın akılsal dünya karşısındaki konumu Güneş&rsquo;in duyusal dünyaya olan durumu gibidir. Melekler, arınmış olan insan ruhlarının yansıttığı güneş ışınları olarak tanımlanabilir. Öte yandan duyusal dünyanın akılsal dünyanın bir imgesi, gölgesi olmasına paralel olarak insan bilgeliği de kendi payına meleklerin bilgeliğinin bir imgesi, yansımasıdır. Duyusal dünyada maddeyle birlikte bulunan veya ona bürünen insan doğası, meleklerin gayrı maddi parlaklığıyla aydınlanarak Tanrı&rsquo;nın mutlak birliğini ve saflığını temaşa etme, onunla birleşme ve böylece tanrılaşma düzeyine yükselebilir.</p>

  <p class="p0">Gregorios&rsquo;a göre melekler, aracı varlıklar olarak üçlü bir doğaya sahiptirler. Öncelikle onlar kendilerinden yukarıda bulunan Tanrı&rsquo;ya yani ışık kaynağına göre akıllı güçlerdir; ikinci olarak kendileri bakımından akılsal doğa veya akıllardır; son olarak kendilerinden aşağıda bulunan duyusal dünya veya doğa bakımından &lsquo;arındırıcı&rsquo; işleve sahiptirler. Bu son iki özelliklerinden dolayı da &lsquo;tinler&rsquo; (spirits) olarak adlandırılırlar.</p>

  <p class="p0">İnsan ruhu doğası bakımından meleksel dünyaya ait olup kendi hatası sonucu oradan düşmüştür. Kendisini bedene bağlayan bağlardan kurtararak yani arınarak (purification) akılsal dünyaya yükselme imkânına sahiptir. Bunu yaptığı takdirde tekrar eski, asli haline geri döner ve yukarıdan gelen ışığı yansıtan parlak bir ayna olma durumuna yükselir. Bu ikinci aşama ruhun arınmasından sonra gelen aydınlanma aşaması olacaktır. Bunun da arkasından gelen son aşama, Basileios gibi Gregorios tarafından da ruhun ışığın kaynağı ile birleşip, mükemmelleşmesi ve tanrılaşması olarak adlandırılır.</p>

  <p class="p0">Gregorios nihaî hakikate ulaşmanın bu birbirini izleyen üç aşamasını insanın tarihsel gelişiminde üç birbirini takip eden döneme tekabül ettirir. Ona göre, bu tarihsel gelişim dönemleri Paganlık, Yahudilik ve Hristiyanlıktır. Bu üç halk, Vahy&rsquo;i gitgide daha tam olarak alma konusunda birbirlerinden ayrılırlar. Paganlar putlara tapmayı terk etmek, ancak kurban geleneğini devam ettirmek suretiyle Yahudileşmişlerdir. Yahudiler kurban geleneğini terk etmek, ancak sünnet geleneğini devam ettirmek suretiyle Hristiyanlaşmışlardır. Hristiyanlar ise bu sünnet geleneğini de terkederek duyusal sembollerden akılsal sembollere yükselmişlerdir.</p>

  <p class="p0">Gregorios insanlığın tarihsel gelişim dönemleri veya aşamalarını Kutsal Üçleme&rsquo;nin terimleriyle de ortaya koyar:</p>

  <p class="p5"><span class="t14">&ldquo;</span><span class="t15">Eski Ahit,</span> <span class="t14">açık olarak Baba&rsquo;nın, belirsiz olarak Oğul&rsquo;un varlığını ilan etmiştir.</span> <span class="t15">Yeni Ahit</span> <span class="t14">Oğul&rsquo;un varlığını açığa vurmuş ve gizil olarak Kutsal Ruh&rsquo;un tanrılığını ortaya koymuştur. Kutsal Ruh şimdi artık aramızda bulunmakta ve kendisini daha açık bir biçimde göstermektedir. Baba&rsquo;nın tanrılığı kabul edilmediği sürece açık bir biçimde Oğul&rsquo;un tanrılığını ilan etmek doğru olmazdı. Oğul&rsquo;un tanrılığı kabul edilmediği sürece de insanlara Kutsal Ruh&rsquo;tan söz ederek yeni bir yük yüklemek yanlış olurdu. Birbirini takip eden eklemeler ve yükselmelerle ilerlemek ve şereften şerefe yükselmek zorunluydu&rdquo; (Armstrong, 445).</span></p>

  <p class="p0">Gregorios, insan ruhunun tinsel yükselişi ve Tanrı&rsquo;yla mistik bir birleşmenin imkânını öne süren bu tanrılaşma öğretisiyle Yeni-Platonculuğa oldukça yakın bir sistem ortaya koyar. Gregorios&rsquo;un Tanrı&rsquo;sı da Plotinos&rsquo;un Tanrı&rsquo;sı gibi sürekli ve değişmez bir Işık Kaynağı&rsquo;dır. Bu Tanrı veya Işık yine Plotinos&rsquo;ta olduğu gibi tüm insani ve kozmik gerçekliğin temelini meydana getirmektedir. Öte yandan Tanrı, kendisi bakımından bilinemez, ifade edilemez olmakla birlikte akılsal ve duyusal olanda kendisini göstermesi bakımından insan bilgisinin konusunu oluşturmaktadır. Yeni-Platonculukta olduğu gibi Gregorios&rsquo;ta da akılsal dünya, Tanrı&rsquo;yla duyusal dünya arasında aracı konumunda bulunmakta ve insan ruhu da aynı zamanda bu her iki dünyayla ilişki halinde olan bir varlık olarak tanımlanmaktadır. Gregorios duyusal dünyaya inmiş veya düşmüş olan ruhun, kendisini bedene bağlayan bağları koparmak ve bunun sonucunda arınmak yoluyla önce akılsal dünyaya yükselmesi bu dünyada aydınlanması yoluyla da varlığın ilkesiyle birleşmesi ve böylece mükemmelleşip tanrılaşması imkânını kabul etmektedir.</p>

  <h3 class="h30"><a id="ncx1908"></a><a id="a57"></a>Nyssalı Gregorios</h3>

  <p class="p0">Kapadokya Okulu&rsquo;na bağlı düşünürler arasında Yeni-Platonculuğa en yakın görüşlere sahip olan filozof, Basileios&rsquo;un küçük kardeşi, Hristiyan mistik teolojisinin ilk gerçek kurucusu kabul edilen Aziz Gregorios&rsquo;tur (Bir önceki Nazianzoslu Gregorios&rsquo;tan ayırt etmek üzere Nyssalı Gregorios olarak adlandırılır).</p>

  <p class="p0">Gregorios yaklaşık olarak 335-394 yılları arasında yaşamıştır. İlk eğitimini ağabeyi Basileios&rsquo;tan almış, 372 yılında Kapadokya&rsquo;da küçük bir kent olan Nyssa piskoposluğuna atanmıştır. Gerek Antakya, gerek 1. İstanbul (II. Ekümenik) Konsillerine katılmış ve Ariusçuluğa karşı İznik Konsili kararlarını savunmuştur.</p>

  <p class="p0">Eserleri arasında dört tanesi önemlidir. Bunlar kardeşi Basileios&rsquo;un <span class="t13">Yaratılışın Altı Günü</span> (<span class="t13">Hexameron</span>) <span class="t13">Üzerine</span> adlı eseri doğrultusunda yazılmış ve ilerde Ortaçağ Hristiyan mistikliği üzerinde derin etkilerde bulunacak olan <span class="t13">İnsanın Yaratılması Üzerine</span> (De hominis opficio), <span class="t13">Şarkılar Şarkısı Üzerine</span> (İn canticum canticorum), <span class="t13">Ruh ve Yeniden Dirilme Üzerine</span> (De anima et resurrectione) ve <span class="t13">Musa&rsquo;nın Hayatı Üzerine</span> (De vita Moysis) adlı kitaplardır.</p>

  <p class="p0">Gregorios ağabeyi Basileios&rsquo;un söz konusu kitabının izinden gider, ancak ondan farklı olarak <span class="t13">Eski</span> Ahit&rsquo;in dünyanın altı günde yaratılması öğretisini Yeni-Platoncu veya mistik bir yönde yorumlar. Ona göre dünyanın altı günde yaratılmasına ilişkin <span class="t13">Eski</span> Ahit&rsquo;teki tarihi hikâye, aslında son aşamasını mükemmel bir yaratık olarak insanın ortaya çıkışının oluşturduğu <span class="t13">ruhun tinsel evriminin duyusal, dinsel hikâyesidir.</span> Yaratılış, tanrısal iradenin zaman dışı bir biçimde gerçekleştirmiş olduğu tek bir eylemi ifade ettiği için olayların Kutsal Kitap&rsquo;ta anlatıldığı gibi zamansal bir sıra takip ettiğini düşünmek doğru değildir (Augustinus da aynı görüşü savunmaktadır). Evrende var olan her şeyin imkân veya kuvveleri (potentalities) tanrısal iradeden <span class="t13">ansal olarak</span> çıkmış ve bu kuvveler daha sonra tanrısal bir müdahale olmaksızın evreni meydana getiren varlık ve olaylar olarak gerçekleşmiştir.</p>

  <p class="p0">Hristiyan düşünce tarihinde Tanrı&rsquo;nın sonsuz olduğunu söyleyen veya O&rsquo;na olumlu bir sıfat olarak sonsuzluğu yükleyen ilk teolog Gregorios&rsquo;tur. Öte yandan Tanrı&rsquo;nın özü bakımından bir düşünce ve de en yüksek düşünce olduğunu ilk kez söyleyen de odur. Gregorios için bu, ezeli-ebedi ve kendine özgü hayata sahip olan bir Düşünce&rsquo;dir. Bu Düşünce kendini ifade etmek veya göstermek üzere bir Kelam veya Akıl yaratmış ve bunlar aracılığıyla da tüm evreni meydana getirmiştir. Gregorios&rsquo;ta Tanrı&rsquo;nın ilk yaratığı olan bu Kelam veya Akıl, evrende meydana gelen her şeyin imkân veya kuvvesini içinde taşır ve böylece Stoacılıkta olduğu gibi şeylerin tohumsu nedenleri (seminal reasons) olarak iş görür (bu tohumsu nedenler kuramının da Augustinus başta olmak üzere hemen hemen bütün Hristiyan düşünürler tarafından paylaşıldığını göreceğiz).</p>

  <p class="p0">Gregorios, yine Basileios gibi evreni üç ana bölgeye ayırır ve bunları Birinci, İkinci ve Üçüncü Gök olarak adlandırır. Aşağıdan yukarıya, daha az mükemmelden daha mükemmele doğru sıralarsak Birinci Gök, tanrısal iradenin fiziksel görüntüsü olan duyusal dünyayı içine alır. Bu dünyada varlıklar en ağırı (toprak) merkezde, en hafifi (ateş) çevrede olmak üzere aşağıdan yukarıya veya merkezden çevreye doğru sıralanırlar. Ancak Gregorios suyu veya su unsurunu toprakla ateş arasında bir yere yerleştirmez; çünkü <span class="t13">Yaratılış</span> kitabı evrenin yaratılışında &lsquo;Tanrı&rsquo;nın Ruhu&rsquo;nun sular üzerinde gezindiği&rsquo;ni söylemektedir. Bundan dolayı Gregorios duyusal dünya ile akılsal dünyayı birbirinden ayıran şeyin ateş olduğunu söyler, ama suyu veya &lsquo;sular&rsquo;ı duyusal dünyanın veya İlk Gök&rsquo;ün içine değil, <span class="t13">üstüne</span> yerleştirir.</p>

  <p class="p0">İkinci Gök, Gregorios tarafından akılsal dünyaya özdeş kılınır. İkinci Gök, gerek duyusal gerek akılsal yaratılmış tüm varlıkların üst sınırını ifade eder. İkinci Gök&rsquo;ün üzerinde bulunan son bölge Üçüncü Gök&rsquo;e gelince, o &lsquo;kelimelerle ifade edilmesi mümkün olmayan şeyleri yani Cennet&rsquo;in güzelliğini, akılların veya akılsal şeylerin tasarlanabilir kopyaları oldukları &lsquo;yaratılmamış güçleri&rsquo; içine alır.</p>

  <p class="p0">İnsan, Gregorios için, aynı zamanda hem Birinci, hem İkinci Gök&rsquo;e ait olan tek varlıktır. O, bir canlı veya hayvan olarak Birinci Gök&rsquo;e; akıl, akıl sahibi ruh olarak İkinci Gök&rsquo;e aittir. Bundan dolayı insan veya akıllı ruh, birinci, duyusal dünyadan, ikinci, akılsal dünyaya yükselme gücüne sahiptir ve bu akılsal dünya aracılığıyla da Cennet&rsquo;in Güzelliğini görmek ve yaşamak üzere Üçüncü Gök&rsquo;e çıkabilir.</p>

  <p class="p0">Gregorios&rsquo;un bu görüşlerinde özü itibariyle yeni bir şey yoktur; çünkü onların daha önce Basileios ve Nazianzoslu Gregorios&rsquo;ta da var olduğunu gördük. Ancak Gregorios bu bağlamda yeni ve daha sonra Sahte-Diyonizos ve İtirafçı Maximus tarafından geliştirilecek ilginç bir görüş ortaya atar. Bu görüşe göre evrende daha yukarıda bulunan güçler daha aşağıda bulunan güçleri içine aldığından insan, akıllı bir hayvan olarak, <span class="t13">tüm duyusal dünyanın</span> <span class="t13">özünü</span> temsil eder. O, bu özelliğiyle hayvansal, bitkisel ve cansız madde dünyasını içinde bulundurur ve böylece görünen veya duyusal dünyanın tohumunu oluşturduğu meyvedir.</p>

  <p class="p0">Bu düşüncesi Gregorios&rsquo;u bir başka ve aynı derecede önemli tezine götürür: İnsan doğası aynı zamanda duyusal ve akılsal dünyaları içinde bulundurmakta, onların bir karışımını, birliğini ifade etmektedir. Öte yandan o yukarıda belirttiğimiz üzere duyusal dünyanın özü, özetidir. O halde <span class="t13">insanın insan olarak yükselişi ve kurtuluşu aynı zamanda bütün evrenin yükselişi ve kurtuluşu</span> anlamına gelmektedir. Onun İkinci Gök&rsquo;ten Üçüncü Gök&rsquo;e yükselmesi, kendisiyle birlikte bütün diğer şeylerin, tanrısal mutluluk ve kurtuluştan pay alması demektir. İnsanın kaderi, sadece kendisini değil, &ldquo;kendisiyle birlikte tüm evreni kurtarmak, onu ilk, başlangıcındaki saflığına geri götürmek, Tanrı&rsquo;ya bir birlik olarak sunmaktır.&rdquo;</p>

  <p class="p0">Gregorios <span class="t13">Eski</span> Ahit&rsquo;in Yaratılış hikâyesini tinsel olarak yorumlarken, İnsan&rsquo;ın yaratılışının iki anı veya aşaması olduğunu ileri sürer. İnsan ilkin akılsal bir varlık olarak akılsal dünyada, İkinci Gök&rsquo;te yaratılmıştır. Böylece onun bu dünyada tümüyle akılsal, gayrı maddi bir varlığı söz konusudur. Öte yandan insan Adem olarak Altıncı Gün&rsquo;de ikinci bir varlığa, duyusal varlığa da sahip olmuştur. İnsanın birinci varlığı, göksel, akılsal varlığı, Tanrı&rsquo;nın kendi biçiminde, kendine benzer varlığıdır. İkinci varlığı ise bu akılsal varlığın duyusal dünyadaki kopyası olan kendi varlığını ifade eder.</p>

  <p class="p0">İnsan, ilk değil, <span class="t13">ikinci varlığı bakımından</span> duyusal dünya ile akılsal dünya arasında aracı konumundadır. Dolayısıyla o yine bu ikinci varlığı bakımından hem aşağıya, hem yukarıya bakar ve bu yukarıya doğru bakması sonucunda kendisinin bir imgesi, formu olduğunu gördüğü tezahür etmemiş olan Tanrı&rsquo;yı görebilir. Onun akılsal dünyadaki birinci yaratılışının amacı zaten bu İmge&rsquo;de veya Form&rsquo;da aşkın olan Tanrı&rsquo;yı, özü itibariyle görünmez ve bilinmez olan Tanrı&rsquo;yı, sanki bir aynadaymış gibi görmesi ve bilmesidir. İkinci yani duyusal dünyadaki yaratılışının amacı ise Tanrı&rsquo;yı aşkınlığında değil içkinliğinde yani Düşme&rsquo;si sonucu ortaya çıkan konumunda bilmesidir.</p>

  <p class="p0">Peki Ruh&rsquo;un düşmesinin nedeni nedir? Bunun nedeni, şimdiye kadar bütün diğer Hristiyan filozoflarında gördüğümüz gibi, Gregorios için de insanın Tanrı tarafından özgür bir iradeye sahip olarak yaratılmış olmasıdır. Tanrı her şeyi yoktan, iyilik ve sevgisi sonucu özgür iradesi ile yaratmış olduğu gibi kendi imgesinde, kendisine benzer olarak yaratmış olduğu insana da seçimlerini istediği şekilde gerçekleştirebileceği özgür bir irade bağışlamıştır. İyiyi ve kötüyü seçme kudretine sahip olan insan, kötüyü seçmiş veya kötü bir seçimde bulunmuştur. Yüzünü Tanrı&rsquo;dan yaratıklara çevirmiş ve bunun sonucu olarak da düşmüştür. Öte yandan ve daha derin bir planda bu, <span class="t13">Bir&rsquo;den Çok&rsquo;a, birlikten çokluğa geçişin yani yaratılış olayının kendisinin zorunlu sonucudur.</span> Çünkü <span class="t13">yaratılış çokluk, çokluk</span> ise <span class="t13">Bir&rsquo;den ayrılma,</span> dolayısıyla <span class="t13">düşme</span> demektir.</p>

  <p class="p0">Gregorios da Platon, Plotinos ve Origenes&rsquo;i izleyerek kötünün nesnel veya tözsel varlığını kabul etmez. Çünkü ilk olarak kötüden sorumlu olan Tanrı değil, insandır. Kötü, insanın özgür seçiminin sonucu olarak ortaya çıkmıştır. İkinci olarak insan ruhunun düşmesi ve bunun sonucunda bedene bürünmesi, bedensel veya duyusal hayatını devam ettirebilmesi için birtakım yetiler kazanması yani duyum, duygu ve tutkulara sahip olması mutlak değil, göreli anlamda bir kötülüktür. İnsanın duyusal dünyadaki hayatı, onun akılsal veya tanrısal doğasını tözsel olarak değiştirmez. Tensel hayat, duygular, tutkular, bütün bunlar insan ruhuyla ilgili olarak ilineksel şeylerdir. Bundan dolayı insan ruhunun Tanrı&rsquo;nın bir imgesi olması özelliğinde geriye döndürülemez bir değişiklik meydana getirmezler. İnsanın duyusal hayatını daha çok ruhun bir kirlenmesi, paslanması, tanrısal ışığın üzerine düşen bir gölge gibi görmek gerekir. Bedensel ölüm de insan ruhunun bu duyusal, tensel hayatının bir fidyesi veya cezası olarak değerlendirilmelidir.</p>

  <p class="p0">Öte yandan Gregorios, Tanrı&rsquo;nın insanın düşüşünü, böylece kötünün ortaya çıkışını önceden bildiğini ve buna izin verdiğini ileri sürer. Eğer Tanrı bu bilgiye rağmen insanı yaratmışsa bunun nedeni O&rsquo;nun &ldquo;bütün insanların nihaî olarak kendisine tekrar geri döneceklerini&rdquo; bilmesidir. Gregorios böylece Origenes&rsquo;in bütün insan ruhlarının sonunda tekrar Tanrı&rsquo;ya dönecekleri ve kurtuluş ve mutluluğa erişecekleri yönündeki öğretisini (Restauration) kabul eder. Şeytan ve diğer düşmüş melekler de içinde olmak üzere bütün varlıklar, bütün insanlar sonunda tekrar Tanrı&rsquo;ya dönecek ve eski durumlarına yeniden kavuşacaklardır (Gregorios&rsquo;un, kaynağı Origenes&rsquo;te bulunan bu tezi, daha sonra John Scotus Eriguena tarafından da paylaşılacaktır).</p>

  <p class="p0">Gregorios duyusal dünyanın hangi nedenle var olduğunu ve ruhun neden dolayı ve nasıl düştüğünü açıklama konusunda pek güçlük çekmez, ancak cismin veya maddenin nasıl olup da Tanrı&rsquo;dan çıktığı veya Tanrı tarafından meydana getirildiği konusunda aynı ölçüde rahat değildir. Plotinos ve Yeni-Platoncuların maddenin varlığını açıklama konusunda karşılaşmış olduklarını bildiğimiz ana güçlük, Gregorios&rsquo;un da çözmeye çalıştığı bir sorundur. Gayrı maddi, tinsel bir varlık, bir düşünce olan Tanrı&rsquo;dan, bunların tamamen tersi özelliklere sahip bir varlık yani madde nasıl çıkabilir?</p>

  <p class="p0">Gregorios bunu açıklamak üzere ilginç bir madde öğretisi ortaya atar. Bu öğretiye göre <span class="t13">maddenin kendisi gerçekte maddi değildir.</span> Madde, birtakım nitelikler toplamı olup, onu meydana getiren bu nitelikler, örneğin hafiflik, ağırlık, nicelik, nitelik, şekil ve sınırlar aslında kendileri bakımından maddi şeyler olmayıp saf kavramlardır. Maddenin veya cismin akılsal çözümlemesi, bize onların, kendi başlarına ele alındıklarında maddi olmayan, akılsal bilginin konusu olan bu niteliklere geri götürülerek, onlara indirgenebileceklerini gösterir. Böylece madde diye adlandırdığımız şeyin aslında bu akılsal unsurların bir bir araya gelmesi veya birleşmesinden ibaret olduğunu görme imkânımız olur.</p>

  <p class="p0">Bu, Gregorios&rsquo;a Hristiyanlığın temel dogmalarından biri olan bedenin yeniden dirilişi tezini açıklama konusunda da yardımcı olur. Gregorios ölümden sonra yalnız ruhların değil &ndash;çünkü onlar zaten ölümsüzdür&ndash; bireysel bedenlerin de dirilmesini bu gayrı maddi veya tinsel madde öğretisini temele alarak açıklar.</p>

  <p class="p0">İnsan ruhu özgür ve iradi bir karar sonucu, yanlış bir seçim sonucu düşmüş olduğuna göre onu kurtuluşa götüren şey de yine benzeri bir eylem olacaktır. Gregorios Kapadokya Okulu&rsquo;nun diğer iki düşünürü gibi bu kurtuluşun üç aşamada gerçekleşeceğini söyler: Arınma, Aydınlanma ve Tanrı&rsquo;yla birleşerek Mükemmelleşme veya Tanrılaşma.</p>

  <p class="p0">Gregorios&rsquo;ta birinci aşama hem fiziksel, hem ahlâkî arınmayı içine alır. Fiziksel arınma, örneğin evliliği, üremeyi terk etme, duyusal hazlardan kaçınmadır. Ahlâkî arınma insanı duyusal dünyaya bağlayan her türlü bağı kesme, bu dünya ile ilgili düşüncelerden kurtulma, duyusal fenomenlerin herhangi bir gerçekliğe sahip olmadıklarını, gelip geçici ve aldatıcı olduklarını görmedir.</p>

  <p class="p0">Arınma aşaması insanı veya insan ruhunu Birinci Gök&rsquo;ün sınırlarına götürür. Aydınlanma aşaması ise İkinci Gök&rsquo;te yani akılsal varlıklar dünyasını temaşa etme olayında gerçekleşir. Daha önce değindiğimiz gibi Platon için bu yani İdeaları veya akılsalları seyretme, temaşa etme aşaması Ruh&rsquo;un yükselişinin en son aşamasıdır. Buna karşılık Gregorios, Plotinos, Basileios ve Nazianzoslu Gregorios&rsquo;u izleyerek bu aşamanın üzerine üçüncü bir aşamayı, Üçüncü Gök&rsquo;e erişme aşamasını yerleştirir. Gregorios bu aşamada Ruh&rsquo;un karşılaştığı şeyi ise Işık veya Aydınlık olarak tanımlamaz. Tersine bu aşamada Ruh&rsquo;un karşılaştığı şey parlaklığından ötürü gözleri kör eden Karanlık, elle tutulacak veya ayakla basılacak bir yeri olmayan Uçurum&rsquo;dur. Böylece Üçüncü Gök, Konuşma&rsquo;nın değil, Konuşmama&rsquo;nın, Sessizlik&rsquo;in dünyasıdır.</p>

  <p class="p0">Bu arada Gregorios bu en son aşamada Akıl&rsquo;ın yeterli olmadığını, Ruh&rsquo;un Tanrı&rsquo;yla birleşerek mükemmelleşmesi, Tanrılaşması için dıştan gelecek bir güce ihtiyacı bulunduğunu belirtir ve tahmin edilebileceği gibi bu gücü İsa&rsquo;da, İsa&rsquo;nın lûtfunda bulur. Bu son nokta, onun Ruh&rsquo;un kurtuluşa ve mutluluğa erişmesi konusunda Plotinosçu mistik açıklamayı izlemekle birlikte Tanrı&rsquo;yla birleşme olayının gerçekleşmesinde İsa&rsquo;ya tanıdığı merkezi rolden ötürü tümüyle Hristiyani olan temelden ayrılmadığını gösterir. Gregorios&rsquo;un bu öğretisi de daha sonra başta Sahte-Diyonizos, İtirafçı Maximus, Aziz Bonaventura olmak üzere birçok Hristiyan mistik filozofu tarafından paylaşılacaktır.</p>

  <p class="p0">&nbsp;</p>
</body>
</html>
