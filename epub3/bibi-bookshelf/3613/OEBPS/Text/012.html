<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Plotinosçuluk, Plotinos&rsquo;un kendisinin de sık sık vurguladığı gibi bir Platonculuktur. Ancak daha önce belirttiğimiz gibi bu onun tümüyle Platon&rsquo;u devam ettirdiği veya kendi başına bir değeri, özgünlüğü olmayan bir felsefe hareketi olduğu anlamına gelmez. Tersine Plotinosçuluk bazı bakımlardan Platon&rsquo;dan ve Platonculuktan farklıdır, onu aşar ve birçok özellikleri bakımından felsefe tarihinde kendine özgü bir yer işgal eder.</p>

  <p class="p0">Plotinosçuluk önce felsefenin kendisi hakkında daha önceki bütün diğer Yunan filozoflarınkinden, bu arada belli bir ölçüde Platon&rsquo;un kendisininkinden de farklı olan bir anlayışı temsil eder. Bu anlayışa göre, felsefe özü itibariyle ne bir metafizik ne bilgi teorisi ne siyaset, hatta ne de ahlaktır. O her şeyden önce ve özellikle bir <span class="t13">kurtuluş öğretisidir.</span> Felsefe, amacı ruhun özüne kavuşmasını, varlığın ana ilkesiyle birleşmesini sağlamak olan bir bilgidir. Felsefenin bütün dalları, bu arada ahlakın, estetiğin kendileri bile bu amaca ulaşmak için ancak birer araç durumundadırlar.</p>

  <p class="p0">Plotinosçuluk, varlığın nihaî ilkesi olan gerçekliğe ulaşma ve onunla birleşme çabası olduğu için bir mistisizmdir ve Plotinos bu anlamda mistik bir filozoftur. Ancak onun mistisizmi felsefi bir mistisizmdir. Plotinos varlığın nihaî ilkesiyle birleşmenin yolunun birtakım karanlık, esrarengiz tekniklerden, pratiklerden veya sadece müminlere açık olan, onlara ifşa edilen gizli bilgilerden geçtiğine inanmaz. Bununla birlikte bu Plotinos için varlığın nihaî ilkesi olan şeye, nihaî gerçekliğe tümüyle akılsal bir yolla erişebileceğimiz anlamına da gelmez. Çünkü Plotinos&rsquo;ta sözü edilen varlık, özü itibariyle akılsal değildir, tersine akıl üstüdür. Dolayısıyla aklın, normal aklın, soyut veya çıkarsamacı aklın, diyalektik aklın ona ulaşmadaki rolü ve değeri sınırlıdır. Böylece Plotinos, bu varlığa yani Tanrı&rsquo;ya ulaşmanın, onunla birleşmenin yolunun sezgisel bir görüden (insight, vision), temaşadan (contemplation), Pythagorasçı anlamda theoria&rsquo;dan geçtiğini savunur ve kendisinin hayatında dört defa sezgisel görüye dayanan böyle bir deneyi de yaşamış olduğunu ileri sürer.</p>

  <p class="p0">Plotinos&rsquo;un bu görüşü onun felsefeyi özü itibariyle bir tür tinsel deneye, mistik deneye dönüştürmek istediği anlamına gelir. Plotinos&rsquo;ta artık bir Aristoteles&rsquo;te olduğu gibi varlığın sırf kendisi için ne olduğunun bilinmesi, bilginin sırf kendisi için aranması söz konusu değildir. Hatta Plotinos&rsquo;ta daha sonraki bazı Hristiyan ve Müslüman mistiklerinin kendisiyle yetinir gibi göründükleri şey; yani insan ruhunun varlığın nihaî ilkesi, nihaî gerçeklikle temas haline geçerek, onun tarafından aydınlatılması (işrâk) da söz konusu değildir. Plotinos&rsquo;un peşinden koştuğu, bundan daha fazla bir şey, İslam dünyasında Hallac Mansur gibi tasavvufçuların sözünü ettikleri, Tanrı&rsquo;yla birleşmek, onun birliği içinde erimek, yok olmaktır (fena fillâh).</p>

  <p class="p0">Ancak Plotinos&rsquo;u bir filozof yapan, tinsel veya dinsel amacı değildir; bu amacı gerçekleştirmeyi mümkün kılacak felsefi-rasyonel bir varlık tasavvuru ve bir metafizik geliştirmiş olmasıdır. Plotinos&rsquo;un metafiziği esas olarak bir aynı varlığın, her şeyin kaynağı olan şeyin, kendisini üç ayrı düzlemde veya planda ortaya koymasına dayanır. Plotinos bu varlıktan, Bir&rsquo;i veya Tanrı&rsquo;yı kasteder. O, varlık felsefesinde bu varlığı yani Tanrı&rsquo;yı sözünü ettiğimiz boyut veya düzlemlerin her birinde ayrı ayrı ele alır. <span class="t13">Enneadlar&rsquo;ın</span> VI. kitabı onun yani Bir&rsquo;in veya Tanrı&rsquo;nın kendisinde veya kendisi olarak ele alınmasına ayrılmıştır. V. ve IV. <span class="t13">Enneadlar,</span> Bir ya da Tanrı&rsquo;nın Nous (Akıl) ve Ruh olarak ele alınmalarını ifade eder ve Plotinos&rsquo;a göre <span class="t13">var olan bunlardır</span> ve <span class="t13">sadece bunlardır.</span> Fiziksel-duyusal dünyaya gelince, o Plotinos için bu anlamda yani herhangi bir gerçek veya tözsel anlamda var değildir. O, Plotinos&rsquo;un kendi deyimiyle ancak bir nesnenin sudaki aksi veya bir ışığın aynadaki yansıması anlamında hayali bir varlığa sahiptir.</p>

  <p class="p0">Plotinos bu üç varlık aşaması veya varlık tarzını, kendi başlarına, nesnel gerçeklikler olarak ele alıp inceler. Onun metafiziği, ontolojisi veya kozmolojisi bu varlık planlarının veya hipostazların objektif veya deyim yerindeyse statik olarak incelenmesini ifade eder. Ancak Plotinos&rsquo;un asıl kendine özgün görüşü bu nesnel metafizik gerçeklikleri aynı zamanda <span class="t13">ruhun iç hallerine</span> dönüştürmesinde ve onlara özdeş kılmasında yatar. Plotinos&rsquo;un metafiziğinde veya kozmolojisinde nesnel açıdan var olan gerçeklikler olarak ele alınan bu varlık aşamaları, psikolojisinde dinamik olarak, insan ruhunun içinde bulunduğu üç farklı duruma, <span class="t13">üç farklı bilinç düzeyine</span> tekabül eder. Başka bir deyişle insan ruhu, gerçekliği üç farklı aşamada görüp kavrayabilir veya yaşayabilir. Ruh, kendini en alt aşamada, ruh aşamasında sadece bir hayat ve hareket ilkesi olduğu için ruh olarak kavradığı gibi daha yüksek bir aşamada akıl olduğunu fark edebilir. Nihayet bundan daha ileriye, daha yukarıya yükselebilirse aslında Bir veya Tanrı olduğunu görebilir ve de böyle görmelidir. Böylece ruhun bu son aşaması, Plotinos için felsefenin tüm yolculuğunun bittiği, amacı olan hedefe ulaştığı anlamına gelir (Wallis, 5).</p>

  <p class="p0">Ancak bu Plotinos veya Yeni-Platonculuk için Yunan metafiziğinin, Yunan kozmolojisinin terk edilmesi veya bir yana bırakılması anlamına gelmez; yalnızca onun daha önceki tüm Yunan felsefesinde, hatta Platon&rsquo;un kendisinde görmediğimiz bir biçimde ruhun iç deneyine, iç hayatına uydurulması ve iç hayatını desteklemek üzere kullanılması anlamına gelir. Bu, öte yandan, Yunan felsefesinde daha önce Sokrates&rsquo;in dış dünyadan iç dünyaya, nesnelerin dünyasından insanın dünyasına, ruhun dünyasına dönüş yönünde yaptığı çağrının en yüksek anlamını bulduğu andır. Ancak Sokrates&rsquo;in çağrısı, fiziksel dünyada yer alan doğal bir varlık olarak insandan, ahlâkî değerlere sahip ahlâkî bir varlık olarak insana dönülmesi gerektiği yönünde bir çağrıydı. Plotinos&rsquo;ta ise felsefenin kendine döndüğü insan bundan farklı bir şey, kurtuluş peşinde koşan dindar, mistik, psikolojik insandır. Plotinos öncesi felsefede bu yönde bir arayışı temsil eden en çok Platon olmuştu. Ancak onun sisteminde kozmoloji ile psikoloji birbirinden gene de oldukça ayrı yerlerde durmaktaydılar. Plotinos&rsquo;da ise onlar arasında organik bir ilişki kurulmuştur. Bu ilişkinin sonucunda Plotinos&rsquo;da kozmolojiyle psikoloji bir aynı olayın iki farklı görüntüsü, ifadesi olmuştur.</p>

  <p class="p0">Plotinos başka ve daha özel bazı noktalarda da gerek Platon&rsquo;dan, gerekse daha önceki diğer felsefe okullarından ayrılmaktadır. Plotinosçuluk <span class="t13">mutlak bir idealizmdir,</span> daha doğrusu <span class="t13">mutlak bir spritüalizmdir.</span> Plotinos Platon&rsquo;dan daha kararlı bir biçimde veya daha radikal olarak varlığın veya gerçekliğin yalnızca ruh veya tin (esprit, spirit, Geist) yani madde-dışı bir töz olduğunu ileri sürer. Sokrates öncesi felsefenin en bilinçli materyalisti olan Demokritos&rsquo;un var olan tek şey olarak maddeyi yani tamamen maddi nitelikte olan atomları kabul etmesine ve maddi olmayan şeyleri, örneğin insan ruhunu özel bir maddeye yani yuvarlak ve hareketli atomlara indirgemesine karşılık, Plotinos maddenin hiçbir bağımsız veya tözsel gerçekliği olduğunu kabul etmez. Onu, Ruh&rsquo;un veya Tin&rsquo;in <span class="t13">mutlak yokluğa gitmeden önceki son aşaması,</span> bir benzetmeyle ifade etmek gerekirse gündüzün geceye, gün ışığının karanlığa yerini bırakmadan önceki son görüntüsü, alacakaranlık olarak ele alır.</p>

  <p class="p0">Platon&rsquo;da İdealar dünyasıyla maddi-duyusal dünya arasındaki ilişkiler konusunda başlıca iki modelin mevcut olduğunu biliyoruz. Onlardan biri, daha önce gördüğümüz gibi, basit olarak duyusal dünyanın gerçekliğini inkâr eder ve onun ancak ideal dünyaya benzediği, ondan pay aldığı ölçüde var olduğunu ileri sürer. <span class="t13">Timaios</span> diyaloğunda geliştirildiğini gördüğümüz ikinci model ise duyusal dünyanın kendisine özgü bir varlığa sahip olduğunu ve onun Demiorgos tarafından İdealar dünyası esas alınmak suretiyle varlığa getirilmiş olduğunu ileri sürer. Ancak bu her iki modelde de maddi-duyusal dünyayla, İdealar dünyası arasında herhangi bir töz benzerliği veya ortaklığı söz konusu değildir. Platon için duyusal dünya ya düpedüz var olmayan bir şeydir veya İdealara bakılarak biçimlendirilen bir madde, boş uzay veya kaptır.</p>

  <p class="p0">Plotinos&rsquo;ta ise durum bundan bir hayli farklıdır. Onun için evrende ancak tek bir ilke, tek bir töz ve tek bir gerçeklik vardır, ondan başkası yoktur. Plotinos, Platon&rsquo;un boş uzayı veya kabı gibi bir şeyin varlığını kabul etmez. Tanrı&rsquo;nın karşısına ondan ayrı, bağımsız herhangi bir varlığı yerleştirmez. Plotinos&rsquo;un Bir&rsquo;i veya Tanrı&rsquo;sı ne madde olarak taşar ne de Demiorgos gibi kendisinden farklı bir madde üzerinde çalışarak duyusal-fiziksel dünyayı meydana getirir.</p>

  <p class="p0">Plotinos&rsquo;ta var olan, tek bir şeydir. O, tindir ve onun bütün görünümleri, tezahürleri de tinseldir. O, tam kendinde olduğu yani hiç açılmamış, kendini hiç açmamış olduğu durumda Bir olarak adlandırılır. Bir kavramı, böylece Plotinos&rsquo;ta, var olan her şeyin aslında tek bir şey olduğu anlamına gelir. Bir açıldığında, ilk açılımında, kendisini aynı zamanda hem akıl (intellect), hem akılsal (intellectual) olarak ortaya koyar. Öte yandan bu iki şey, akıl ve akılsal da gerçekte birbirlerinden farklı şeyler değildirler. Akılsal, aklın içeriğidir veya onun nesnelleşmiş, dışlaşmış görüntüsüdür. Akıl ise akılsal olanın <span class="t13">kendisi hakkındaki bilinci, öz bilincidir.</span> Akıl&rsquo;dan sonra Bir&rsquo;in ikinci aşaması olan Ruh gelir. O da gerçekte aynı töze yani Bir&rsquo;e gönderir ve sadece onun bir başka ifadesinden, tezahüründen ibarettir.</p>

  <p class="p0">Böylece Plotinos&rsquo;ta var olan şeyler dizisi Ruh&rsquo;ta sona erer. Daha açık bir ifade ile Ruh ile birlikte tanrısal çıkış, tanrısal taşma sona erer. Duyusal veya fenomenal dünya, Plotinos&rsquo;ta Ruh&rsquo;tan çıkmaz; ileride daha ayrıntılı olarak göreceğimiz gibi o, Ruh&rsquo;un <span class="t13">eseridir,</span> ama onunla aynı varlığı, aynı tözü paylaşmaz. Bundan dolayı o, Ruh&rsquo;un veya Ruh aracılığıyla Bir&rsquo;in bir başka görüntüsü, bir başka varlık tarzı değildir.</p>

  <p class="p0">Böylece önemli bir konuya, her zaman tartışılmış olan Plotinos&rsquo;un bir panteist olup olmadığı sorununa gelmiş oluyoruz. Eğer panteizmden, her şeyin Tanrı olduğu; duyusal veya fiziksel dünyanın, doğanın da şu veya bu şekilde Tanrı ile aynı şey olduğu, çünkü onun tözünden, onun varlığından pay aldığını kabul eden bir görüşü, örneğin Stoacılığın veya Spinoza&rsquo;nın bu yöndeki öğretilerini anlıyorsak; Plotinos bu anlamda bir panteist değildir; eğer ondan duyusal dünyayı dışarıda bırakmak üzere var olan her şeyin yani Akıl ve Ruh&rsquo;un da Tanrı olduğunu veya Tanrı&rsquo;nın açılımları olduğunu kastediyorsak, Plotinos&rsquo;un bu anlamda bir panteist olduğunu söylememizde bir sakınca yoktur.</p>

  <p class="p0">Plotinos öncesi Yunan felsefesinde panteizmi savunan okul, Stoacı okuldur. Ancak Plotinos&rsquo;un panteizmiyle Stoacıların panteizmi birbirinden çok farklıdır ve bu asıl var olan şey olarak kabul edilen şeyin birincide yani Plotinos&rsquo;ta tinsel, diğerinde ise Stoacılarda maddi-cisimsel bir töz olarak alınmasından ileri gelen farklılıktan daha büyük bir farklılıktır. Stoacılarda iki ilkenin varlığını görmüştük. Bunlardan biri edilgin ilke yani dar anlamda madde, diğeri ise onun her tarafına nüfuz ederek onu canlandıran etkin kuvvet yani ruh veya akıldı. Stoacılıkta bunlar birbirlerinden bağımsız iki ayrı ilke, iki farklı varlıktı. Öte yandan onlar arasındaki ilişki de Plotinos&rsquo;un Bir&rsquo;i ile Akıl ve Ruh arasındaki ilişkiden tamamen farklı bir ilişki idi. Plotinos&rsquo;ta Bir veya Tanrı, Stoacıların aklı gibi kendisinden <span class="t13">fark.lt</span> bir şey içine nüfuz ederek onu canlı veya akıllı kılan şey değildir; tersine Akıl ve Ruh, Plotinos&rsquo;ta Tanrı&rsquo;dan çıkmış, ondan taşmışlardır; dolayısıyla O&rsquo;ndan başka bir şey değildirler.</p>

  <p class="p0">Plotinos&rsquo;un metafiziğinin Platon&rsquo;unkinden bir başka önemli farkı, onun evrenin zamanda varlığa gelişine ilişkin hiçbir ima içermemesi, tersine kararlı olarak kesin bir biçimde bunun tersini savunmasıdır. Yunan felsefesinde genel olarak, yokluktan varlığa gelmeye ilişkin bir görüşün mevcut olmamasına paralel olarak, evrenin zaman içinde belli bir anda varlığa gelmiş olduğu yönünde bir anlayışın var olmadığını biliyoruz. Bununla birlikte, Platon&rsquo;da <span class="t13">Timaios</span> diyaloğunda Demiorgos&rsquo;un İdealara bakarak boş uzayı şekillendirmeye başladığı yani evrenin sanki zaman içinde meydana gelmeye başladığı yönünde bir görüş bulunduğu gibi Stoacıların, evrenin uzun zaman periyodları içinde ortadan kalkıp yeniden meydana geldiği yönünde bir anlayışa sahip olduklarını biliyoruz.</p>

  <p class="p0">Plotinos&rsquo;ta ise bir veya birden çok dünyanın zaman içinde belli bir anda veya birbirini takip eden dönemlerde varlığa geldiğine ilişkin herhangi bir düşünce yoktur. Plotinos&rsquo;a göre var olan her şey ezeli olarak Bir&rsquo;den çıkmıştır ve bu süreç ebedi olarak varlığını sürdürmeye devam edecektir. Böylece Plotinos&rsquo;ta Bir&rsquo;den geri kalan şeylerin çıkışı belli bir zamanda başlamadığı gibi onunla kendisinden çıkan şeyler arasındaki ilişki de <span class="t13">zamansal bir öncelik-sonralık</span> ilişkisi değildir. Bir&rsquo;le geri kalan şeylerin zaman bakımından özdeş oldukları veya evrenin Bir&rsquo;le eşzamanlı olduğu Plotinos&rsquo;un temel tezlerinden biridir. Onun çok sevdiği ve sık kullandığı bir benzetmeye göre Bir&rsquo;le geri kalan varlıklar arasındaki ilişki, Güneş&rsquo;le onun ışınları, karla karın soğukluğu arasındaki ilişkiye benzer. Nasıl ki, Güneş ışınları varlıklarını Güneş&rsquo;e veya soğukluk varlığını kara borçlu olmakla birlikte, bu ikincilerin bulundukları her yerde ve zamanda birinciler de varsa Bir&rsquo;in kendisinin olduğu her yerde ve zamanda da geri kalan şeyler onunla eşzamanlı olarak vardır.</p>

  <p class="p0">Bu benzetme Platon&rsquo;la Plotinos arasındaki bir diğer önemli farkı görmemize imkân verir: Plotinos öncesi Yunan düşüncesi, değindiğimiz gibi, Tanrı ile evren arasındaki ilişkiyi, genel olarak var olan bir madde veya ham madde, malzeme ile ona biçim ve düzen kazandıran akıllı bir varlık, sanatkar arasındaki ilişki olarak tasavvur etmiştir. Bu gerek Anaksagoras, gerek Platon ve Stoacılar için geçerlidir. Ancak bu durumda bu sanatkar varlığın, söz konusu ham maddeye, uzaya veya kaba, niçin bir biçim ve düzen kazandırdığı sorusu ortaya çıkmaktadır. Eğer Tanrı mükemmelse &ndash;ki bütün bu filozoflara göre öyledir&ndash; kendi kendine yeterli olmalıdır. Öyleyse o kaostan veya uzaydan neden bir kozmos meydana getirmiştir?</p>

  <p class="p0">Tanrı-evren ilişkileri hakkında böyle bir paradigmanın ideal veya mantıki sonucu Epikuros veya Aristoteles&rsquo;te olduğu gibi Tanrı&rsquo;yı ancak ahlâkî bir mükemmellik ideali olarak kabul etmek, bunun dışında O&rsquo;na bir işlev yüklememek olacaktır. Ancak durumun böyle olmadığını, özellikle Tanrı&rsquo;yı insana benzeyen bir varlık olarak düşünen Platon&rsquo;un Demiorgos&rsquo;a, iyiliğinden ötürü, İdealara bakarak mümkün olduğu kadar uyumlu bir dünya meydana getirme yönünde bir amaç yüklemiş olduğunu biliyoruz.</p>

  <p class="p0">Plotinos ise böyle bir açıklamaya kesinlikle karşıdır. O, Bir&rsquo;in taşmasını yani diğer şeylere, Akıl&rsquo;a ve Ruh&rsquo;a varlık vermesini veya onları meydana getirmesini veya onlar olarak tezahür etmesini tamamen <span class="t13">irade-dışı, doğal ve zorunlu</span> bir süreç olarak görmektedir. Öte yandan duyusal dünya da Plotinos&rsquo;ta, ileride ayrıntılı olarak göreceğimiz gibi, Ruh tarafından benzeri bir süreç sonucu meydana getirilmektedir. Plotinos bu konuda fazla bir açıklama vermeyi imkânsız ve gereksiz görür: Nasıl ki, Güneş&rsquo;in etrafına neden ışık saçtığını veya karın neden içinde bulunduğu şeyi soğuttuğunu sormamızın bir anlamı veya gereği yoksa Bir&rsquo;in neden taştığını ve bu taşma sonucunda onun neden Akıl ve Ruh olarak ortaya çıktığını sormamız da gereksizdir. Plotinos&rsquo;un bu konuda verdiği tek açıklama, belli bir olgunluk derecesine sahip olan veya buna ulaşan her şeyin doğasını meydana getiren özelliğe uygun davranması, ona uygun etkide bulunmasına benzer olarak, en mükemmel anlamda var olan şey olan Bir&rsquo;in doğasının gereği olan şeyi yaptığı, doğası varlık olmasından ötürü zorunlu olarak taştığı ve etrafına varlık verdiği açıklamasıdır. Plotinos&rsquo;ta, bu ana tezinin sonucu olarak Platon&rsquo;un ne sanatkar Tanrı&rsquo;sı ne onun evreni meydana getirirken kendilerine baktığı akılsal örnekler ne bu örneklere bakarak iyiliğinden ötürü boş uzaya veya maddeye biçim ve düzen kazandırması vb. tarzında şeyler vardır.</p>

  <p class="p0">Plotinos&rsquo;la Platon arasındaki görüş farklılıkları bunlarla da sınırlı değildir. Plotinos bir başka ve aynı derecede önemli konuda, varlığın son tahlilde veya özü itibariyle akılsal olduğu konusunda da Platon&rsquo;a karşı çıkar. Ancak onun bu karşı çıkışının bazı Platoncu kaynakları olduğu da göz ardı edilemez.</p>

  <p class="p0">Platon, Tanrı anlayışında olduğu gibi -İdealar dünyasının içinde, İdealar hiyerarşisinin tepesinde yer alan bir İdea olarak Tanrı ve İdealar dünyasının dışında bulunan ve İdealara bakarak evreni meydana getiren sanatkar bir Tanrı-gerçekliğin doğasının ne olduğu konusunda da her zaman arzu edebileceğimiz kadar tutarlı değildir. Onun bir yandan gerçekliğin doğasını akılsallık olarak tanımlarken &ndash;var olan şeyler, İdealardır&ndash; diğer yandan İdealar arasında en yüksek bir İdea olan İyi İdeasını akıl-üstü bir varlık olarak tasvir ettiğini görmüştük. Platon, <span class="t13">Devlet</span> diyaloğunda İyi İdeasını Güneş&rsquo;e benzetmekte, Güneş&rsquo;in görünen dünyanın nesnelerine görülebilirlik, gören göze görme gücü vermesine benzer bir şekilde İyi İdeasının da aklın nesnelerine akılsallık ve onları kavrayan zihne onları kavrama gücünü verdiğini söylemektedir. Ancak daha önce üzerinde durduğumuz gibi, o bununla kalmamakta, söz konusu benzetmesini daha ileri götürmektedir. Platon, görünen dünyada Güneş&rsquo;in, ışığın ve duyusal nesnelerin varlıklarının ve görünebilirliklerinin nedeni ve kaynağı olması gibi İyi İdeasının da akılsal dünyanın nesnelerinin varlıklarının ve bilinebilirliklerinin kaynağı ve nedeni olduğunu ileri sürmektedir. Bu son fikri ona İyi İdeası ile ilgili olarak onun diğer İdeaların varlık ve gerçekliklerinin kaynağı ve nedeni olmakla birlikte bu varlık ve gerçekliğin kendileri olmadığı, tersine varlık ve gerçekliğin <span class="t13">ötesinde</span> ve <span class="t13">üstünde</span> bir şey olduğunu söyleme imkânını vermektedir (<span class="t13">Devlet,</span> 507 a-509 b).</p>

  <p class="p0">İşte Plotinos, Platon&rsquo;un bu ikinci görüşünden hareket ederek, ancak Platon&rsquo;dan çok daha açık ve kesin bir şekilde varlığın ilkesi veya kaynağı olan</p>

  <p class="p0">Bir&rsquo;in her türlü akılsallığın ötesinde ve üstünde olduğunu söyler. Bununla da kalmaz, onun yani Bir&rsquo;in veya Tanrı&rsquo;nın <span class="t13">varlığın bile ötesinde</span> olduğunu ileri sürer. Bu görüşünün bir başka ve Platon&rsquo;da rastlamadığımız sonucu, Yunan felsefe tarihinde ilk defa karşımıza çıkan <span class="t13">negatif teoloji</span> diye adlandırılan öğretidir. Platon daha önce gördüğümüz gibi İyi ideasının aynı zamanda varlık, öz, doğruluk ve güzellik İdeası ile aynı şey olduğunu veya İyi İdeasının bütün bu diğer İdeaları veya onların kavramlarını, içeriklerini kendisinde topladığını ileri sürmekteydi. Plotinos ise buna kesinlikle izin vermez. Ona göre her şeyin nihaî ilkesi olan Tanrı hakkında, O&rsquo;nun Bir ve İyi olduğu dışında hiçbir şey söylenemez, hatta eğer bunlardan somut içeriği olan yüklemleri anlıyorsak <span class="t13">Tanrı&rsquo;nın Bir veya İyi olduğu bile söylenemez.</span> Böylece Plotinos&rsquo;ta Tanrı&rsquo;ya hiçbir olumlu nitelik ve sıfat yüklenemez. Bu çerçevede Bir&rsquo;in var olduğu, bir öze sahip olduğu vb. söylenemez. Tanrı, Plotinos için ne olduğu ile değil, ancak ne olmadığı ile tanımlanabilir, O&rsquo;na ancak olumsuz sıfatlarla işaret edilebilir.</p>

  <p class="p0">Acaba bu, varlığın kaynağının akıl-dışı, irrasyonel olduğu anlamına mı gelmektedir? Bu konuyu geniş olarak ileride tartışacağız. Ancak burada şu kadarını belirtelim ki, Bir&rsquo;in kendisi, deyim yerindeyse özü itibariyle &ndash;ki aslında bu &lsquo;özü itibariyle&rsquo; sözü anlamsızdır, çünkü Bir&rsquo;in özü yoktur; bununla birlikte ondan söz ederken bu tür ifadelerde bulunmaktan başka çaremiz yoktur; nitekim Plotinos da zaman zaman aynı şeyi yapmaktadır&ndash; varlığın ve aklın üzerinde olmakta birlikte Plotinos ondan ilk çıkan, dolaysız olarak çıkan, o halde <span class="t13">onun doğasına en yakın olan şeyin varlık ve akılsallık</span> olduğunu söylemektedir. Çünkü bu ilk şey, Plotinos&rsquo;a göre aynı zamanda Öz (essence) ve Varlık (being) anlamına gelen Nous&rsquo;tur yani Akıl&rsquo;dır. O halde Bir&rsquo;in özü itibariyle akılsal bir şey, bir akıl olduğunu söylememiz doğru olmasa, eksik olsa bile, onun akla aykırı, saçma veya rastlantısal anlamında akıl-dışı bir şey olduğunu söylememiz daha büyük bir yanlış olacaktır.</p>

  <p class="p0">Bu aynı tahlili onun varlık-üstü, öz-üstü bir şey olduğu yönündeki yorumlar için de yapmamız gerekir; yani Bir&rsquo;in varlık olmaması, ona varlık sıfatının yüklenmesinin doğru olmaması, onun var olmaması veya var olmadığı anlamına gelmediği gibi Tanrı&rsquo;nın bir öze sahip olmadığını söylemek de ancak onun özel, belirli, sınırlı bir öz olmadığı, bu bakımdan öz-üstü olduğunu söylemek anlamına gelir.</p>

  <p class="p0">Buraya kadar Bir veya Tanrı sözcüklerini aralarında bir ayrım yapmaksızın eşanlamlı olarak kullandığımız gözden kaçmamıştır. Bunun nedeni Plotinos&rsquo;un da bu sözcükleri aralarında bir ayrım yapmaksızın her zaman eşanlamlı olarak kullanmasıdır. Zaten Bir&rsquo;in sözünü ettiğimiz özellikleri göz önüne alındığında, onun Tanrı olması gerektiği açıktır. Böylece bundan önce Bir hakkında söylenen şeyleri Tanrı hakkında söylenen şeyler olarak da kabul etmemiz mümkündür. O zaman Plotinos&rsquo;un ana tezi olarak ortaya şu çıkmaktadır: Var olan tek şey, biricik şey Tanrı&rsquo;dır. Geri kalan her şey Tanrı&rsquo;nın taşmasından -Müslüman filozoflarının ileride kullanacakları terimle &lsquo;südur&rsquo;undan, &lsquo;feyz&rsquo;inden başka bir şey değildir. Tanrı&rsquo;nın kendisi her türlü varlığın, özün, akılsallığın üzerindedir. Dolayısıyla onun hakkında özel, tikel varlıklara özgü özel, tikel nitelikler bir yana varlık, gerçeklik, doğruluk, güzellik gibi en yüksek anlamda genel, olumlu sıfatlar bile kullanılamaz (Ancak İslam filozofları bu sıfatların kullanılmasına izin verirler). Plotinos bu son sıfatların kullanılmasına ancak Nous düzeyinde izin verir; ama bu öte yandan Bir&rsquo;in veya Tanrı&rsquo;nın bu olumlu niteliklerden, mükemmellik sıfatlarından yoksun olduğu anlamına da gelmez, tersine var olan her şeyin en genel imkânı, bütün var olan şeylerin ana kaynağı olması bakımından Tanrı her türlü mükemmelliğe sahiptir.</p>

  <p class="p0">&nbsp;</p>
</body>
</html>
