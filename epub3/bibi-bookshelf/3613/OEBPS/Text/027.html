<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Plotinos&rsquo;tan sonra Yeni-Platonculuğun gelişmesi ile ilgili olarak üç dönem ayırt edilir. Birincisi Plotinos&rsquo;un doğrudan öğrencileri olan Amelius ve Porfirios&rsquo;un öğretilerinin teşkil ettiği dönemdir. İkincisi İS. yaklaşık 326 yılında ölmüş olan İamblichos&rsquo;un öğretisinden kaynaklanan Suriye ve Bergama Yeni-Platoncu okullar dönemi, üçüncü ve son dönem ise İS. 5-6. yüzyılların Atina ve İskenderiye okulları dönemidir.</p>

  <p class="p0">Atina&rsquo;da Yeni-Platonculuk, Bizans kilisesinin baskısıyla İmparator Jüstinyen tarafından 529 yılında kapatılıncaya kadar, Platon&rsquo;un Akademi&rsquo;sinin resmi öğretisi haline gelir. Bu dönemde Akademi&rsquo;nin ilk Yeni-Platoncu başkanı 432&rsquo;de ölmüş olan Plutarkhos&rsquo;tur (Bunu daha önce adı geçen <span class="t13">Paralel Hayatlar</span>'in yazarı Plutarkhos&rsquo;la karıştırmamak gerekir). Plutarkhos&rsquo;tan sonra okulun başına geçen diğer iki önemli isim, 437&rsquo;de ölen Syrianus ve tüm geç dönem Yeni-Platonculuğunun en tanınmış siması olan Proclos&rsquo;tur (412-485). Jüstinyen tarafından kapatıldığı sırada Akademi&rsquo;nin son başkanı Damascius&rsquo;tur. Akademi&rsquo;nin kapatılması üzerine Damascius&rsquo;la aralarında Aristoteles&rsquo;in ünlü bir şerhçisi olan Simplicius&rsquo;un bulunduğu altı meslektaşı İran&rsquo;a, Sasani hükümdarı Hüsrev&rsquo;in yanma gidecek, fakat burada aradıklarını bulamayarak kısa bir süre sonra ülkelerine geri döneceklerdir.</p>

  <p class="p0">İskenderiye okuluna gelince, bu okulun Yeni-Platoncu tarihi hakkında daha az bilgiye sahibiz. İskenderiye okulu daha çok Aristoteles üzerine şerhleriyle tanınır. Okul, 6. yüzyılda Hristiyan hocaların eline geçer. 641&rsquo;de Müslüman Araplar tarafından fethedildiğinde canlılığını devam ettiren etkin bir merkez durumundadır. Bu okulun Yeni-Platoncu öğretiminin başlatıcısi olarak Plotinos&rsquo;un hocası olan Ammonius Saccas kabul edilir. Daha sonraki temsilcileri arasında 4. yüzyılın sonu 5. yüzyılın başlarında yaşamış olan Theon adlı bir matematikçi ile onun Hristiyan ayak takımı tarafından acımasız bir şekilde öldürülmüş olan kızı Hypatia vardır. Yeni-Platoncu İskenderiye okulu en parlak dönemini Atina&rsquo;da Proclos&rsquo;tan ders gördükten sonra İskenderiye&rsquo;ye dönen Ammonius&rsquo;la yaşar. Yukarıda söz ettiğimiz Damascius ve Simplicius da Ammonius&rsquo;un öğrencileri olmuşlardır.</p>

  <p class="p0">İskenderiye&rsquo;de ortaya çıkmış diğer önemli bir isim, Johannes Philyoponus&rsquo;tur. O, Ammonius&rsquo;un Aristoteles üzerine konferanslarını yayınlamış, ayrıca biri Proclos&rsquo;a, onun dünyanın ezeliliği görüşüne diğeri ise Aristoteles&rsquo;e karşı eleştirilerini içeren iki eser kaleme almıştır. İskenderiye okulunun 6. yüzyılın ikinci yarısında Hristiyan hocaların eline geçmesinden önceki son temsilcisi ise Olympiodoros&rsquo;tur. Bu okul daha sonra gerek Bizans, gerekse İslam dünyasında Yeni-Platoncu etkinin korunması ve devamı bakımından önemli bir rol oynayacaktır.</p>

  <h3 class="h30"><a id="ncx970"></a><a id="a30"></a>Amelius ve Porfirios</h3>

  <p class="p0">Plotinos&rsquo;un gözde öğrencilerinden biri olan Amelius&rsquo;un en önemli görüşü, bir Yeni-Platoncu için hiç de alışık olmadık bir biçimde Kötü&rsquo;nün de bir İdeası olması gerektiğini ileri sürmesidir. Bu konudaki tezinin ana gerekçesi, bir İdeası veya Formu olmadığı takdirde Kötü&rsquo;nün Tanrı tarafından bilinemeyeceğidir. Amelius, İdeaların sayı bakımından sonsuz oldukları görüşünü de ortaya atmıştır. Sonuç olarak Amelius bütün ruhların birliği ve Akıl&rsquo;la olan akrabalıklarını temele alarak, Plotinos&rsquo;un üç hipostazını birbirinden ayıran sınırları ortadan kaldırmaya çalışmıştır.</p>

  <p class="p0">Fakat Yeni-Platonculuğun daha sonraki tarihi için hiç şüphesiz Porfirios daha önemlidir. O, İS. yaklaşık 232 yılında Sur&rsquo;da doğmuş ve 4. yüzyılın başlarında (İS. 305) ölmüştür. Felsefe tarihi bakımından önemli yanı, daha önce gördüğümüz gibi Plotinos&rsquo;u derslerini kaleme almaya teşvik etmesi, daha sonra bu eserleri ilk kez -veya eğer Plotinos&rsquo;un dostu ve doktoru olan Eustochius&rsquo;un onları daha önce yayınlamış olduğuna dair haberler doğruysa ikinci kezyayınlaması ve onların başına Plotinos&rsquo;un hayatıyla ilgili uzun bir biyografiyi yerleştirmiş olmasıdır. Porfirios&rsquo;un bunun yanında <span class="t13">Pythagoras&rsquo;ın Hayatı</span> adlı bir başka önemli biyografik eseri daha vardır.</p>

  <p class="p0">Porfirios çok yazan biridir. Kaynaklarda büyük kısmı bugün elimizde olmayan altmıştan fazla eserinin adı geçmektedir. Bunların bir bölümü din, mitoloji, gramer, retorik, müzik, matematik, astronomi gibi dar anlamda felsefenin içinde yer almayan konularla ilgilidir (daha önce sözünü ettiğimiz, Plotinos&rsquo;un isteği üzerine kaleme aldığı <span class="t13">Hristiyanlara Karşı</span> adlı polemik eseri de bu grup içinde yer almaktadır). Bir bölümü ise daha özel olarak felsefenin mantık, metafizik, ahlak felsefesi, psikoloji gibi alanlarına aittir. Bu sonuncular arasında en önemlisi hiç şüphesiz daha sonraki dönemde gerek Doğu İslam, gerekse Batı Hristiyan dünyası üzerinde en fazla etkide bulunmuş olan Aristoteles&rsquo;in mantığına, daha özel olarak <span class="t13">Kategorileri</span> ne bir giriş olarak kaleme almış olduğu <span class="t13">İsâgûci&rsquo;sidir.</span></p>

  <p class="p0">Porfirios, Plotinos&rsquo;tan farklı olarak ve daha sonra birçok Yeni-Platoncu yazarın kendisini izleyeceği gibi, Aristoteles&rsquo;in mantığına büyük önem verir. Yunanca &lsquo;Giriş&rsquo; anlamını taşıyan bu küçük kitabını yeni başlayanlar için Aristoteles&rsquo;in mantığı, daha özel olarak kategorileri hakkında bilgi veren bir eser olarak tasarlamıştır. Bu eserde Aristoteles&rsquo;in mantığının beş tümelini (cins, tür, ayrım, türsel ayrım ve ilinek) ele alır ve bu tümellerin nesnel bir varlığa mı sahip oldukları, yoksa sadece insan zihninde var olan şeyler mi oldukları; nesnel bir varlığa sahiplerse bunun cisimsel mi, yoksa cisimsel olmayan bir varlık mı olduğu ve nihayet onların duyusal varlıklardan ayrı olarak mı var oldukları, yoksa onlarda mı bulundukları şeklinde üç temel soru sorar. Eser, kısa bir süre sonra Boethius tarafından Latinceye çevrilecek ve Ortaçağ&rsquo;da tümellerin ne tür bir varlığa sahip oldukları konusunda kavram realistleriyle nominalistler arasında cereyan eden ve &lsquo;tümeller kavgası&rsquo; diye bilinen tartışmaların temelini oluşturacaktır.</p>

  <p class="p0">Porfirios, Amelius gibi Plotinos&rsquo;un hipostazları arasındaki kategorik ayrımları ortadan kaldırma yönünde çaba gösterir. Plotinos maddenin üzerinde üç hipostaz kabul etmiş ve bu hipostazları birbirlerinden ayırmıştır. Bu hipostazlar onda birbirlerinden bağımsız olmamakla birlikte birbirlerinden ayrı şeyler, varlığın farklı aşamaları olarak tasvir edilmiştir. Porfirios ise üç hipostazı birbiri içine giren ve son ikisinin ilkinin yani Bir&rsquo;in bir görüntüsü oldukları bir dizi olarak ele alır. Öte yandan, Plotinos&rsquo;un Akıl ile Ruh arasında yaptığı ayrımı da hemen hemen bir yana bırakır. Ruh&rsquo;un içinde akılsal olmayan, aşağı kısmın varlığını reddederek onu tümüyle akıla indirger.</p>

  <p class="p0">Duyusal dünya ile tinsel dünya arasındaki ilişkiler konusunda ise Porfirios&rsquo;un tersine bir tutum izlediği ve bu iki dünya arasındaki ayrımı daha da keskinleştirdiği görülür. Bunun bir sonucu olarak, ruhla beden arasındaki ilişkiler meselesinde Platon&rsquo;un Phaidon&rsquo;daki görüşünü yani ruhun bedene düşmüş olduğu ve ondan kaçması gerektiği yönündeki görüşünü benimser.</p>

  <p class="p0">Stoacılara karşı çıkarak, ruhun bedenden hiçbir şekilde etkilenmediği görüşünü savunmasına paralel olarak, Plotinos gibi ruhun tutkularının onun etkilenmeleri değil, eylemleri olduğunu ileri sürer. Cisimsel olmayan varlıkların, uzaysal sınırlamalara tabi olmadıklarını savunduğu için ruhun bedendeki varlığını bir yerde bulunma anlamında onda bulunma değil, onunla bir ilişki içinde bulunma (relation) olarak tanımlar. Porfirios&rsquo;a göre ruhun bedenle ilişkisi, bedene karşı bir yönelim, bir istidat olarak onunla birlikte bulunması demektir. Daha açık bir ifadeyle Porfirios için ruhun bedenle birlikte bulunması, onda faaliyette bulunması, onu yönetmesi anlamına gelir.</p>

  <p class="p0">Ancak bu görüş, Plotinos gibi Porfirios&rsquo;u da cevaplandırılması gereken iki önemli soruyla karşı karşıya bırakır: Eğer ruh, bedende bulunmuyorsa, özü itibariyle bedenden etkilenmeyen bir şeyse onun neden maddeden arındırılması ve bedenden kurtarılması gerekmektedir veya böyle bir arındırma nasıl mümkündür? Sonra böyle bir varsayımda onun bedene yani maddeye düşmesi nasıl söz konusu olabilir? Ruhla beden arasındaki keskin zıtlıktan kaçınmak için, Plotinos Ruh&rsquo;u bazen Akıl&rsquo;ın salt bir görüntüsü ve bir hayali olarak ele almıştır. Porfirios da aynı yönde ilerleyerek Ruh&rsquo;u Akıl&rsquo;ın bir hayali, bir görüntüsü olarak gören bu &lsquo;illüzyoncu&rsquo; görüşü devam ettirir.</p>

  <p class="p0">Ruh göçü sorunu daha sonraki Yeni-Platonculukta bir başka önemli tartışmanın konusu olmuştur. Numenius ve Plotinos&rsquo;un, farklı ruh türleri (tanrısal, insani, hayvansal) arasındaki sınırları ortadan kaldırma yönündeki genel eğilimlerine uygun olarak insan ruhlarının hayvanlara geçebileceği görüşünü kabul etmelerine karşılık İamblichos bu görüşe karşı çıkarak Platon&rsquo;un bu konudaki sözleriyle kötü insanların gelecekteki hayatta hayvanlarınkine benzer bir karaktere sahip olacaklarını kastettiğini ileri sürecektir. Porfirios&rsquo;un ise bu konuda hocasının yanında yer aldığı görülmektedir: Ona göre de insan ve hayvan ruhları bir aynı türe aittirler ve böylece onların her ikisi de akılsaldır.</p>

  <p class="p0">Porfirios&rsquo;un ahlak felsefesi de ilginçtir. O dört tür erdemin varlığını kabul eder. Bunlar ahlâkî (civic), arınmacı (purgative), temaşacı (contemplative) ve nihayet ideal (paradigmatic) erdemlerdir. Bu erdemler kendi aralarında da bu sıraya göre hiyerarşik bir düzen oluştururlar. Bu düzende daha yukarıda olan daha aşağıda olanı içerir ve ondan üstündür. Porfirios ayrıca bu erdem türlerinin her birine Platon&rsquo;un dört ana erdemini yani bilgelik, ölçülülük, cesaret ve adalet erdemlerini yerleştirir. Yalnız bu erdemler, sözünü ettiğimiz farklı erdem türleri içinde farklı şekillerde kendilerini gösterir. Örneğin bilgelik, ahlâkî erdemler düzeyinde veya ahlâkî bir erdem olarak insanın gündelik hayata ilişkin davranışlarında basiretli davranması anlamına gelir. Ama arındırıcı erdemler düzeyinde o, ruhun bedenin etkisi altında kalmaksızın, kendi doğasına uygun olarak doğru kanaatlere sahip olması veya onları meydana getirmesi demektir. Aynı erdem, temaşacı erdemler düzeyinde ise bir başka şey, ruhun, Akıl&rsquo;da içerilmiş olan özleri temaşa etmesi anlamına gelir.</p>

  <p class="p0">Porfirios klasik Yunan mitolojisinin efsanelerini felsefi alegoriler olarak yorumlama konusunda Plutarkhos&rsquo;la başlayan geleneği devam ettirir ve onu daha ileri götürür. Epikurosçu bir düşünür, Platon&rsquo;u kanıtlanabilir bir doğrunun yerine, şiirsel bir efsane kılığı altında yanlışı geçirmekle suçlamıştır. Porfirios&rsquo;un buna cevabı &lsquo;doğanın gizlenmekten hoşlandığı&rsquo;, dolayısıyla efsanenin de bir bakıma doğal olduğu şeklinde olur. Ona göre efsane bütün insanlar için uygun bir ifade formudur, çünkü insanlar esas olarak imgelerle düşünürler. Bu genel tutumunun bir sonucu olarak Porfirios Homeros&rsquo;un bazı hikâyelerinin literal anlamları arkasında bazı gizli, felsefi anlamlar bulur.</p>

  <p class="p0">İS. 2. yüzyılda derlenmiş olduğu bilinen dinsel bir pagan metni olan <span class="t13">Kaidelilerin Kehanetlerini</span> felsefi olarak yorumlayan ilk Yeni-Platoncu, Porfirios&rsquo;tur. Bu metin Porfirios&rsquo;tan sonra gelen Yeni-Platoncular ve özellikle İamblichos tarafından otantik bir tanrısal vahiy olarak ele alınacaktır. İamblichos&rsquo;tan itibaren din, dinsel ayinler, hatta büyü, teurji, felsefe ile birlikte veya felsefenin yanında ruhun kurtuluşunun bir diğer yolu olarak görülecektir. Aslında Porfirios&rsquo;un kendisi bu görüşü paylaşmaz. O, büyü ve teurjiyi reddetmez, ama onların etkisinin, Plotinos gibi, sadece doğanın alanı içinde geçerli olduğunu, onunla sınırlı olduğunu savunur. Bununla birlikte Porfirios&rsquo;un dinsel konularla ilgili bu tutumu, daha sonra İamblichos&rsquo;un benimseyeceği felsefeyi tümüyle dinin hizmetine vereceği ve dinden daha aşağı düzeyde bir kurtuluş yolu olarak göreceği ortamı hazırlar.</p>

  <h3 class="h30"><a id="ncx983"></a><a id="a31"></a>İamblichos</h3>

  <p class="p0">İamblichos İS. yaklaşık 245-330 yılları arasında yaşamıştır. Bir süre Porfirios&rsquo;un öğrencisi olmuş, daha sonra doğum yeri olan Suriye&rsquo;ye giderek Apamea&rsquo;da kendi adına bir okul kurmuştur. Platon ve Aristoteles üzerine bugün hiçbiri elimizde olmayan bazı şerhler yazmış, ayrıca en büyük bir otorite olarak kabul ettiği Pythagoras&rsquo;ın öğretileri üzerine de önemli bir eser kaleme almıştır.</p>

  <p class="p0">Plotinos sonrası Yeni-Platonculuğun tarihi bakımından İamblichos, Porfirios&rsquo;tan daha önemlidir. O, Yeni-Platonculuk içinde sadece yeni bir okulu değil, aynı zamanda yeni bir düşünce tarzını temsil eder (Dodds, XIX).</p>

  <p class="p0">Yeni-Platoncu kuram içinde, daha sonra Atina ve İskenderiye okullarında ortaya çıkacak olan bazı temel yeniliklerin kaynağı İamblichos&rsquo;tur. İamblichos&rsquo;un ve daha sonra onun bu konudaki tutumunu devam ettirecek olan Proclos&rsquo;un en önemli özelliği, Plotinosçu metafiziği katı, sınırları kesin olarak belirlenmiş hipostazlardan veya varlık düzlemlerinden meydana gelen hiyerarşık bir sisteme dönüştürmüş olmalarıdır.</p>

  <p class="p0">Bu bağlamda olmak üzere İamblichos, Porfirios&rsquo;tan farklı olarak Ruh ile Akıl arasında kategorik bir ayrım yapar. Ona göre, Ruh ve Akıl, bir aynı tözün iki farklı görüntüsü değildir. Ruh, Platon&rsquo;un söylediği gibi Akıl&rsquo;a tabi olan, ondan daha aşağı bir düzeyde bulunan ayrı, bağımsız bir tözdür ve onun özü, özsel doğası, tinsel dünya ile duyusal dünya arasında bir aracı olmasıdır. Bu aracılık durumu, açık olarak kendisini Ruh&rsquo;un özü bakımından ezeli-ebedi olmakla birlikte, faaliyetlerinin zaman içinde meydana gelmesinde gösterir.</p>

  <p class="p0">İamblichos bu görüşüne paralel olarak Ruh&rsquo;un algısıyla Akıl&rsquo;ın algısı arasında da kesin bir ayrım yapar: Akıl&rsquo;dan ayrı olduğu için Ruh&rsquo;un algıladığı veya temaşa ettiği şeyler, Akıl&rsquo;ın temaşa ettiği aşkın ideal Formlar veya İdealar değil, bunların yalnızca duyusal dünyadaki tohumsu nedenleri (logoi spermatikoi) olabilir. Öte yandan İamblichos, Plotinos&rsquo;tan farklı olarak farklı düzlemlere ait ruhlar arasında da ayrım yapar: Buna göre insan ruhları tanrıların ruhları ile aynı tözden meydana gelmiş (consubstantial) değildir.</p>

  <p class="p0">İamblichos aynı bakış açısının bir diğer sonucu olarak, Plotinos&rsquo;un Ruh&rsquo;un yüzü sürekli olarak Akıl&rsquo;a dönük olan ve duyusal dünyaya düşmesi söz konusu olmayan bir üst kısmının var olduğu görüşüne de karşı çıkar. Bununla birlikte, ruhun etkilenimleri veya duygulanımlarının aslında ruha değil, sadece onun alt kısmının bedenle birleşmesinden meydana gelen bütüne mal edilmesi gerektiği konusunda Plotinos&rsquo;u izler. Ancak ondan farklı olarak bu hatadan tüm ruhun etkilenebileceğini kabul eder. Hiyerarşik evren görüşünün sonucu olarak hiçbir ruhun ait olduğu dünyadan ayrılamayacağını ileri sürdüğü için insan ruhunun bir hayvanın bedenine geçebilececeği yönündeki Plotinosçu görüşü reddeder; ama bir yandan da Plotinos&rsquo;la birlikte onun yukarı dünyalara, meleklerin dünyasına yükselebileceğini kabul eder. Fakat ona göre bu, yine Plotinos&rsquo;tan farklı olarak ruhun, kendi imkânları veya gücü sayesinde değil, tanrıların iyi niyetleri ve söz konusu ruhları aydınlatmaları sonucu gerçekleşebilir.</p>

  <p class="p0">Bu sontez bizi Plotinos sonrası Yeni-Platoncu akımiçinde İamblichos&rsquo;un özelliğini oluşturan bir başka ve önemli öğretiye götürür: Bu, İamblichos&rsquo;un daha önce ne Plotinos ne de Porfirios tarafından kabul edilmeyen, mutluluk ve kurtuluşa erişmenin Tanrı üzerine konuşma (teoloji) veya Tanrı&rsquo;yı temaşa etme (theoria) yoluyla değil, ancak teurji yani peygambersi bir coşku (trance) halinin sonucunda bir heykel veya insani varlık üzerinde tanrısal gücün cisimleşmesini sağlayan ritüel büyü aracılığıyla mümkün olduğu yönündeki öğretidir. O, bu öğretisini <span class="t13">Sırlar Üzerine</span> veya <span class="t13">Mısırlıların Sırları Üzerine</span> adlı eserinde ortaya koyar.</p>

  <p class="p0">Olympodoros Yeni-Platoncu okul içinde İamblichos&rsquo;un gerçekleştirdiği bu temel değişikliği şu şekilde ifade etmektedir:</p>

  <p class="p5"><span class="t14">&ldquo;Bazıları, örneğin Plotinos, Porfirios vb. ön plana</span> <span class="t15">felsefeyi,</span> <span class="t14">diğerleri, örneğin İamblichos, Syrianus ve Proclos</span> <span class="t15">rahiplik sanatım</span> <span class="t14">koyarlar&rdquo; (Dodds, XXIII).</span></p>

  <p class="p0">Gerçekten de İamblichos&rsquo;un söz konusu eserindeki ana tezi sadece dinsel ayin ve ibadet, dualar ve ritüeller yoluyla kurtuluşa erişmenin mümkün olduğu değildir; bundan daha özel olarak <span class="t13">teurjinin &lsquo;theoria&rsquo;dan, dinin felsefeden üstün olduğudur.</span> Bunun nedeni, Plotinos&rsquo;la birlikte ikisi için de Tanrı&rsquo;nın özü itibariyle akılsal bir varlık olmamasıdır. İamblichos Tanrı veya tanrılarla birleşmek için yardımımıza çağıracağımız güçler hakkında belli bir entelektüel kavrayışa ihtiyacımız olduğunu kabul eder. Ama, ona göre Plotinos ve Porfirios&rsquo;un hataları, hayati birleşmenin bunun için gerekli olan <span class="t13">ritüel eylemlerin uygulamasına</span> bağlı olduğunu görmemeleridir. Plotinos&rsquo;un ileri sürdüğü gibi bu ritüeller, güçlerini duyusal evrende hüküm süren evrensel sempatiden değil, tanrıların yardımından, onların iradi olarak insan ruhuna sağladıkları bağıştan (grâce) alırlar. Bundan dolayı, kurtuluş insanın kendi gücünden ileri gelemez ve felsefe tek başına insanın kurtuluşunu sağlayamaz.</p>

  <p class="p0">Nitekim aynı görüşü savunan Proclos da teurjinin &lsquo;tüm insani bilgelikten daha üstün bir güç olduğu&rsquo;nu, &lsquo;bireysel varlıkların bir keşif eylemi veya onlara özgü olan faaliyetler sayesinde değil, bazı taşlarda, otlarda veya hayvanlarda bulunan gizli sembollerin esrarlı işlemleri aracılığıyla Bir&rsquo;le birleşebilecekleri&rsquo;ni savunacaktır (Dodds, XXIII).</p>

  <p class="p0">Yeni-Platoncu hareket içinde İamblichos&rsquo;un bu görüşü, insanın kurtuluşunda tanrısal iradenin rolü üzerindeki bu ısrarı, insanın tanrısal olana karşı tutumu ile ilgili önemli bir değişikliktir. Bu, Yeni-Platonculuğu, Plotinos ve Porfirios&rsquo;un kararlı bir şekilde karşı çıktıkları Sır ve Kurtuluş dinlerine yaklaştırır. Plotinos&rsquo;un içinde yaşadığı çağın dinsel ihtiyaçlarını ve kaygılarını, Yunan akılcılığının ana çerçevesi, temel kavramları içinde anlamaya ve ifade etmeye çalışan bir filozof olduğunu görmüştük. Porfirios da aynı çizgiyi devam ettirmiştir. O, sıradan veya ortalama insanla filozof arasında bir ayrım yapmış, dinsel pratiklerin, ritüellerin sıradan insan için daha kurtarıcı olduğunu, onlara daha yararlı olduğunu kabul etmekle birlikte, filozoflar için yüksek bir değere sahip oldukları görüşünü reddetmiştir. Porfirios, Sır dinlerinin yöntemlerinin ancak felsefeyi doğrudan kavrama ve uygulama imkânına sahip olmayan insanlar için uygun olan şeyler olduklarını ileri sürmüştür. Bu yöntemler ruhu, felsefe yoluyla akılsal dünyaya yükseltme imkânına sahip olan filozof için ise hem gereksiz, hem de yetersizdir. İamblichos ve daha sonra Proclos&rsquo;ta bu iddiadan tümüyle vazgeçildiği ve felsefenin yerine dinin, Sır dinlerinin ve bu dinlerin uygulamalarının konulmak istendiği görülmektedir.</p>

  <p class="p0">Platon&rsquo;un akıl ile akılsal arası ilişkiler öğretisinin içinde bulundurduğu güçlüklere daha önce değinilmişti. Platon&rsquo;un felsefesini benimseyenler içinde kimileri akılsal olanı (İdeaları) akıldan (Demiorgos) ayrı, onun dışında bir şey olarak görmenin, aklın akılsal veya akıllı olmadığını, akıllı olmak için kendi dışına çıkmanın ve akılsal olanı temaşa etmenin gerektiğini kabullenmek anlamına geldiğini savunmuşlardır. Öte yandan bu akılsal olanla ilgili olarak da, onun akıl tarafından algılanmaması halinde akılsal olmaması tehlikesini içermekteydi.</p>

  <p class="p0">Öte yandan Plotinos&rsquo;un metafiziğinde &lsquo;her şeyin her şeyde olduğu, ancak her şeyde bu şeyin doğasına uygun bir şekilde bulunduğu&rsquo; yönünde bir görüşün olduğunu görmüştük. Daha önce çeşitli vesilelerle üzerinde durduğumuz gibi Plotinos&rsquo;a göre var olan sadece Bir&rsquo;di; ancak bu Bir, kendisini farklı düzlemlerde veya farklı tarzlarda ortaya koymaktaydı. Bir veya İyi&rsquo;de adlandırılamaz bir birlik olarak bulunan şey Nous&rsquo;ta kendisini bir Akıl ve akılsal, Varlık ve Öz olarak ortaya koymakta veya açmaktaydı. Ruh&rsquo;ta ise aynı töz, daha büyük bir çokluk olarak ortaya çıkmasının yanı sıra özellikle Hayat olarak kendini göstermekteydi. Ancak, bu Plotinos için Ruh&rsquo;un Akıl&rsquo;dan veya Akıl&rsquo;ın Hayat&rsquo;tan yoksun olduğu anlamına gelmemekteydi. Ayrıca Plotinos bireysel insan ruhlarının aynı zamanda diğer bütün ruhları ve evrensel bir hipostaz olarak Ruh&rsquo;u içine aldığı şeklindeki bir düşünceyi savunduğu gibi Akıl ile akılsal arasında da bir ayrım yapmamaktaydı. Kısaca Plotinos&rsquo;ta her bir hipostaz kendi düzleminde, kendi yerine, kendi doğasına uygun bir tarzda Varlık&rsquo;ın tümünü ifade ettiği gibi, her bir hipostaz içinde yer alan her özel, tikel üye de (bireysel ruh, bireysel akıl) bu hipostazın bütününü yansıtmaktaydı.</p>

  <p class="p0">İşte İamblichos bu görüşe de karşı çıkmaktadır: Ona göre varlığın veya gerçekliğin farklı düzeyleri birbirinden ayrıdırlar ve bu düzeyler içinde daha yukarıda olan, daha aşağıda olanın içinde bütünüyle veya kendisi bakımından bulunamaz. Onlar yani hipostazlar arasında sadece <span class="t13">tekabüller</span> olabilir. Böylece Ruh&rsquo;un dünyası, Akıl&rsquo;ın dünyasını içinde bulunduramaz, onun sadece daha aşağı düzeyden bir <span class="t13">tekabülünü</span> temsil edebilir. O halde Plotinos&rsquo;un ileri sürdüğü gibi &lsquo;her şeyin her şeyi içerdiği&rsquo;ni söylemek yerine &lsquo;her şeyin her şeyi ancak <span class="t13">kendi varlık tarzında, kendi düzeyinde, kendi yerine ve kendi doğasına uygun biçimde içerdiği&rsquo;ni</span> kabul etmek gerekir.</p>

  <p class="p0">İamblichos bu genel görüşüne uygun olarak akılla akılsal olan arasında da benzeri bir ayrım yapar ve Plotinos&rsquo;un yapmaktan kaçındığı şeyi yani onlar arasında ontolojik bir öncelik-sonralık ilişkisinin varlığını kabul eder. Ona göre akılsal, varlık bakımından, akıldan <span class="t13">önce</span> gelir. Çünkü Platon&rsquo;un <span class="t13">Parmenides&rsquo;te</span> özel olarak üzerinde durduğu gibi, düşüncenin nesneleri, onları düşünen şeyden bağımsız olmak ve ondan önce gelmek zorundadırlar. İamblichos aynı bakış açısından hareketle Varlık, Hayat ve Akıl arasında da benzeri bir ontolojik öncelik-sonralık ilişkisi kurar. Platon&rsquo;un İdealar kuramında daha tümel olan kavramlara metafizik hiyerarşide daha yüksek bir yer vermesine benzer bir tarzda, Varlık&rsquo;ı Hayat&rsquo;ın, Hayat&rsquo;ı ise Akıl&rsquo;ın önüne geçirir. Ona göre var olan her şey hayata sahip olmadığı gibi canlı olan her şey de düşünme gücüne sahip değildir. O halde Varlık&rsquo;ın Hayat&rsquo;tan, Hayat&rsquo;ın da Akıl veya Düşünce&rsquo;den önce gelmesi zorunludur.</p>

  <p class="p0">İamblichos&rsquo;un bunun sonucu olarak Aristoteles&rsquo;in ılımlı realizmini veya konseptüalizmini reddederek, Platon&rsquo;un <span class="t13">kavram realizmini</span> benimsediğini görürüz. Ona göre İdealar veya Formlar, Aristoteles&rsquo;in ileri sürdüğü gibi yalnızca tikeller <span class="t13">içinde</span> etki veya faaliyette bulunan doğal tözlerden ibaret değildir; Platon&rsquo;un doğru bir şekilde gördüğü ve belirttiği gibi onlardan bağımsız, kendi başlarına varlığa sahip olan tözlerdir ve onlar tikellerin sadece bilgi bakımından (cognitive) açıklayıcı ilkeleri değildir, aynı zamanda onların ontolojik varlık nedenleridir.</p>

  <p class="p0">İamblichos&rsquo;un bu iki özel öğretisine paralel olarak geliştirdiği bir başka özel veya yeni görüşü, Platon&rsquo;un &lsquo;pay alma&rsquo; kuramına getirdiği farklı yorumdur. Platon duyusal dünyada bulunan tikel nesnelerle onların modelleri olan İdealar arasındaki ilişkiyi birincilerin ikincilerden &lsquo;pay alma&rsquo;ları olarak açıklamıştı. Buna göre İdealar, tikel nesnelerin dışında ve üzerinde aşkın bir varlığa sahiptiler. Tikel nesneler ise İdealardan pay aldıkları için veya almış oldukları pay ölçüsünde varlığa gelmekteydiler.</p>

  <p class="p0">İamblichos Platon&rsquo;un bu &lsquo;pay alma&rsquo; kavramına dayanarak yeni bir kuram ortaya atar. Bu, a) parçalarından <span class="t13">önce gelen</span> ve onlara aşkın olan bir bütün, b) parçalarından <span class="t13">meydana gelen</span> bir bütün, c) parçalarında <span class="t13">bulunan</span> bir bütün ayrımına dayanan kuramdır. İamblichos&rsquo;a göre gerçekten var olan bir şey; a) kendisinden pay alan şeylerden ayrı ve onlara aşkın bir varlık, bir töz olan şey (amethektos, imparticipable), b) kendisinden pay alınan şey (methektos, participable) ve nihayet c) kendisinden pay alan şeylerde bulunan şey (metekhon, participant) olmak üzere üçlü bir varlığa sahiptir: İdealar örneğiyle ifade etmek istersek, İdealar; a) aşkın tözler, kendilerinden pay alınması söz konusu olmayan İdealar, b) kendilerinden pay alınan İdealar ve nihayet c) kendilerinden pay alan varlıklarda bulunan İdealar olarak üçlü bir varlığa sahiptirler. İdeaların kendilerini değil de onları içeren aklı örnek olarak verirsek, onun; a) duyusal, bireysel varlıkların akıllarının üzerinde bulunan ve kendisinden herhangi bir şekilde pay alınması mümkün olmayan bir töz olarak akıl, b) bireysel akılların (participants) kendisinden pay aldıkları akıl ve nihayet c) duyusal varlıklarda bulunan, evrene içkin akıl olmak üzere üçlü bir varlığı vardır. Böylece İamblichos varlığın veya gerçekliğin her aşamasını kendi üzerinde yer alan aşamaya bağlar ve onun en yüksek ifadesini, paylaşılmayan şeyin temsil ettiği paylaşılan bir şey olarak görür. Bu bağlamda olmak üzere İamblichos&rsquo;ta duyusal dünyanın ilkesi olan ruhun, ancak bu kez aşağıdan yukarı doğru olmak üzere, benzeri bir varlığa sahip olduğu görülür: a) pay alan öznelerde bulunan, onlarda içerilmiş olan ruh, b) bu öznelerin kendisinden pay aldıkları paylaşılan ruh ve c) bu paylaşılan ruhun üzerinde yer alan paylaşılması söz konusu olmayan bir töz olarak, aşkın bir varlık olarak ruh.</p>

  <p class="p0">İamblichos&rsquo;un bu ayrımının ve bu ayrıma dayanarak ortaya attığı kuramının temelinde Platon&rsquo;un tözler olarak İdealar anlayışıyla, bu İdeaların duyusal varlıklar tarafından paylaşılması görüşünün ortaya çıkardığı güçlüklerin bulunduğu anlaşılmaktadır. Sorun şudur: Eğer İdealar tözler iseler, duyusal varlıkların onlardan pay almaları nasıl mümkün olabilir? O halde Platon&rsquo;un İdeaların mutlaklık ve bağımsızlığı görüşünü, onun pay alma kuramıyla uzlaştırmak gerekmektedir. Nitekim bu güçlüğü fark eden Porfirios duyusal varlıkların İdealardan pay aldıkları görüşünü reddetmek ihtiyacını duymuş ve buna paralel olarak Platon&rsquo;un <span class="t13">Timaios</span>&rsquo;unda duyusal dünyayı meydana getiren kozmik ruhun üstünde bir başka, kozmos-ötesi ruhun varlığını bulmaya çalışmıştır. İamblichos&rsquo;un bu güçlüğün üstesinden gelmek için bulduğu çözüm, aynı yönde ilerleyerek duyusal dünyayı meydana getiren ruh yani kozmik ruhla, diğerini yani kozmos-üstü ruhu birbirinden ayırması ve kozmos-üstü ruhun duyusal dünyadaki varlıkların kendisinden pay almadıkları bir ruh olduğunu ileri sürmesidir.</p>

  <p class="p0">Öte yandan İamblichos&rsquo;un bu görüşü yukarıda işaret ettiğimiz genel tutumuna uygundur. Bu tutum, belirttiğimiz gibi Plotinos&rsquo;un hipostazlar arasındaki sınırları ortadan kaldırmak veya yumuşatmak, onları bir ve aynı gerçekliğin farklı aşamaları olarak görüp aralarında süreklilikler tesis etmek isteyen anlayışına karşı olarak, bu sınırları kesin bir şekilde ortaya koymak, katılaştırmak, varlığın çeşitli aşamaları, yukarı ve aşağı dereceleri arasında kesin ayrımlar oluşturarak onları ontolojik bakımdan sert bir hiyerarşiye tabi tutmak yönünde kendini gösteren tutumdur.</p>

  <p class="p0">O halde Plotinos sonrası Yeni-Platonculukta üstadın hipostazlar kuramı ve bu kuramda hipostazlar arasındaki ilişkilerin tasarlanması konusunda birbirine zıt iki yorumun ortaya çıktığı görülmektedir. Bunlardan birincisi hipostazlar arasında sürekliliği vurgulamak, onları bir ve aynı gerçekliğin farklı görüntüleri olarak ele almak şeklinde ortaya çıkan yorumdur ki, bu yorum Porfirios tarafından temsil edilmektedir. İamblichos ve daha sonra Proclos&rsquo;un temsil ettiği ikinci yorum ise bunun tersine hipostazlar arasındaki ayrımları katılaştırmak, hipostazlardan her birini kendi varlık gerçekliği ve bağımsızlığı içinde diğerinden ayırmak şeklinde ortaya çıkmaktadır.</p>

  <p class="p0">İamblichos, Plotinos&rsquo;un hipostazlarını birbirinden kategorik olarak ayırmak yoluna gittiğinden onlar arasında ilişki kurmak, süreklilik tesis etmek ve birinden diğerine geçişi mümkün kılmak üzere ortak veya aracı terimler bulmak sorunuyla karşılaşır. Bu problemi çözmek için ortaya attığı kuram ise &lsquo;ara terimler yasası&rsquo; olarak adlandırılan kuramdır. Bu yasanın ya da kuramın esası birbirinden farklı olan iki şeyi, bu iki şeyin ortak olarak sahip oldukları üçüncü bir şeyle birleştirmektir. İamblichos&rsquo;un ara terimler yasası, soyut bir biçimde ifade edersek, A&rsquo;nın B olmadığını, dolayısıyla A&rsquo;dan B&rsquo;ye doğrudan geçişin mümkün olmadığını, ancak kendisi aynı zamanda A ve B olan bir şey aracılığıyla bu tür bir geçişin mümkün olduğunu ileri sürer. Bu, ortada A, B ve AB diye üç şeyin olduğu veya olması gerektiği anlamına gelir. İamblichos bu yasanın en iyi örneğini Platon&rsquo;da, onun Ruh&rsquo;u ezeli-ebedilikle zamansallık, akılsal dünya ile duyusal dünya arasında bir aracı varlık olarak ortaya koyan öğretisinde bulur.</p>

  <p class="p0">İamblichos bu yasanın özel bir uygulaması olarak, Plotinos&rsquo;un Bir&rsquo;i yanında bir başka, Plotinos&rsquo;un Bir&rsquo;inin üzerine yerleştirdiği Bir&rsquo;in varlığını kabul eder. İamblichos&rsquo;a göre Plotinos, bir yandan Bir&rsquo;in varlığın üzerinde, ona aşkın olduğunu söylemekte, öte yandan onun, yani varlığın Bir&rsquo;den çıktığını ileri sürmektedir. Oysa böyle bir şey mümkün değildir. Varlığın nedeni olan ve onun kendisinden çıktığı Bir&rsquo;in, kendisine hiçbir yüklemin yüklenmesi mümkün olmayan mutlak Bir&rsquo;den ayırt edilmesi, ondan ayrı bir şey olduğunun kabul edilmesi gerekir. Böylece bu ikinci Bir, mutlak Bir&rsquo;den bir çokluk olan Akıl&rsquo;a ve Ruh&rsquo;a geçişi mümkün kılan ilke olacaktır.</p>

  <p class="p0">Bu yasa veya ilkenin ilk bakışta, İamblichos&rsquo;un yukarıda sözünü ettiğimiz amacına yani Plotinos&rsquo;un hipostazları arasındaki sürekliliği ortadan kaldırma, onlar arasında kesin sınırlar çizme tutumuna aykırı gibi görünmesine karşılık aslında onunla tam bir uyum içinde bulunduğu anlaşılmaktadır. Çünkü İamblichos&rsquo;un bu yasayla amacı hipostazlar arasındaki geçişleri engellemek, onları birbirlerinden ayırmak, daha önemlisi Tanrı&rsquo;nın aşkınlığını korumak üzere O&rsquo;nunla geri kalan varlıklar arasına birtakım aracı varlıklar yerleştirmektir. Başka bir ifadeyle İamblichos bir yandan her şeyin Bir&rsquo;den çıktığı, onun açılımları olduğu yönündeki Plotinosçu ana metafizik tezi devam ettirirken, öte yandan bu açılımlar, farklı varlık tarzları veya düzlemlerini birbirlerinden ayırmak ve onlar arasında ontolojik bakımdan var olduğunu düşündüğü farklılıkları ortaya koymak istemektedir.</p>

  <p class="p0">İamblichos, bu görüşünün sonucu olarak hipostazların her birinde ve evrenin her yanında benzeri üçlülerin (triads) varlığını arar. Bu bağlamda Platon&rsquo;un <span class="t13">Philebos</span> diyaloğunda gördüğümüz Sınır (peras), Sınırsız (to apeiron) ve bunların ikisinin bir araya gelmesinden oluşan Karışım&rsquo;ını (mixte) bu üçlünün seçkin bir örneği olarak gördüğü gibi, Plotinos&rsquo;un Varlık, Hayat ve Akıl üçlüsünü de onun bir başka örneği olarak yorumlar. İamblichos, bu son üçlünün yani Varlık, Hayat ve Akıl üçlüsünün yalnız Nous&rsquo;un değil, var olan her şeyin birbirlerinden ayırt edilmesi gereken üç farklı cephesi olduğunu ileri sürer. İamblichos&rsquo;un bu görüşü Proclos tarafından da devam ettirilecek ve daha sonra Hegel&rsquo;in metafiziğinde her biri kendi içinde bazı alt üçlülere ayrılan büyük üçlüsünün, kendinde Tin, kendine yabancılaşmış olarak veya doğada Tin ve kendine dönen Tin veya tarihte, kültürde Tin büyük üçlüsünün bir ön taslağını oluşturacaktır.</p>

  <p class="p0">Daha sonra gelen Yeni-Platoncular bu üçlüleri daha başka yerlerde de arayacaklar, Aristoteles&rsquo;in töz, kuvve ve fiil ayrımını, <span class="t13">Kaidelilerin Kehanetleri</span> kitabından çıkardıkları Varlık, Güç ve Akıl ayrımını, Orfik şiirlerde var olduğunu gördükleri mitolojik Kronos-Rhea ve Zeus üçlüsünü onun başka örnekleri olarak göreceklerdir.</p>

  <h3 class="h30"><a id="ncx1011"></a><a id="a32"></a>Atina ve İskenderiye Okulları</h3>

  <p class="p0">Antik çağ Yunan felsefesinin son önemli iki felsefe kolu Yeni-Platoncu Atina ve İskenderiye okullarıdır. Bu okullardan ilki Jüstinyen&rsquo;in Platon&rsquo;un Akademi&rsquo;sini 529 yılında kapatmasına kadar varlığını sürdürür. Diğerinin varlığı ise biraz daha uzun, Araplar tarafından Mısır&rsquo;ın fethedildiği 641 yılına kadar devam eder.</p>

  <p class="p0">Atina okulunun Yeni-Platoncu ilk başkanı 432 yılında ölmüş olan Plutarkhos&rsquo;tur. Plutarkhos&rsquo;tan sonra Akademi&rsquo;nin başına onun öğrencisi ve son dönem Yeni-Platonculuğunun en ünlü siması olan Proclos geçer. Proclos&rsquo;tan sonra okulun diğer önemli bir temsilcisi Syrianus&rsquo;tur. Jüstinyen tarafından kapatıldığı sırada Atina Akademisi&rsquo;nin başında bulunan kişi ise daha önce söylediğimiz gibi Damascius&rsquo;tur.</p>

  <p class="p0">İskenderiye&rsquo;de Yeni-Platoncu okulun önemli kişileri arasında Plutarkhos&rsquo;un öğrencisi olan Hierocles, Syrianus&rsquo;un öğrencisi olan Hermeias, Hermeias&rsquo;ın oğlu Ammonius ve Johannes Philoponus (gramerci Yahya) bulunur. Johannes Philoponus&rsquo;un, yine daha önce belirttiğimiz üzere biri Proclos&rsquo;a, diğeri Aristoteles&rsquo;e eleştirilerini içeren iki önemli polemik eseri vardır. Birinci eserde Proclos&rsquo;a karşı evrenin yaratılmışlığını savunan Philoponus, ikinci eserinde Aristoteles&rsquo;in ay-üstü aleminin ay-altı alemin maddesinden farklı bir maddeden meydana geldiği görüşüne karşı çıkar. Mısır, Müslümanlar tarafından fethedildiğinde İskenderiye okulunun başında bulunan son kişi ise Stephanus adında bir filozof olacaktır.</p>

  <p class="p0">Bu iki okul bazı bakımlardan birbirlerinden farklıdır. İskenderiye okulu ta Helenistik dönemden, Batlamyuslar hanedanından beri özelliğini oluşturan edebi ve bilimsel incelemelere karşı gösterdiği akademik ilgiyle Atina okulundan ayrılır. Buna karşılık Atina okulu İamblichos&rsquo;un bir yandan spekülatif metafiziğe, diğer yandan geleneksel dinlere karşı gösterdiği sempatiyi, hatta coşkuyu devam ettirir. Bundan ötürü Atina okuluna mensup Yeni-Platoncu filozoflar İskenderiye okulu içinde yer alan insanları filozof olmaktan çok bilim adamları olmakla suçlarken, İskenderiye okulu mensupları da Atina Yeni-Platoncularını Yunan felsefesinin geleneksel akılcılığını devam ettirmemeleri, Sır dinlerine, teurjiye gereğinden fazla önem vermelerinden dolayı küçümsemişlerdir.</p>

  <p class="p0">İskenderiye okuluna mensup Yeni-Platoncuların bir başka önemli özellikleri de Aristoteles eserleri üzerine yaptıkları şerhler olmuştur. Bu okulun bir üyesi olan Ammonius, Platon&rsquo;un eserleri üzerine de şerhler yazmıştır, ancak onun asıl uzmanlık alanı Aristoteles&rsquo;tir. Bunun en önemli nedeni, muhtemelen İskenderiye Yeni-Platoncularının Atina&rsquo;dakilere oranla daha fazla</p>

  <p class="p0">Hristiyan düşmanlarının dinsel-ideolojik baskısı altında bulunmalarıdır (Bu okula mensup olan Hypatia&rsquo;nın Hristiyan ayak takımı tarafından linç edilmesi olayını hatırlayınız). Bu, bu okula mensup insanların teolojik bakımdan daha tarafsız olan Aristoteles&rsquo;e yönelmeleri sonucunu doğurmuştur. Atina okulu ise Aristoteles yanında Platon&rsquo;u da ele almış ve bu okulun en önemli temsilcisi olan Proclos, Platon&rsquo;un <span class="t13">Alkibiades, Kratylos, Parmenides, Devlet, Timaios</span> gibi eserleri üzerine bazı önemli şerhler kaleme almıştır.</p>

  <h3 class="h30"><a id="ncx1018"></a><a id="a33"></a>Proclos</h3>

  <p class="p0">İS. 411&rsquo;de İstanbul&rsquo;da doğup 485 yılında ölmüş olan Proclos, İskenderiye&rsquo;de retorik, matematik ve felsefe okumuş, İstanbul&rsquo;da bir süreliğine hukukçu olarak çalışmış, daha sonra kendisini tümüyle felsefeye vermiştir. Bu amaçla Atina&rsquo;ya giderek Plutarkhos ve Syrianus&rsquo;un öğrencisi olmuş, Plutarkhos&rsquo;un ölümünden sonra Atina Akademisi&rsquo;nin başına geçmiştir.</p>

  <p class="p0">Proclos&rsquo;un eserleri arasında en büyük yeri Platon&rsquo;un yukarıda sözünü ettiğimiz diyalogları üzerine yazdığı şerhleri oluşturur. Proclos, Platon&rsquo;un diyaloglarını uzmanı olmayanların anlamaması için üstü örtük bir dille kaleme aldığını ileri sürer ve kendisinin şerhlerini Platon&rsquo;un gerçek düşüncelerini yansıtan sadık yorumlar olarak takdim eder. Ayrıca Platon&rsquo;un eserleri üzerine yaptığı bu çalışmalarından topladığı malzemeden hareketle Platon&rsquo;un görüşlerini sistemli bir şekilde ortaya koyduğu <span class="t13">Platon&rsquo;un Teolojisi</span> adını taşıyan önemli eserini kaleme alır.</p>

  <p class="p0">Proclos&rsquo;un bundan başka Euklides&rsquo;in <span class="t13">Unsurlar&rsquo;ı</span> (<span class="t13">Elementler</span>) üzerine bir şerhi vardır. Bu şerhin önemi de antik çağda matematiğin tarihiyle ilgili içerdiği değerli bilgilerden ileri gelir.</p>

  <p class="p0">Proclos&rsquo;un felsefe tarihi bakımından en önemli eseri, özellikle İslam felsefesi bakımından büyük önem taşıyan <span class="t13">Teolojinin Unsurları</span> adlı eseridir. Bu kitap birkaç bakımdan önemlidir. Proclos ilkin &ldquo;<span class="t13">Devlet&rsquo;in</span> yedinci kitabında Platon tarafından arzu edildiği tarzda gerçekliğin tam bir şemasını verme yani gerçek Varlık&rsquo;ın bütün formlarını bazı genel yasalara uygun olarak tek bir ilkeden türetilmiş zorunlu sonuçlar olarak olarak ortaya koyma çabasını ifade etmektedir&rdquo; (Dodds, X).</p>

  <p class="p0">İkinci olarak, bu eserde daha sonra bir başka felsefe eserinde, Spinoza&rsquo;nın Etika&rsquo;sında başarılı bir şekilde kullanılacak olan yöntemin, eski matematikçilerin &lsquo;sentez&rsquo; diye adlandırdıkları saf a priori dedüksiyon yönteminin ilk uygulamasıyla karşılaşılmaktadır. Bu, Proclos&rsquo;un özellikle Euklides&rsquo;in <span class="t13">Unsurlar&rsquo;mda</span> ele aldığı geometri teoremlerini kanıtlamak için kullandığı yöntemin aynıdır. Böylece Proclos Yeni-Platoncu metafiziğin ana tezlerini, iki kısımda ele aldığı 211 teoremden meydana gelen bir önermeler (propositions) dizisi olarak tesis eder. Burada önce ele almak istediği bir teorem veya önermeyi ortaya koyar; sonra daha önceki teoremlerin kanıtlamalarından ortaya çıkmış olan sonuçlara dayanarak bu önermeyi, mantıksal-dedüktif bir tarzda ispat eder. Bu bağlamda yine Euklides&rsquo;te olduğu gibi herkes tarafından apaçık olarak doğru diye kabul edilen bazı aksiyomlara dayanır. Böylece bu eserde tüm Yeni-Platoncu metafizik saf a priori bir dedüksiyon yöntemiyle birbirlerine bağlanan, birbirlerine dayanan önerme ve kanıtlamalardan meydana gelen geometrik bir sistem olarak ortaya konulur.</p>

  <p class="p0">Ancak eserin önemi sadece bunlardan ibaret değildir; onun değeri yukarıda işaret ettiğimiz başka ve felsefe tarihi bakımından daha önemli bir şeyden ileri gelir. Daha önce bazı vesilelerle işaret ettiğimiz ve ilerde geniş olarak göreceğimiz gibi İslâm felsefesinin gerçek kurucusu olarak kabul edilen Farabi&rsquo;nin ana kabullerinden biri Aristoteles&rsquo;le Platon&rsquo;un felsefeleri arasında ciddi bir fark olmadığı, her iki filozofun felsefenin ana meselelerinde benzeri öğretiler ileri sürdükleri görüşü olmuştur. Hatta Farabi&rsquo;nin bunu kanıtlamak üzere küçük, ama tarihsel önemi büyük bir risale, kısaca <span class="t13">Uyuşturma</span> veya <span class="t13">Uzlaştırma</span> (El-Cem&rsquo;) diye bilinen risaleyi kaleme aldığını biliyoruz.</p>

  <p class="p0">Farabi&rsquo;yi ve daha sonra aynı tezi kabul eden diğer Müslüman filozoflarını bu görüşe götüren şeylerden biri ve muhtemelen en önemlisi, aslında Aristoteles&rsquo;e ait olmadığı halde ona izafe edilen iki sahte (apokrif) eser olmuştur. Bu eserlerden biri, Arapçada <span class="t13">Aristoteles&rsquo;in Teolojisi</span> veya daha kısa adıyla <span class="t13">Usûlûcyâ</span> olarak bilineni, aslında Plotinos&rsquo;un IV-VI. <span class="t13">Enneadlar&rsquo;ından</span> çıkarılmış bazı seçmelerle onlar üzerine Porfirios&rsquo;un yapmış olduğu bazı ekler veya açıklamalardan ibarettir. İkincisi, Ortaçağ Batı Hristiyan dünyasında <span class="t13">Liber de Causis</span> diye bilinen <span class="t13">Safİyi Üzerine</span> adını taşıyanı ise işte Proclos&rsquo;un bu sözünü ettiğimiz <span class="t13">Teolojinin Unsurları</span> adlı eserine dayanır.</p>

  <p class="p0">Aristoteles&rsquo;le hiçbir ilgisi olmayan, tümüyle Yeni-Platoncu iki filozofun görüşlerini içeren bu kitapların ve onlarda ortaya konan görüşlerin Aristoteles&rsquo;e izafe edilmesi, Aristoteles&rsquo;in Platonlaştırılmasına, Yeni-Platoncu olarak değerlendirilmesine yol açmış, bu ise başta Farabi olmak üzere aynı gelenek içinde yer alan diğer Müslüman filozoflarını bütün filozofların üzerinde uzlaşma durumunda oldukları tek bir felsefenin var olduğu yönünde bugün artık tarihsel bakımdan doğru olmadığını bildiğimiz görüşlerine götürmüştür (Bu vesileyle İslam dünyasında <span class="t13">Liber de Causis&rsquo;in</span> Aristoteles&rsquo;in bir eseri olmadığının hiçbir zaman farkına varılmamış olmasına karşılık, 12. yüz yılda Cremonalı Gerard tarafından Latinceye çevrilen bu eserin Aristoteles&rsquo;e ait olduğundan şüphelenildiğini ve bir yüzyıl sonra Aziz Thomas&rsquo;ın onun Aristoteles&rsquo;in eseri olmadığını açık bir şekilde belirtmiş olduğunu söyleyelim).</p>

  <p class="p0">Proclos&rsquo;un felsefesinin diğer Yeni-Platoncular gibi iki ana kaygı tarafından yönlendirildiği görülmektedir. Bunlardan biri, teorik olanı, Aristoteles, Pythagorasçılık ve Stoacılığın öğretilerinde en iyi olan şeyleri Platoncu gelenek içinde bir araya getirerek çeşitli felsefi okullar arasındaki çekişmelere son verecek tek bir Yunan felsefesi yaratma arzusunu ifade eder. Pratik veya dinsel olan diğeri ise Tanrı ile ruh arasındaki uçurumu bir şekilde kapatarak geç Helenistik dönemden itibaren varlığıyla karşılaştığımız yoğun dinsel ihtiyacı karşılama yani geleneksel Yunan akılcılığının çerçevesi içinde Sır dinlerinin kurtuluş öğretileriyle karşılaştırılabilir bir kurtuluş şemasını ortaya koyma çabasını temsil eder.</p>

  <p class="p0">Proclos&rsquo;un ana görüşlerine gelince, onlar daha önce işaret etmiş olduğumuz gibi esas itibariyle İamblichos&rsquo;un görüşlerinin devamıdır. Proclos, İamblichos düzeyinde orijinal bir düşünür değildir, ancak eski dünyanın bütün bilgeliğini içine alacak geniş kapsamlı bir felsefe yaratma idealini son sınırlarına kadar götürmeye çalışan ve bu yönde bir sistem oluşturan biri olmuştur. Bu bağlamda Proclos, ilkin İamblichos gibi Plotinos&rsquo;un metafiziğinin unsurlarını mantıksal ve ontolojik olarak birbirinden ayrı kısımlara ayırır ve onların her birini ayrı parçalar olarak ortaya koyar. Böylece İamblichos&rsquo;ta olduğu gibi Proclos&rsquo;ta da, evren kendi aralarında hiyerarşik olarak kademelendirilmiş ayrı veya bir şekilde bağımsız varlık düzeylerinden meydana gelen bir bütün olarak karşımıza çıkar. Proclos&rsquo;u bu çabasında İamblichos&rsquo;tan ayıran şey, onda bu hiyerarşinin daha katı, daha sistematik ve daha skolastik bir biçimde ortaya konmasıdır.</p>

  <p class="p0">Bununla birlikte Proclos, önemli bir noktada İamblichos&rsquo;tan ayrılarak, Plotinos&rsquo;un Bir&rsquo;inin üzerinde bir başka Bir&rsquo;in, mutlak Bir&rsquo;in varlığını kabul etme gereğini duymaz. Bunun yerine kendine özgü bir görüş olarak Bir&rsquo;in yanında, Bir&rsquo;le geri kalan varlıklar arasında ara bir terim, aracı bir varlık olarak bir tanrısal Birler (Henad&rsquo;lar) dizisinin varlığını kabul eder. Bunlar Bir&rsquo;in kendisinden çıkarlar ve Bir&rsquo;le ondan çıkan ikinci ilke olan Nous veya Akıl arasında yer alırlar. Proclos onların Bir&rsquo;in kendisi gibi Varlık&rsquo;ın, Öz&rsquo;ün ve Akıl&rsquo;ın ötesinde olduklarını ileri sürer. Ancak İamblichos&rsquo;un Yeni-Platonculuğu Yunan geleneksel çok tanrıcılığına yaklaştırmaya çalışan tutumunu izleyerek bu Birler&rsquo;i Yunan putataparcılığının geleneksel tanrılarına özdeş kılar. Böylece Proclos&rsquo;çu bu Birler dizisinin biri metafizik, diğeri dinsel olmak üzere iki işlevi olduğu ortaya çıkar. Onların metafizik işlevi Bir&rsquo;le Çok, Birlikle Çokluk arasındaki uçurumu kapatmaktır. Dinsel işlevleri ise Yeni-Platoncu sistem içinde geleneksel paganlığın tanrılarına bir yer sağlamaktır. Nitekim bu görüşünün bir sonucu olarak Proclos onlardan birinin Apollon, diğerinin Zeus, bir üçüncüsünün Hermes vb. olduğunu söyler.</p>

  <p class="p0">Öte yandan Proclos, İamblichos&rsquo;un yukarıda sözünü ettiğimiz Paylaşılmayan ve Paylaşılan terimler ayrımını ilk hipostaza da uygular. Bunun sonucunda onda sözü edilen Birler sadece Akıl&rsquo;da bulunmakla kalmazlar, aynı zamanda Bir&rsquo;in altında yer alan her hipostazda kendilerini gösterirler. Böylece onlar aşağı dünyaya ait gerçeklikleri Bir&rsquo;in kendisiyle birleştiren &lsquo;Paylaşılan Aracı Terimler&rsquo; olurlar. Buna karşılık Bir&rsquo;in kendisi &lsquo;İlk Hipostaz&rsquo;ın Paylaşılmayan Monad&rsquo;ı olarak tanımlanır.</p>

  <p class="p0">Proclos bu Birleri sadece veya basit olarak Bir&rsquo;in veya İlk Neden&rsquo;in farklı görüntüleri veya öz nitelikleri olarak almaz; onlar Bir&rsquo;in kendisinden çıkmış, ona tabi olan şeyler olmakla birlikte tözsel, bağımsız varlıklardır. Bir&rsquo;den çıkan şeylerin, varlığın asıl kaynağı, nedeni olan şeyler, tözsel ve bağımsız varlıklardır. Proclos Bir&rsquo;in kendisinin mutlak olarak bilinemez olmasına karşılık bu Birlerin, kendileri bakımından bilinemez olmakla birlikte, meydana getirdikleri şeylerin nedenleri olmaları bakımından <span class="t13">benzerlik yoluyla</span> bilinebilir olduklarını ileri sürer.</p>

  <p class="p0">Proclos, Bir&rsquo;in ve Birler&rsquo;in altında ilk olarak ortaya çıkan şeyin tanrısal Akıl olduğunu söyler. Platon&rsquo;un İdeaları veya Aristoteles&rsquo;in Formları, Proclos için, bu Akıl&rsquo;ın düşünceleridir. Bununla birlikte bu Akıl, aynı zamanda hem düşünme, hem de var olmadır. O, Varlık olarak Bir&rsquo;in eseridir. Ancak onda aynı zamanda Bir&rsquo;in kendisine dönme yönünde bir arzu da vardır. Geri dönüp Bir&rsquo;i düşündüğünde onu bir Bir veya İyi olarak görür. Bununla birlikte Bir, basit olduğundan Akıl tarafından kavranamaz. Bundan dolayı Akıl, Proclos&rsquo;a göre, Bir&rsquo;i ancak birbirini izleyen bir perspektifler çokluğu olarak görebilir. İdealar, Plotinos için, işte bu perspektiflerdir.</p>

  <p class="p0">Proclos da, İamblichos gibi Akıl&rsquo;ın bir üçlü hareketinden söz eder. Bunlardan ilki Akıl&rsquo;ın nedeni veya kaynağı olarak Bir&rsquo;de bulunmasıdır. İkincisi onun ayrı bir varlık olarak Bir&rsquo;den çıkması veya türemesidir (procession). Nihayet üçüncü hareketi, Akıl&rsquo;ın, kaynağına geri dönmesi yönünde yaptığı harekettir (conversion). İlerde Hegel&rsquo;de bu üçlü hareket Tin&rsquo;in kendinde varlığı (mantık), kendine yabancılaşması (doğa) ve kendine dönmesi (kültür) olarak karşımıza çıkacaktır. Proclos ayrıca Akıl&rsquo;ın bu üçlü hareketinin Bir&rsquo;in altında, duyusal dünyanın üzerinde yer alan bütün <span class="t13">varlık düzeyleri</span> ile ilgili olarak da geçerli olduğunu ileri sürer. Bu görüş de Hegel&rsquo;de Tin&rsquo;in evrensel üçlü hareketinin her bir aşamasında diğer alt üçlüler olarak kendisini gösterecektir.</p>

  <p class="p0">Proclos, Akıl&rsquo;ın altında Ruh&rsquo;un varlığını kabul eder. Ruh, Akıl&rsquo;dan çıkar; ancak Akıl&rsquo;dan farklı olarak konusunu tek bir şey olarak kavrayamaz. Böylece Ruh&rsquo;la birlikte evrene zaman girmiş olur. Ruh, Akıl&rsquo;dan farklı olarak, nesnesini zaman içinde yer alan bir hareketle yani bir düşünce nesnesinden diğerine geçmek suretiyle kavrar.</p>

  <p class="p0">Akıl&rsquo;ın, kaynağı olan Bir&rsquo;e dönmesi gibi Ruh&rsquo;un da nedeni olan Akıl&rsquo;a doğru bir dönüş hareketi söz konusudur ve duyusaldünya onun bu dönüş hareketinden, Akıl&rsquo;a dönüp onu kavramak arzusundan meydana gelir. O halde Ruh, Akıl ile duyusal dünya arasında bir aracı rolünü oynar ve onun duyusal dünyayı meydana getirmesi, Akıl&rsquo;ın Formlarını bir bütün olarak madde dünyasında gerçekleştirmesi anlamına gelir.</p>

  <p class="p0">Proclos bireysel ruhlarla, hipostaz olan Ruh arasında da bir ayrım yapar. Ona göre gerçi onların her ikisi de töz veya doğa bakımından aynı yapıdadırlar (consubstantial), ama bireysel ruhlar evrensel Ruh&rsquo;tan daha zayıf, daha güçsüzdürler. Bunun sonucu olarak onlar düşebilirler. Proclos&rsquo;a göre insan ruhunun düşüşü, maddi dünyanın cazibesine kapılması ve böylece bedenle birleşmesinden ileri gelir. Tutkular da bireysel insan ruhlarının bedenle birleşmeleri sonucu onun etkisine maruz kalmalarından ibarettir. Ruhları, bedenle birleşmeden ileri gelen tutkulardan kurtarma gücüne sahip olan şey felsefe, felsefi etkinliktir. Bu etkinlik sayesinde bireysel ruhlar önce Ruh&rsquo;un kendisiyle, daha sonra Akıl&rsquo;la ve en sonunda Bir&rsquo;le birleşme imkânına sahip olabilecekleri gibi ölümden sonra yeni bir bedene düşme tehlikesinden de kurtulabilirler.</p>

  <p class="p0">Ancak bu noktada Proclos, Plotinos&rsquo;tan farklı olarak ve İamblichos&rsquo;u izleyerek teurjinin bu konuda bize büyük bir yardımda bulunabileceğini savunur: Teurji mümkündür, çünkü Bir&rsquo;in yanında yer alan Birler&rsquo;in yani tanrıların güçleri, kaynakları oldukları nedensel diziler aracılığıyla maddi dünyaya kadar uzanır. Böylece bazı güçlü sözler, formüller, fiiller, ritüeller vasıtasıyla bireysel ruhların bu dizileri tersinden yani yukarıya doğru izlemeleri ve bunun sonucunda Bir&rsquo;in kendisine kadar yükselip, onunla birleşmeleri mümkündür.</p>

  <p class="p0">Proclos&rsquo;un Yeni-Platonculuk hareketi içinde gerçekleştirdiği son bir önemli değişiklik, Afrodisyaslı İskender&rsquo;e karşı çıkarak Tanrı&rsquo;nın bilgisinin zaman dışı tümeller yanında tikelleri ve olumsal olayları da içine alabileceği görüşünü ileri sürmesidir. Bu görüşünde Proclos, yine İamblichos&rsquo;un bilginin doğasının bilinen şeye değil de, bilen varlığa tabi olduğu tezinden hareket eder. Bu teze göre örneğin duyum ve akıl aynı nesneleri ele alırlar; ama ilkinin onları bireysel, tikel görüntülerinde ele almasına karşılık, İkincisi onları tümel görüntülerinde ele alır. O halde tanrısal bilgide, bu bilginin nesnesinin kusurları tanrısal bilginin kendisini etkilemez. Böylece tanrısal bilgi hem tümellerin hem de tikellerin ve bireysel varlıkların bilgisini içine alır, bunun sonucu olarak da Tanrı veya tanrılar, evrende meydana gelen olumsal olayları bu olayların olumsal nitelikleri tarafından etkilenmeksizin bilme gücüne sahiptir.</p>

  <p class="p0">Bu son kuram ilerde Ortaçağ&rsquo;da Hristiyan düşünürlerinin insanın özgür iradesi ile Tanrı&rsquo;nın gelecekteki olayları önceden bilmesi arasında ortaya çıkan problemi çözme çabalarının temelini oluşturacaktır. Boethius&rsquo;tan itibaren Hristiyan düşünürler bu sorunla ilgili olarak Proclos&rsquo;un bu çözümüne dayanacaklardır.</p>

  <p class="p0">&nbsp;</p>
</body>
</html>
