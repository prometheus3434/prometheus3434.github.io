<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Sahte-Diyonizos, Kapadokya Okulu&rsquo;na mensup Hristiyan düşünürlerinin, özellikle bu okulun son temsilcisi olan Nyssalı Gregorios&rsquo;un yolunda yürüyen bir düşünürdür.</p>

  <p class="p0">Daha önce Aziz Paul&rsquo;un <span class="t13">Resullerin İşleri</span>&rsquo;nde yer alan Atinalılara Konuşma&rsquo;sına değinmiştik. Paul&rsquo;un bu konuşmasını dinleyenler arasında Ariapagos üyesi olan bir Diyonizos vardı ve bu Diyonizos&rsquo;un Aziz Paul&rsquo;un konuşmasından etkilenerek Hristiyanlığı kabul ettiği söylenmekteydi.</p>

  <p class="p0">Hristiyan dünyasında 6. yüzyılın başından itibaren bir dizi eserin ortaya çıktığı ve elden ele dolaştığı görülür. Bu eserlerin yazarı kendisini &lsquo;rahip Diyonizos&rsquo; olarak takdim etmekte, İsa&rsquo;nın ölümünden hemen sonraki güneş tutulmasına, İsa&rsquo;nın annesi Meryem&rsquo;in ölümüne vb. tanık olduğunu söylemektedir. İşte bu kişi erken bir tarihten itibaren Aziz Paul&rsquo;un sözünü ettiğimiz Atina Konuşma&rsquo;sını dinleyenler arasında adı geçen Ariapagos üyesi Diyonizos&rsquo;la özdeşleştirilir. Yapılan çalışmalar, bu eserlerin aslında geç bir dönemde, yukarıda işaret ettiğimiz gibi İS. 5. yüzyılın sonu ve 6. yüzyılın başında kaleme alınmış olduklarını kanıtlamış olduğu için onların kim olduğu bilinmeyen yazarı Sahte (Pseudo)-Diyonizos olarak adlandırılmıştır.</p>

  <p class="p0">Bu eserlerin incelenmesi, onların yazarı üzerinde Hristiyan ve pagan kaynakların etkisini göstermektedir. Yazarın Hristiyan kaynakları başta Eski ve Yeni Ahit&rsquo;i meydana getiren kutsal metinler, Kapadokya Okulu&rsquo;na mensup düşünürler, bunlar arasında da özellikle Nyssalı Gregorios&rsquo;tur. Onun etkisinde kaldığı pagan kaynakları arasında ise geç dönem Yeni-Platoncularının, özellikle Proclos&rsquo;un olduğu anlaşılmaktadır. Böylece Sahte-Diyonizos Kapadokya Okulu düşünürleri gibi Hristiyanlığı Yeni-Platoncu düşüncelerle yorumlamak ve uzlaştırmak isteyen bir düşünür olarak karşımıza çıkmaktadır. Öğretisi üzerinde bu iki farklı alandan gelen etkilerin hangisinin daha ağır bastığını saptamak ise çok güçtür.</p>

  <p class="p0">Sahte-Diyonizosçu külliyat (Corpus Areopagiticum) içinde dört kitap ve on mektup bulunmaktadır. Bu kitaplar sırasıyla <span class="t13">Tanrısal İsimler Üzerine</span> (De divinis Nominibus), <span class="t13">GökselHiyerarşi Üzerine</span> (De celesti Hierarchia), <span class="t13">Kilise Hiyerarşisi Üzerine</span> (De ecclesiastica Hierarchia) ve <span class="t13">Mistik Teoloji Üzerine</span> (De mystica theologia) adlarını taşır. Bu eserlerden dar anlamda felsefeyle ilgili olanlar ise ağırlıklı olarak birinci ve dördüncüdür.</p>

  <p class="p0">Yeni-Platonculuğun son temsilcilerinde felsefe okulları üzerinde Kurtuluş Dinlerinden ve Hristiyanlıktan gelen etkilerin gitgide arttığını görmüştük. Bu etki özellikle İamblichos&rsquo;ta başlamış ve Proclos&rsquo;ta en yüksek noktasına ulaşmıştı.</p>

  <p class="p0">Ayrıca bu etkinin tek taraflı olmadığını, bunun karşıtı bir gelişme olarak Hristiyan düşüncesi üzerinde de Yunan felsefesinin, özellikle Platon ve Yeni-Platonculuğun etkisinin zamanla arttığına değinmiş, bu etkinin önce İskenderiye&rsquo;de Clemens&rsquo;te, Origenes&rsquo;te ortaya çıktığını, daha sonra Latin Hristiyan dünyasında Victorinus ve Augustinus&rsquo;ta, Yunan Hristiyan dünyasında Kapadokya Okulu&rsquo;na mensup düşünürlerde kendini gösterdiğini görmüştük. Bu okula mensup son iki düşünür olan Nazianzoslu Gregorios ile Nyssalı Gregorios&rsquo;ta Platon ve Plotinosçu etkinin gittikçe artan izlerine yukarıda işaret ettik. Sahte-Diyonizos&rsquo;ta da bu etkinin, ancak daha özel olarak Proclos&rsquo;un etkisinin varlığını görmekteyiz.</p>

  <p class="p0">Geç Dönem Yeni-Platoncular arasında İamblichos ve Proclos&rsquo;ta, daha önce ne Plotinos, ne de Porfirios&rsquo;ta rastlamadığımız önemli bir görüşten söz etmiştik. Bu mutluluk ve kurtuluşa erişmenin, Tanrı üzerine konuşma (teoloji) veya Tanrı&rsquo;yı temaşa etme (theoria) yoluyla değil ancak teurji yani peygamberimsi bir coşku (extase) sonucu bir heykel veya insani varlık üzerinde tanrısal gücün cisimleşmesini sağlayan ritüel bir büyü yoluyla mümkün olabileceği görüşüydü. İamblichos ve Proclos bu görüşlerinden hareketle yalnızca teurjiyi teoloji veya theoriadan üstün tutmakla kalmamış, aynı zamanda dinin felsefeden daha üstün olduğu görüşünü savunmuşlardı.</p>

  <p class="p0">Onların bu görüşlerinin temelinde ise Plotinos&rsquo;un evrensel sempati kuramı bulunmaktaydı. Bu kurama göre evrendeki bütün varlıklar Bir&rsquo;in veya Tanrı&rsquo;nın taşmasından meydana gelmekteydi. Böylece duyusal dünyayı akılsal dünyaya, bu sonuncuyu da tanrılar dünyasına bağlayan evrensel bir bağ, evrensel bir sempati ağı vardı. İamblichos&rsquo;un bu kuramda yaptığı değişiklik, bu evrensel sempati ağı içine Plotinos&rsquo;ta olmayan bir şeyi, ritüel eylemlerin uygulamasını sokması, bu ritüel eylemlerin etkisinin arkasına ise tanrıların yardımını, onların iradi olarak insan ruhuna sağladıkları katkıyı veya bağışı (grâce) yerleştirmesiydi.</p>

  <p class="p0">İşte Proclos&rsquo;un da varlığını savunduğu ritüellerin ruhu kurtarıcı bu etkisi; Hristiyan kilisesinin Vaftiz ve Eukharisti gibi ana ayinlerinin (sacraments) sahip olduklarını ileri sürdüğü teurjik güçlerin felsefi veya rasyonel bir açıklaması olarak yorumlanabilirdi. Hristiyan teurjisinin İamblichos ve Proclos&rsquo;un savundukları pagan teurjisinden farkı, Hristiyan ritüellerinin kutsal nesnelerinin sahip oldukları kurtarıcı gücü, pagan tanrılarının iradi eylemlerine değil de İsa&rsquo;nın, kendisine inananların ruhlarına sağladığı kabul edilen bağış verici eylemine bağlamaları, onunla açıklamalarıydı.</p>

  <p class="p0">Sahte-Diyonizos&rsquo;un düşünceleri üzerine Yeni-Platonculuğun etkisi kendisini ilk olarak onun Hristiyanlığın Kutsal Üçleme üzerine geliştirdiği öğretisinde göstermektedir: Plotinos Tanrı&rsquo;nın Kendisinde hiçbir ayrımın olmadığı mutlak Bir olduğunu söylemiş, buna karşılık İznik Konsili Tanrı&rsquo;nın veya tanrılığın Baba, Oğul ve Kutsal Ruh olarak üç ayrı şahısta bulunduğunu karara bağlamıştı. Bu, bu üç ayrı şahsın bir ve aynı öze veya töze sahip olmakla birlikte ana nitelikleri veya özellikleri açısından birbirlerinden ayrılmış, farklılaşmış olmaları gerektiği anlamına gelmekteydi. İşte Diyonizos, Hristiyanlığın üç ayrı şahıstan meydana gelen Tanrı&rsquo;sı ile Yeni-Platonculuğun mutlak, ayrımlaşmamış Bir olarak tanımladıkları Tanrı&rsquo;sı arasında bir uzlaştırma gerçekleştirmeye çalışır ve bu üç ayrı, farklı şahsın arkasında Plotinos&rsquo;un ayrımlaşmamış mutlak Bir&rsquo;ini bulmak ister.</p>

  <p class="p0">Sahte-Diyonizos üzerindeki Yeni-Platoncu etki ikinci olarak kendisini onun Tanrı&rsquo;nın isimleri veya tanrısal sıfatlar konusundaki düşüncelerinde gösterir. Ancak Diyonizos&rsquo;un bu konudaki öğretisi, bazı noktalarda Yeni- Platonculuğu aşar ve kendi başına değeri olan özgün bir öğretiye dönüşür.</p>

  <p class="p0">Sahte-Diyonizos, Tanrı&rsquo;nın isimleriyle ilgili olarak ikili bir ayrım yapar: Bu ayrıma göre tanrısal isimler (veya sıfatlar) içinde bir grubu O&rsquo;nun Baba, Oğul ve Kutsal Ruh şeklinde üç ayrı şahıs olarak farklılaşmasını temsil eden isimler oluşturur. İkinci bir grup ise Tanrı&rsquo;yı bir bütün olarak yani Tanrı olarak ifade eden isimlerden meydana gelir. Bu ikinci isimler bir bütün olarak Tanrı&rsquo;ya uygulanmakla, dolayısıyla bir birlik olarak O&rsquo;na işaret etmekle birlikte aynı zamanda birbirlerinden değişik olup, hep birlikte Tanrı&rsquo;yı farklılaştırırlar.</p>

  <p class="p0">Sahte-Diyonizos tanrısal isimler (veya sıfatlar) içinde özellikle varlık, iyilik, hayat, bilgelik, kudret ve adalet üzerinde durur. Bu isimlerin aynı zamanda yaratıklar için de kullanıldıklarını kabul eder. Ancak bu sıfatların yaratıklar için kullanıldıkları anlamlarla Tanrı için kullanılan anlamlarını kesin olarak birbirinden ayırır. Bunlar yaratıklar için gerçek değil, ancak türemiş (derivativ) anlamda yani yaratıkların varlığının Tanrı&rsquo;nın varlığından türeyen bir varlık olması, onların varlığının Tanrı&rsquo;nın varlığından pay alması bakımından kullanılabilirler. Öte yandan onların yaratıklarla ilgili olarak onların özünde bir çokluk meydana getirmelerine karşılık Tanrı&rsquo;nın özünde bu tür bir farklılık söz konusu değildir. Nasıl ki, tanrısal özün (veya tözün) üç ayrı şahısta bulunması ve bu farklılık sonucu Tanrı&rsquo;nın Baba, Oğul ve Kutsal Ruh olarak üç ayrı özniteliğe sahip olmasının Tanrı&rsquo;nın özünün (veya tözünün) birliğine zarar vermesi söz konusu değilse, bu ikinci grup isimlerin (veya sıfatların) farklılık veya ayrılığı da O&rsquo;nun özü (veya tözü) itibariyle birliğine ve bir olmasına herhangi bir halel getirmez.</p>

  <p class="p0">Sahte-Diyonizos&rsquo;un bu isimlerin Tanrı&rsquo;ya uygulanmasında üç aşamayı birbirinden ayırma yönündeki öğretisi daha da önemlidir. Birinci aşama onların Tanrı&rsquo;yla ilgili olarak pozitif yönde yani pozitif bir içerikle onaylanmaları aşamasıdır. Sahte-Diyonizos bu aşamayı &lsquo;pozitif (kataphatik) teoloji&rsquo; aşaması olarak adlandırır. Burada örneğin Tanrı&rsquo;nın &lsquo;var&rsquo;, &lsquo;iyi&rsquo; veya &lsquo;seven&rsquo; olduğu tasdik edilir.</p>

  <p class="p0">Bu aşamanın arkasından Sahte-Diyonizos&rsquo;un tanrısal doğa ile ilgili olarak daha doğru olduğunu ileri sürdüğü ikinci bir aşama gelir. Bu, söz konusu isimlerin veya niteliklerin pozitif içerikleriyle Tanrı hakkında onaylanmamaları, tersine inkâr edilmeleri aşamasıdır (via remotionis). Bu, daha önce gördüğümüz gibi Tanrı&rsquo;nın bilgisi ile ilgili olarak Plotinos&rsquo;un ortaya attığı ve daha sonraları &lsquo;negatif teoloji&rsquo; diye adlandırılmış olan öğretiye tekabül eder. Burada Tanrı&rsquo;nın &lsquo;var-olmadığı&rsquo;, &lsquo;iyi-olmadığı&rsquo;, &lsquo;seven-olmadığı&rsquo; söylenir.</p>

  <p class="p0">Ancak Sahte-Diyonizos bu ikinci aşamanın da arkasından nihaî bir aşamanın, &lsquo;mistik teoloji&rsquo; diye adlandırdığı aşamanın gelmesi gerektiğini savunur. Bu aşama, ikinci aşamada karşımıza çıkan inkârın inkârı (negation of negation) veya birinci aşama ile ikinci aşamanın daha üst bir planda birleştirilmesi, sentezi aşamasıdır. Burada ikinci aşamada Tanrı hakkında kullanılmasına izin verilmeyen nitelikler birinci aşamada olduğu gibi yine onaylanır, ama birinci aşamada onaylandıkları anlamda onaylanmaz.</p>

  <p class="p0">&lsquo;Mistik teoloji&rsquo;de böylece Tanrı&rsquo;nın &lsquo;varlık-üstü&rsquo; &lsquo;iyilik-üstü&rsquo;, &lsquo;sevgi-üstü&rsquo; vb. olduğu söylenir. Bu, Tanrı&rsquo;nın yaratıklar için kullanılan bu niteliklere veya özelliklere, onları aşan bir anlamda sahip olduğu anlamına gelir. Böylece Sahte-Diyonizos&rsquo;a göre Tanrı&rsquo;nın &lsquo;akıl-üstü&rsquo; olduğunu söylerken akıllılık niteliğinin bizde olduğu veya bizim bu nitelikten anladığımız anlamda Tanrı&rsquo;da bulunmadığını, Tanrı&rsquo;nın &lsquo;akıl&rsquo; olarak bildiğimiz ve sahip olduğumuz şeye bizi aşan bir tarzda sahip olduğunu kastetmiş oluruz.</p>

  <p class="p0">Sahte-Diyonizos üzerine Yeni-Platoncu etkiyi onun evrenin Tanrı ile ilişkileri öğretisinde daha açık bir biçimde görürüz. Yeni-Platoncular için evren Tanrı&rsquo;dan O&rsquo;nun özü gereği ve ezeli-ebedi bir süreç içinde doğal ve zorunlu olarak çıkmıştır. Buna karşılık Hristiyanlık Tanrı&rsquo;nın dünyayı zaman içinde ve tamamen özgür iradesi sonucu yarattığını söylemektedir. İşte Sahte-Diyonizos bu konuda da Yeni-Platoncu taşma kuramını Hristiyanlığın yaratım kuramıyla birleştirmek ister.</p>

  <p class="p0">Ona göre her şeye varlık veren Tanrı olduğuna göre, var olan şeylerin Tanrı&rsquo;nın kendisinden çıkmış olduğunu söylemekte bir sakınca yoktur. Bu, bir başka deyişle var olan şeylerin Tanrı&rsquo;nın varlığına katılmaları, ondan pay almaları anlamına gelir. Ancak şeylerin bu Tanrı&rsquo;dan çıkışı (proodos, procession) O&rsquo;nun özgür iradesinin mi sonucudur yoksa O&rsquo;ndan doğal, kendiliğinden ve zorunlu bir çıkış mıdır? Sahte-Diyonizos bu konuda karar vermekte zorlanır. Daha çok Yeni-Platonculuk gibi, yaratımın tanrısal iyiliğin doğal ve kendiliğinden bir sonucu olduğunu savunur gibidir.</p>

  <p class="p0">Bununla birlikte o, Tanrı&rsquo;nın aynı zamanda yaratıklarına karşı Hristiyansı sevgisinden söz eder ve evrenin Tanrı tarafından meydana getirilmesi veya Tanrı&rsquo;dan çıkması olayını O&rsquo;nun iyiliği kadar bu sevgisine veya aşkına bağlar:</p>

  <p class="p5"><span class="t14">&ldquo;Bu doğru adına hatta şunu söylemek cesaretini göstermeliyiz ki, her şeyin nedeni olan varlık, her şeye karşı duyduğu güzel ve iyi sevgisinden dolayı, aşk dolu iyiliğinin bir taşması sonucu, bütün varlıklara karşı inayet dolu ilgisini göstermek üzere dışlaşır ve böylece sanki iyiliği, sevgisi ve aşkı tarafından harekete geçirilir. Bunun sonucu olarak her şeyin üzerinde bulunan, her şeye aşkın olan yerinden her şeyin içinde bulunmak üzere aşağıya iner ve bunu kendisinden ayrılamaz olan öz-üstü (supra-essential) gücüne uygun bir şekilde yapar.&rdquo;</span></p>

  <p class="p0">Sahte-Diyonizos&rsquo;un varlık kuramı, böylece büyük ölçüde Yeni-Platoncu varlık kuramıdır. Ancak Yeni-Platonculuğun savunduğu Bir, Akıl ve Ruh üçlüsünün yerini Sahte-Diyonizos&rsquo;ta Kendinde Varlık (Mone, Tanrı), Kendinde Varlık&rsquo;tan Taşma veya Çıkış Olarak Varlık (proodos, procession) ve</p>

  <p class="p0">O&rsquo;na Dönüş Olarak Varlık (epistrophe, conversion) kavramları alır. Sahte- Diyonizos bu üçlüyü başka terimlerle Kendinde Varlık, Fail Neden olarak Varlık ve Ereksel Neden olarak Varlık biçiminde de ifade eder.</p>

  <p class="p0">Kendinde Varlık, her türlü nitelik ve yüklemin, tasdik ve inkârın, duyusal ve akılsal kavrayışla bilginin üzerinde olan Tanrı&rsquo;dır. Böylece Sahte-Diyonizos&rsquo;un Tanrı&rsquo;sı Platon&rsquo;un İyi İdeası veya Plotinos&rsquo;un Bir&rsquo;i ile aynı özellikleri gösterir. Öte yandan Sahte-Diyonizos bununla kalmaz ve Platon ile Plotinosçu geleneği (ve Kapadokya Okulu düşünürlerini) izleyerek Tanrı&rsquo;yı Güneş&rsquo;e, evreni Güneş&rsquo;in saçtığı veya yaydığı ışığa benzetir: Evren Tanrı&rsquo;dan güneş ışınlarının Güneş&rsquo;ten çıkmasına benzer bir tarzda çıkmıştır ve her varlık Tanrı&rsquo;ya olan yakınlığına veya uzaklığına göre çok veya az bir Aydınlanma veya Işık&rsquo;tır.</p>

  <p class="p0">Tanrı&rsquo;dan evrenin çıkışı, Plotinos ve diğer Yeni-Platoncularda olduğu gibi Sahte-Diyonizos&rsquo;ta da kademeli, hiyerarşik bir çıkış olup, onda her şey, her varlık düzeni veya aşaması evrensel hiyerarşi içinde kendine ait özel bir yer işgal eder. Bunun sonucu olarak evrende yer alan her varlık, Plotinos&rsquo;un daha önce belirtmiş olduğu gibi &lsquo;kendi yerine ve kapasitesine göre bütünü yansıtır&rsquo;; &lsquo;her varlık evrenin bütününe açılmış bir penceredir.&rsquo; Böylece Sahte-Diyonizos&rsquo;ta evren, biri diğerinin altında veya üstünde yer alan, yukarıda olan şeyin kendisinin üstünde bulunandan aldığı şeyi yani varlığı veya ışığı kendisinden daha aşağıda bulunan şeye naklettiği, yukarıdan aşağıya doğru akıp giden bir varlıklar seline veya ışık çağlayanına dönüşür.</p>

  <p class="p0">Bu görüşler Sahte-Diyonizos&rsquo;u evrenin Yeni-Platoncuların söyledikleri gibi Tanrı&rsquo;nın bir tezahürü (theophanie) olduğu sonucuna götürmektedir. Bu son görüşü daha sonraları ona Tanrı&rsquo;yla evreni bir tuttuğu yani panteist olduğu yönünde bazı suçlamalar yapılmasına yol açacaktır. Ancak bu suçlama tam olarak doğru değildir. Çünkü Diyonizos yukarıda belirttiğimiz gibi tanrısal isimler öğretisinde diğer nitelikler yanında &lsquo;varlık&rsquo; niteliğinin de Tanrı hakkında kullanılmasının gerçekte doğru olmadığını söylemektedir.</p>

  <p class="p0">Sahte-Diyonizos&rsquo;un varlıkların Tanrı&rsquo;dan çıkışı kuramı daha özel bir noktada yine Yeni-Platonculuğun taşma kuramından ayrılır ve bu kuramın Hristiyansı bir yönde düzeltilmesini ifade eder: Daha önce gördüğümüz gibi, Yeni-Platonculuğun Akıl&rsquo;ın Bir&rsquo;den, Ruh&rsquo;un Akıl&rsquo;dan çıkışı öğretisi, onların ilkelerinden çıktıktan sonra ona döndükleri ve ilkelerini veya kaynaklarını temaşa etmek suretiyle Akıl ve Ruh olarak kristalize oldukları veya gerçekleştikleri tezine dayanır. Başka bir ifadeyle Plotinos ne Akıl&rsquo;ın Tanrı&rsquo;dan, ne Ruh&rsquo;un Akıl&rsquo;dan çıkmasında bu deyim yerindeyse &lsquo;mekanik&rsquo; temaşa olayından veya eyleminden başka bir unsuru işin içine karıştırmak istemez. Oysa Hristiyanlık, Tanrı&rsquo;nın evreni ve onun içinde yer alan şeyleri meydana getirmesinde onları yaratma yönünde bir iradesinden söz etmektedir.</p>

  <p class="p0">Sahte-Diyonizos bu iki farklı görüşü uzlaştırmak üzere yapması gereken şeyin şu tezi benimsemek olduğunu düşünür: Yeni-Platoncuların evrendeki varlıkların meydana gelmesinde aktif ve nedensel güçler olarak iş gören tanrısal modeller, tipler veya prototipler yani İdealar olarak ileri sürdükleri şeyler, Hristiyanların Tanrı&rsquo;da varlığını kabul ettikleri &lsquo;iradeler&rsquo; veya &lsquo;ön belirlemeler&rsquo;le (predestinations) aynı şeylerdir. Kısaca Sahte-Diyonizos, Platoncuların &lsquo;tanrısal fikirleri&rsquo;ni Hristiyanlığın &lsquo;tanrısal iradeler&rsquo;ine dönüştürür.</p>

  <p class="p0">Sahte-Diyonizos&rsquo;un evrenin ve onu meydana getiren çeşitli varlıkların, varlık düzenlerinin Tanrı&rsquo;dan çıkış kuramı, esas itibariyle, Yeni-Platoncu kuramdır. Ancak onun çıkış kuramını Yeni-Platoncu çıkış kuramından ayıran önemli bir noktaya işaret etmemiz gerekir: Yeni-Platoncu çıkış kuramında &ldquo;varlığın çeşitli planları doğrudan bir tarzda birbirlerinden çıkarlar&rdquo; ve ancak dolaylı olarak varlığın kaynağıyla yani Bir&rsquo;le ilişki içindedirler. Sahte-Diyonizos ise onların birbirlerine değil, Tanrı&rsquo;ya olan doğrudan veya araçsız bağımlılıkları üzerinde ısrar eder. Başka bir ifadeyle Sahte-Diyonizos&rsquo;ta varlıklar merdivenindeki yeri ne olursa olsun ve ontolojik bakımdan kendisinden daha yukarıda bulunan varlığa ne kadar bağımlı olursa olsun, &ldquo;her varlık, varlığı için kendisinden yukarıda olan varlığa değil, doğrudan Tanrı&rsquo;ya bağlıdır&rdquo; ve onun eseri olarak ortaya çıkar.</p>

  <p class="p0">Sahte-Diyonizos&rsquo;un varlıkların ana kaynaklarına yani Tanrı&rsquo;ya geri dönüşleri kuramı da özü itibariyle Yeni-Platoncu olmakla birlikte yine önemli bir noktada ondan ayrılır. Yeni-Platoncu kurtuluş kuramı insan ruhlarının Tanrı&rsquo;ya veya Bir&rsquo;e geri dönmeleri olayında <span class="t13">Bir&rsquo;in veya Tanrı&rsquo;nın herhangi bir ilgisi veya katkısından</span> söz etmez. Nasıl ki, Plotinos&rsquo;un Tanrı&rsquo;sı veya Bir&rsquo;i Varlık&rsquo;ın (Öz&rsquo;ün veya Akıl&rsquo;ın) kendisinden çıktığını bilmez ve onunla ilgilenmezse ve buna bağlı olarak Varlık Bir&rsquo;den yalnızca O&rsquo;nun bolluğu, tokluğu, iyilik ve cömertliği nedeniyle zorunlu olarak çıkarsa aynı şekilde Yeni-Platoncu öğretide Ruh&rsquo;un Kendisine geri dönmesi konusunda da Bir&rsquo;in veya Tanrı&rsquo;nın herhangi bir isteği, iradesi veya katkısı söz konusu değildir. Buna karşılık Sahte-Diyonizos, evrenin yaratılmasında işe karıştırdığı &lsquo;yaratıklarına sevgi besleyen Tanrı kavramı&rsquo;nı <span class="t13">onların kendisine geri dönüşleri konusunda da</span> kullanır, hatta ön plana çıkarır.</p>

  <p class="p0">Aristoteles, ahlak felsefesinde dostluğun ancak eşitler arasında olabileceğini savunmuştur. Platon ise sevginin ancak aşağıdan yukarıya veya zayıftan kuvvetliye doğru olabileceğini ileri sürmüştür. Plotinos da bu aynı görüşü savunarak aşkta önemli veya değerli olanın seven değil sevilen olduğunu söylemiştir. Sahte-Diyonizos bu anlayışın Hristiyanlığın Tanrı&rsquo;sı için uygun olmadığını bilmektedir; çünkü bu anlayışta Tanrı&rsquo;nın yaratıklarına karşı aşkından söz etmek, O&rsquo;nun yaratıklarını sevdiğini söylemek mümkün değildir.</p>

  <p class="p0">Ancak, Hristiyanlığın kutsal metinleri Tanrı&rsquo;ya en önemli bir özellik olarak bu niteliği yüklemekte, O&rsquo;nun sevgi ve şefkat (charity) olduğunu söylemektedirler. O halde Tanrı&rsquo;yla ilgili olarak O&rsquo;nun yaratıklarını sevdiğini, onlara karşı iyilik dolu bir sevgi, şefkat duyduğunu kabul etmek gerekir. Bu görüşün sonucu olarak Sahte-Diyonizos daha önce değindiğimiz gibi Tanrı&rsquo;nın evreni meydana getirmesi veya yaratması olayında işin içine soktuğu tanrısal sevgi kavramını, O&rsquo;nun yaratmış olduğu varlıkları kendine geri çağırmasında da kullanır: Tanrı&rsquo;nın evreni yaratımında Fail Neden olarak iş gören tanrısal sevgi, özel olarak insani varlıkları kendine doğru çağırmasında da Ereksel Neden olarak kendini gösterir. Böylece Gilson&rsquo;un dediği gibi &ldquo;bu açıdan ele alındığında evrensel aydınlanma (illumination), sürekli olarak yayılan bir ışık çağlayanından çok daha sonra toplanmak ve başlangıçtaki kaynaklarının birliğine geri dönmek üzere bir varlıklar çokluğuna dağılan bir aşk dolaşımı olarak kendini gösterir. Böylece (Sahte-Diyonizos&rsquo;ta) aşk, kendisine geri dönüşlerini sağlamak için Tanrı&rsquo;dan çıkmış olan varlıkları bir tür kendi kendilerinin dışına çıkaran aktif bir güç&rdquo; olarak iş görür (83).</p>

  <p class="p0">Sahte-Diyonizos Tanrı&rsquo;ya geri dönüş öğretisinde Kapadokya Okulu düşünürlerini, özellikle Nyssalı Gregorios&rsquo;u takip eder. Onlar gibi bu geri dönüşün üç aşamada gerçekleştiğini ileri sürer: Arınma, Aydınlanma ve Tanrı&rsquo;yla Birleşme veya Tanrılaşma. Bu aşamalardan sonuncusunu yani Tanrı veya Bir&rsquo;le birleşme aşamasını yine Kapadokya Okulu düşünürleri gibi mistik terimlerle açıklar: İnsanın Tanrı&rsquo;yla birleşmesi, kendisini terk etmesi, kendi dışına çıkması (ekstasis) ve Tanrı&rsquo;ya dönüşmesidir (theosis).</p>

  <p class="p0">İnsanın Tanrı&rsquo;ya geri dönüşü iki yolla gerçekleşebilir: Doğal, akılsal felsefi yolla veya dinsel, ritüel yolla. Birinci yol, Tanrı&rsquo;nın eseri olan evrene bakarak, duyusal ve akılsal dünyaları temaşa ederek Tanrı&rsquo;ya ulaşma yoludur. İkinci ve daha etkili, daha başarılı yol ise kutsal metinlerde Tanrı&rsquo;yla ilgili isimlerden hareket ederek, onlar üzerinde çalışarak yani pozitif, negatif ve nihayet mistik teoloji yaparak Tanrı&rsquo;yla birleşme yoludur.</p>

  <p class="p0">Tanrı, mistik teolojide ortaya konulduğu üzere tümüyle varlık-üstü, bilgi-üstü, akıl-üstü bir varlık olduğuna göre söz konusu olan bu birleşmenin &lsquo;dille, kavramlarla ifade edilebilecek&rsquo; bir birleşme olmayacağı açıktır. Tersine bu aşamada &lsquo;her türlü okuma, konuşma, anlama veya kavrama&rsquo; sona erecektir. Burada insanı bekleyen şey, daha önce Nyssalı Gregorios&rsquo;un söylediği gibi &lsquo;tanrısal bir Sessizlik&rsquo;, Karanlık ve Bilgisizlik (Agnosia) olacaktır; Sahte- Diyonizos&rsquo;un kendi sözleriyle &lsquo;gizli sessizliğin parlak karanlığı&rsquo; olacaktır.</p>

  <p class="p0">Sahte-Diyonizos bu birleşme olayını anlatmak üzere Eski <span class="t13">Ahit</span> te hikâye edildiği şekilde Musa&rsquo;nın Sina Dağı&rsquo;na çıkışını örnek verir. Musa Tanrı&rsquo;nın duyusal ve akılsal temaşası olayını yaşadıktan sonra bu dağın tepesindeki parlak karanlığın içine dalmıştır. Ancak bu karanlığın, ışıksızlık anlamında bir karanlık olmadığı tahmin edilebilir. O, Platon&rsquo;un <span class="t13">Devlet</span> diyaloğunda İyi ile karşılaşan ruhun gördüğü veya yaşadığı türden bir karanlık yani fazla parlak, aşırı parlak olduğundan ötürü gözleri kamaştıran bir karanlıktır.</p>

  <p class="p0">Sahte-Diyonizos, Musa ile bu karanlık arasındaki ilişkinin niteliği üzerine fazla konuşmaz. Acaba o, olağanüstü olmakla birlikte yine de bir tür bilgi midir, yoksa tümüyle duygusal-heyecansal bir deneyim midir? Sahte-Diyonizos bu iki farklı görüşten birinin lehine veya aleyhine yorumlanabilecek herhangi bir açıklama getirmez, sadece onun Musa&rsquo;nın Tanrı ile &lsquo;bilinemez, dille ifade edilemez&rsquo; bir &lsquo;birleşme&rsquo;si olduğunu söyler.</p>

  <p class="p0">Sahte-Diyonizos gerek Doğu Yunan gerekse Batı Latin Hristiyan dünyası üzerinde çok etkili olmuştur. Eserleri birçok defa Latinceye çevrilmiş ve sayısız yorum ve şerhlerin konusu olmuştur. Ortaçağ&rsquo;da gerek Fransisken geleneğinden gelen Aziz Bonaventura gerekse Dominiken geleneğe mensup Büyük Albert (Albertus Magnus) ve Aziz Thomas gibi birçok büyük Hristiyan düşünür Sahte-Diyonizos&rsquo;un etkisinde kalmıştır. Bu etki Rönesans&rsquo;a ve daha sonrasına da uzanmış ve bu çerçevede o, Meister Eckhart, Cusalı Nicholas, St. Jean of the Cross gibi Hristiyan dünyasının büyük mistik düşünürlerini de etkilemiştir.</p>

  <p class="p0">&nbsp;</p>
</body>
</html>
