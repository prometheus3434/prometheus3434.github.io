<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Yunan, daha genel olarak İlkçağ felsefesinin en son ve belki en etkili dönemi, modern felsefe tarihçileri tarafından Yeni-Platonculuk adıyla adlandırılan dönem olmuştur. Yeni-Platonculuğun bu kadar etkili olmasının nedeni modern felsefenin ortaya çıktığı 17. yüzyıla gelinceye kadar önce Akdeniz, daha sonra Batı Hristiyan dünyasında gelişen düşüncenin temelini teşkil etmiş olmasıdır. Diğer yandan bu etki sadece felsefi ve dinsel düşünceyle sınırlı kalmamış, edebiyat, sanat, toplumsal davranış ve kurumlar alanında da kendini göstermiştir. Nihayet Yeni-Platonculuk tarafından geliştirilmiş olan felsefi-dinsel model sadece geç dönem Yunan ve Ortaçağ Batı Hristiyan dünyası değil, aynı dönemde ortaya çıkan Yahudi ve Müslüman filozoflar ve düşünürler tarafından da benimsenmiş ve çeşitli biçimlerde ve değişik yönleriyle onların kendi amaç ve ihtiyaçlarına cevap verecek bir şekilde kullanılmıştır. Ortaçağ İslam dünyasında Yunan tarzı felsefe geleneğini başlatan ve onun ilk önemli temsilcisi olan Farabi özü itibariyle Yeni-Platoncu bir filozoftur. Bu geleneğin Farabi sonrası en ünlü temsilcisi olan ve Geç Ortaçağ Hristiyan düşüncesi üzerindeki etkisi Farabi&rsquo;ye oranla daha büyük olmuş olan İbni Sina&rsquo;da bu etki daha da güçlü bir biçimde kendisini gösterir. İslam dünyasında Aristoteles&rsquo;e ve Aristotelesçiliğe dönüşün bayraktarlığını yapan İbni Rüşd bile bu etkiden kendini kurtaramamıştır.</p>

  <p class="p0">İlkçağ Yunan felsefesi bir doğa felsefesi olarak başlamıştı ama bir Tanrı felsefesi veya teoloji olarak sona erecektir. İlk Yunan filozofları evrenin neden yapıldığını, ana maddesinin ne olduğunu ve ondaki oluş ve değişmenin yasasını araştırmışlardı. Sofistler ve Sokrates buna bir tepki olarak doğayı bir yana bırakıp insanla, toplumla ilgili konulara eğilmişlerdi. Platon ve Aristoteles, bu iki ilgiyi birleştirmiş, insan ve toplumla ilgili problemleri evren ve Tanrı ile ilgili olarak geliştirdikleri genel metafizikleri içinde ele almışlardı. Helenistik dönem felsefesi ise hemen hemen tümüyle insan merkezci bir zemin üzerinde ilerleyerek insanın yapısı, evrendeki yeri ve mutluluğu ile ilgilenen bir antropolojiye, bir ahlak felsefesine dönüşmüştü. İsa&rsquo;nın doğuşunu izleyen ilk yüzyıllarda ise ahlakla ilgili problemlerin felsefenin ilgi odağından tam olarak uzaklaşmamakla birlikte ruhun kurtuluşu, gelecek dünyadaki hayat, Tanrı-evren arası ilişkiler gibi özü itibariyle dinsel diye adlandırılabilecek problemlerin felsefenin merkezine yerleştiği görülmektedir. Stoacılığın son döneminde açık bir şekilde ortaya çıktığına tanık olduğumuz bu gelişme Yunan felsefesinin son büyük akımı olan Yeni- Platonculuk ve onun en önemli temsilcisi olan Plotinos&rsquo;ta doruk noktasına ulaşmaktadır.</p>

  <p class="p0">Plotinos, antik çağ Yunan felsefesinin son büyük temsilcisi, büyük Yunan filozoflarının sonuncusudur. Bir düşünür, çağdaşlarından daha ileride olabilir, ama çağından ileri olamaz. Plotinos da böylece büyük ve orijinal bir düşünür olmakla birlikte, özünde çağının en derin ilgilerini, düşüncelerini seslendiren bir filozof olarak karşımıza çıkmaktadır. Bundan ötürü onu anlamak için felsefe tarihinde onun da içinde yer aldığı Yeni-Platonculuk diye adlandırılan büyük harekete ve hareketin ortaya çıkmasına neden olan antik çağın son dönemindeki bazı önemli değişmelere ana hatlarıyla temas etmemiz gerekmektedir.</p>

  <p class="p0">Yeni-Platonculuk yukarıda değinmiş olduğumuz gibi yeni bir terimdir ve Plotinos tarafından başlatılan Platonculuğun özel bir türünü tanımlamak üzere kullanılır. Plotinos&rsquo;tan önce onun başlatıcısı olduğu kabul edilen bu Yeni-Platoncu akımı hazırlayan bazı filozoflar olduğu gibi ondan sonra da bu akım içinde yer alacak başka bazı filozoflar vardır. Bu ikinciler arasında özellikle Plotinos&rsquo;un doğrudan öğrencisi olan Porfirios (İS. yaklaşık 232-305), İamblichos (ölümü İS. yaklaşık 326), Proclos (İS. 412-485) önemlidir. Birinci grup içinde ise Plotinos&rsquo;tan önce yaşamış olan ve Plotinos&rsquo;un kendisinin bir öğrencisi olmuş olduğu Ammonios Saccas&rsquo;la birlikte başka bazı filozofları, örneğin Yeni-Pythagorasçılığın en önemli bir temsilcisi olan Numenius, Yahudi Philon, Plutarkhos, Albinus, Celsus, Apuleis, Surlu Maximus&rsquo;u saymamız gerekir.</p>

  <h3 class="h30"><a id="ncx48"></a><a id="a3"></a>İsa&rsquo;dan sonra 3. Yüzyılın özellikleri</h3>

  <p class="p0">Plotinos İS. 3. yüzyılda yaşamıştır. Bu yüzyıl Roma İmparatorluğu&rsquo;nun çözülmeye başladığı yüzyıl olarak kabul edilir. Roma İmparatorluğu&rsquo;nun bu yüzyıldan, hatta bazı tarihçilere göre bir önceki yüzyıldan itibaren başlayan gerilemesi ve yaklaşık bir yüzyıl sonra çöküşü, tarihçilerin büyük bir ilgiyle ele aldıkları ve nedenlerini tartıştıkları konularından biri olagelmiştir. Burada bu tartışmalara girmeden sadece konumuzu ilgilendirdiği ölçüde bu gerileme ve arkasından gelen çöküş sürecinde imparatorluk Roma&rsquo;sında kendisini gösteren bazı gelişmelere temas edip bu gelişmelerin antik çağ felsefi düşüncesi üzerindeki etkilerine işaret edeceğiz.</p>

  <p class="p0">Bu gelişmeleri özetle siyasal, ekonomik ve kültürel olarak üç ana başlık altında toplamamız mümkündür. Bunlardan ilki yani siyasal alanda meydana gelen gelişmelerle ilgili olarak şunu söyleyebiliriz: İmparatorluk dönemi Roma&rsquo;sı (İÖ. 1 - İS. 5. yüzyıllar arası), Osmanlı İmparatorluğu&rsquo;nun duraklama ve gerileme döneminde olduğu gibi birbirini izleyen büyük, güçlü imparatorların yanında zayıf, iradesiz yöneticilerin varlığına tanıklık eder. Ama duraklama ve gerileme dönemindeki Osmanlı İmparatorluğu&rsquo;nda olduğu gibi imparatorluk dönemi Roma&rsquo;sında da önemli olan başa geçen imparatorların kişisel özelliklerinden çok imparatorluğun genel bünyesinde yavaş yavaş ortaya çıkan zayıflama, güçsüzlük emareleri ve bunun bir göstergesi olan siyasal istikrarsızlıktır. Septimus Severus İS. 211&rsquo;de öldüğünde arkasında iç çekişmelerden uzak, güven ve istikrar içinde bir imparatorluk bıraktığını düşünmüştür. Ama aradan kırk yıl geçmeden imparatorluğun ne kadar zayıf siyasal temeller üzerine dayandığı açık bir şekilde ortaya çıkmıştır.</p>

  <p class="p0">Plotinos, Roma&rsquo;ya 244&rsquo;te gelir. Ama gelişinden önceki on yılla Roma&rsquo;daki hayatının ilk beş yılını içine alan on beş yıllık süre içinde yedi imparator birbirlerini izler. Septimus Severus&rsquo;un kendisi daha önceki 80 yıllık dönem içinde yatağında ölme şansını bulan son imparatordur. Septimus Severus&rsquo;tan sonraki dönem, bazı iniş çıkışlara rağmen Roma İmparatorluğu&rsquo;nun bu tarihten itibaren hiçbir zaman tam veya güçlü bir istikrara sahip olmadığını göstermektedir. Osmanlı İmparatorluğu&rsquo;nun gerileme döneminde olduğu gibi Roma&rsquo;nın siyasi kaderi artık askerlerin, ordu kumandanlarının ihtirasları, entrikaları, güç kavgaları tarafından belirlenmektedir. Öte yandan 3. yüzyıldan itibaren imparatorluğun doğu ve kuzey sınırlarında uğradığı baskı gitgide artacak ve bu, askerlerle onların kumandanlarının Roma&rsquo;nın siyasal hayatındaki ağırlıklarının daha da artmasına neden olacaktır. İS. 3. yüzyılda doğuda Partların yerini alan genç ve dinamik Sasani İmparatorluğu, Roma için eskisinden çok daha ciddi bir tehdit oluştururken, kuzeyde barbar kavimlerinin gitgide artan baskısı Roma&rsquo;yı her geçen yıl biraz daha fazla bunaltacak ve bir süre sonra bağımsız bir devlet olarak ortadan kalkmasına yol açacaktır.</p>

  <p class="p0">Bu dönemde Roma İmparatorluğu&rsquo;nun ekonomik alanda da benzeri bir kötüleşmenin, çözülmenin etkisi altına girmeye başladığı görülmektedir. İmparatorluğu tehdit eden dış baskılar, iç savaşlar, isyanlar, siyasal anarşiye doğal afetler, salgın hastalıklar eklenecek, kaybedilen bölgelerin ortaya çıkardığı olumsuzlukların bunlarla birleşmesi ekonomik hayat üzerinde yıkıcı bir etki yapacaktır. Siyasal istikrarın, yasa düzeninin zayıflaması sonucunda kırsal alanda güçlü derebeyler ortaya çıkacak, bunlar yasa dışı bir şekilde devletin topraklarına el koyacak ve büyük servetler biriktireceklerdir. Ancak bu olay, kırsal alanda yaşayan insanların büyük kısmının köylerini, çiftliklerini terk etmelerini doğuracak, bunun sonucunda bir yandan işsiz güçsüz büyük insan kitleleri şehirlere akarken, diğer yandan imparatorluğun geniş toprakları ya hiç işletilmeyecek veya kötü yöntemlerle işletilmeye başlayacaktır. Tarımdaki bu olumsuz gelişmeler sonucunda geliri azalan devlet kırsal kesimde çalışan insanları daha acımasız bir şekilde vergilendirmeye yönelecek, bu ise kırsal kesimden kaçan insanların sayısını daha da arttırarak bu alanların tümüyle boşalmasına yol açacaktır.</p>

  <p class="p0">Ancak konumuz bakımından asıl önemli gelişme kültürel-entelektüel hayatta ortaya çıkan bir gelişmedir. Bu gelişmeyi, genellikle dönemin bütün felsefi ve dinsel hareketlerinde kendisini gösteren içinde bulunulan duyusal dünyadan kaçış, bir başka dünyaya, öte dünyaya yönelme arzusu olarak adlandırmamız mümkündür. Bu dönem bir endişe ve güvensizlik çağıdır. Milat sıralarına doğru Roma İmparatorluğu&rsquo;nun, özellikle onun en iyi eğitim görmüş kesimlerini içinde barındıran Doğu Akdeniz bölgesinin insanlarının, içinde yaşadıkları dünya hakkında o zamana kadar görülmemiş kötümser bir bakış açısı içine girdiklerine tanık olmaktayız. Daha önce bir vesileyle işaret ettiğimiz gibi Lucretius&rsquo;un <span class="t13">Eşyanın Doğası</span> adlı şiirinde toprağını süren çiftçi artık dünyanın yaşlandığından, toprağın eski bereketine sahip olmadığından yakınmaktadır. Bu bağlamda İS. 1. yüzyıldan itibaren ortaya çıkan yarı dinsel, yarı felsefi bir aklına mensup Gnostiklerin daha önce gerek Yunan, gerek Roma entelektüel-felsefi dünyasında kendisiyle hiç karşılaşmadığımız bir görüşle; dünyanın kötü bir güç, bilgisiz bir Demiorgos tarafından yaratılmış olduğu, dolayısıyla kötülüğün onun doğasında, yapısında içerilmiş olduğu ana teziyle ortaya çıktıklarını ve etraflarına büyük bir taraftar kitlesini topladıklarını görmekteyiz. Aynı dönemde ortaya çıkan ve büyük bir ilgiyle karşılanan Yeni-Pythagorasçılar da aynı yönde olmak üzere dünyanın özü itibariyle kötü olduğunu ve yapılması gereken şeyin bir an önce ondan kaçmak olduğunu söylemektedirler. Nihayet bu sıralarda gitgide Roma dünyasına daha fazla nüfuz etmeye başlayan Doğu Mısır, Babil, İran, Hint kaynaklı çeşitli dinlerin, örneğin İsis-Osiris ve Mitracılık gibi Sır ve Kurtuluş Dinlerinin de ana tezini ve bu teze bağlı olarak ana çağrılarını şöyle özetleyebiliriz: Dünya kötüdür ve bu dünyada yaşamak acı vericidir. İnsanın ne yapıp edip bir şekilde, kötü olan ve artık sonuna yaklaşan bu dünyadan kaçması gerekir. Bu dinler bu çağrılarını gerçekleştirmek üzere insanın kurtuluşu için gerekli bilgileri içeren bazı tanrısal vahiylere sahip olduklarını iddia ederler. Hristiyanlık da aynı atmosfer içinde doğmuş ve dünyadan, bu dünyadaki hayatlarından şikâyet eden insanlara İsa&rsquo;nın kurtarıcılığında yeni bir hayat; göksel bir hayatı vaat eden bir kurtuluş dini olarak ortaya çıkmıştır.</p>

  <p class="p0">Oysa antik çağ, en azından Yunan dünyasında bundan ne kadar farklı bir ortamda başlamıştı. Yunanlar, bu arada özellikle Miletliler Akdeniz&rsquo;in ve Karadeniz&rsquo;in en uzak köşelerine kadar gitmiş, buralarda yüzlerce koloni kurmuş, sanayi ve ticaretle meşgul olmuş hırslı, yaratıcı insanlardı. Onlar dünyayı tanımak, onu fethetmek istiyorlardı. Atina sitesini oluşturan yurttaşlar o zamanki dünyanın en büyük askeri gücü olan Persleri yenmenin gururuyla dolu, şehirlerini kendi elleriyle kuran ve yöneten, onu tapınaklar, heykellerle süsleyen, uygarlığın ve kültürün hemen her alanında başarılı yaratımlar gerçekleştirmiş insanlardı. Bu dönemde Yunanların kendilerine ne kadar güvenli, hayatlarından ne kadar memnun, gelecek hayatla ilgili kaygılarının ne kadar az olduğunu biliyoruz.</p>

  <p class="p0">Helenistik dönemde Yunanların ve daha genel olarak Doğu Akdeniz havzasında yaşayan insanların hayatında ne kadar radikal bir değişiklik meydana geldiğini ve sitenin ortadan kalkmasıyla birlikte ilginin nasıl kozmostan, toplumdan, mutlu olma arzu ve ihtiyacı içinde olan birey insana yöneldiğini görmüştük. Bununla birlikte bu dönemde de filozoflar, son tahlilde insanın kendi gücü ve imkânları ile mutlu olabileceğini ahlak felsefelerinin ana ilkesi olarak korumaya devam etmişlerdi.</p>

  <p class="p0">Üzerinde konuştuğumuz bu son dönemde ise antik insanın düşünce ve duygularında bu konuda önemli bir değişikliğin ortaya çıktığına tanık olmaktayız. Bu dönemde insanın gerek kendisini çevreleyen duyusal evrene, gerekse içinde yaşadığı siyasal topluma olan ilgisinin inanılmaz ölçüde azaldığı görülmektedir. Bilim ve edebiyat hemen hemen ölmüştür. Siyasal düşünce tümüyle ortadan kalkmıştır. Bunun bir nedeni, Roma&rsquo;nın imparatorluk yapısı içinde özgür düşünceye yer olmamasıysa, bir başka ve asıl önemli nedeni insanların bakış açılarının yukarıda işaret ettiğimiz yönde tümüyle değişmesidir.</p>

  <p class="p0">Bu değişmenin en önemli göstergesi Helenistik dönemde varlığına tanıklık ettiğimiz insanın birey olarak kendine güveninde, en azından kendi gücü ve imkânları ile kendi mutluluğunu sağlayabileceği inancında ciddi bir aşınmanın ortaya çıkmış olmasıdır. Bu dönemin insanı, bir yandan dünyanın artık sonuna doğru yaklaştığı yönünde genel bir duyguyu paylaşırken diğer yandan kurtuluşunu artık kendisinden, kendi aklından, kendi gücünden, kendi imkân ve çabalarından değil, kendisini kurtaracak bir kurumdan ve bu kurumu temsil eden bir kurtarıcıdan beklemeye yönelmektedir.</p>

  <p class="p0">Bu kurum ise artık ne siyaset ne site ne toplum ve ne de felsefi bir cemiyet olmayıp, din veya dinsel cemaat olacaktır. Burada söz konusu önder, kılavuz kişi Stoacıların, Epikurosçuların, hatta Septiklerin bilge insanı olmaktan uzaklaşarak Hristiyanlık için İsa, Mitracılık için Mitra, İsis-Osiris kültünün taraftarları için Serapis olmak üzere din kurucuları, dinsel önderler ve bunların etrafında örgütlenen tarikatler, kiliseler ve dinsel cemaatler olacaktır.</p>

  <p class="p0">Ancak bu olay, en azından iyi eğitim görmüş aydın çevrelerde eski Yunan akılcılığının tümüyle ortadan kalktığı anlamına gelmemektedir. Felsefi alanla ilgili olarak daha doğru olan, bu akılcılığın kendisini bu yeni şartlara uydurması, yeni ve özü itibariyle dinsel olan bu sorunları geleneksel Yunan akılcılığı içinde anlamaya ve onlara eski akılcılığın kavram çerçevesi içinde yeni bir cevap vermeye çalışmasıdır.</p>

  <p class="p0">Bu akılcı felsefe geleneği içinde yer alan insanlar, eski felsefeye döndüklerine işlerine en fazla yarayabilecek filozof olarak Platon&rsquo;la Pythagoras&rsquo;ı ve onların sistemlerini görmüşlerdir. Dönemin modası artık anti-materyalizmdir. Böylece Sokrates öncesi Doğa Filozofları, atomcular, atomcuların Helenistik dönemdeki takipçileri olan Epikuros ve okulu bu dönemde doğal olarak devre dışı kalmıştır. Dönemin ihtiyacı, ruhun kurtuluşunu sağlayabilecek bilgi ve pratiklerdir. Bu ise her türlü doğrunun, bilginin imkânını reddeden Septiklerin de bu dönemin insanına neden çekici gelmediğini açıklar. Aristoteles de felsefesinin bazı özellikleri, örneğin doğa bilimciliğiyle, ruhun ölümden sonraki hayatını inkâr etmesiyle yine devrin ruhuna uygun bir filozof değildir. Bununla birlikte bazı başka noktalarda, örneğin evrene aşkın ve bir düşünce olan Tanrı&rsquo;sıyla, bu dönemin insanlarına bir ölçüde hitap edebilecek bir durumdadır. Stoacılara gelince onlar da gerek materyalizmleri gerekse kimse tarafından taklit edilemez insan-üstü bilge anlayışları bakımından pek çekici değildir. Ancak onların sistemlerinde yine de kabul edilebilecek bazı unsurlar bulunmaktadır. Bunların başında insan ruhları için kabul ettikleri bir tür ölümsüzlük ve evrenin her tarafına nüfuz eden, bütün varlıkları birbirine bağlayan evrensel sempati öğretileri gelmektedir. O halde bu dönemin eski Yunan felsefe geleneğine ait insanları için yapılması gereken şey, esas olarak sistemlerinde en fazla dinsel unsurlar barındıran Pythagoras ve Platon&rsquo;a dönmek ve onları, uzlaşabilecekleri noktalarda Aristoteles ve Stoacılarla uzlaştırmak, birleştirmek olacaktır. Nitekim de böyle olmuştur ve bu dönemin iki belli başlı akımı Yeni-Pythagorasçılık ve Yeni-Platonculuk olmuş ve bu her iki akım içinde yer alan insanlar onları Aristoteles ve Stoacılardan aldıkları bazı unsurlarla birleştirme yoluna gitmiştir. Bundan bu dönemin bir başka önemli özelliği, felsefe veya felsefi okullar alanında kendini gösteren büyük uzlaştırmacılığı, telifçiliği çıkmıştır.</p>

  <p class="p0">&nbsp;</p>
</body>
</html>
