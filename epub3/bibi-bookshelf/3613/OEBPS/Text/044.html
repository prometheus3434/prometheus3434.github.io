<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">İtirafçı veya İlahiyatçı Maximus (Aziz Maximus olarak da bilinir) İS. 580-662 yılları arasında yaşamış ve Kapadokya Okulu düşünürlerinden Nazianzoslu Gregorios ve Sahte-Diyonizos&rsquo;un düşüncelerini devam ettirmiştir. İtirafçı Maximus&rsquo;un Ortaçağ Hristiyan düşüncesi bakımından önemi <span class="t13">Sahte-Diyonizos ve Nazianzoslu Gregorios&rsquo;un Bazı Zor Pasajları Üzerine</span> adlı eserinden ileri gelmektedir. Bu iki önemli düşünürün tezleri üzerine Maximus&rsquo;un yaptığı şerhlerden ibaret olan bu eser, daha sonra Ortaçağ&rsquo;da John Scot Eriugena tarafından yapılan çevirisine verdiği adla <span class="t13">Ambigua</span> diye tanınacaktır.</p>

  <p class="p0">Maximus&rsquo;un bundan başka yine Sahte-Diyonizos&rsquo;un ilk yazıları üzerine şerhini içeren <span class="t13">Scholia</span> adlı bir eseri daha vardır.</p>

  <p class="p0">Her iki eserde de Maximus, Gregorios ve Sahte-Diyonizos&rsquo;un Yeni- Platoncu mistik tezlerini savunur, ancak onları dönemin zihinsel ortamına daha uygun düşen bir biçimde Aristoteles mantığının kavramlarıyla ifade eder (Geç Yeni-Platonculuğa ayırdığımız bölümde İlk Çağ&rsquo;ın sonlarına doğru özellikle İskenderiye&rsquo;de, ünlü şerhçileri Damascius ve Simplicius&rsquo;ta kendini gösteren bir Aristotelesçiliğin ortaya çıktığını görmüştük. Bu bölümden sonra ele alacağımız Johannes Philiponus ve Boethius&rsquo;ta geç dönem Aristotelesçiliğinin diğer iki örneğiyle karşılaşacağız). Bu, Maximus&rsquo;un mistik özlerini reddetmeden onları akılsallaştırmaya çalışması anlamına gelmektedir.</p>

  <p class="p0">Maximus, Platon&rsquo;un <span class="t13">Theaitetos&rsquo;ta</span> savunmuş olduğu insanın temel amacının Tanrı&rsquo;yla birleşmek ve böylece tanrılaşmak olduğu görüşünü kabul eder. Hristiyanlığın Oğul-Tanrı olan İsa&rsquo;nın, Adem&rsquo;in işlemiş olduğu günahı bağışlatmak için insan doğasına büründüğü öğretisini bu yönde yorumlar. Ona göre, <span class="t13">Tanrı&rsquo;nın insanlaşması,</span> insan doğasına bürünmesi, <span class="t13">insanın da tanrılaşmasının</span> mümkün olduğunu gösterir. <span class="t13">Eski</span> Ahit&rsquo;in &lsquo;Yaratılış&rsquo; kitabında Tanrı&rsquo;nın insanı &lsquo;kendi imgesine veya kendine benzer olarak yaratmış olduğu&rsquo; yönündeki ünlü ifadesi bu anlama gelmektedir. Eğer İsa, Monotelitlerin yanlış olarak ileri sürdükleri gibi tek bir doğaya sahip olup, bu konuda doğru görüşü temsil eden Diyofizitlerin savundukları gibi biri tanrısal diğeri insani olmak üzere iki ayrı doğaya yani tanrısal irade yanında aynı zamanda tam olarak veya bütünüyle insani bir iradeye sahip olmamış olsaydı, insanın kurtuluşu veya tanrılaşması mümkün olmazdı.</p>

  <p class="p0">Sahte-Diyonizos&rsquo;un varlık kuramının özü itibariyle Yeni-Platoncu olduğunu gördük. Ancak onda Yeni-Platonculuğun Bir, Akıl ve Ruh üçlüsü, yerini Kendinde Varlık (Mone, Tanrı), Kendinde Varlık&rsquo;tan Taşma veya Çıkış Olarak Varlık (proodos, procession) ve O&rsquo;na Dönüş Olarak Varlık (epistrophe, conversion) üçlüsüne bırakmaktaydı. Sahte-Diyonizos bu üçlüyü bir başka şekilde Kendinde Varlık, Fail Neden olarak Varlık ve Ereksel Neden olarak Varlık olarak da ifade etmekteydi.</p>

  <p class="p0">Maximus da benzeri üçlü bir evren şeması ortaya atar, ancak o bu üçlüyü, yeni ve farklı bir terminolojiyle, Aristotelesçi terminolojiyle Kendinde Varlık (ousia), Güç veya Kudret (dynamis) ve Fiil (energeia) olarak ifade eder.</p>

  <p class="p0">Bu terminolojinin önemi şuradadır: Sahte-Diyonizos&rsquo;ta üçlünün son iki üyesinin yani Tanrı&rsquo;dan Çıkma ve O&rsquo;na Geri Dönme Olarak Varlık&rsquo;ın hareket kategorisine, ilkinin yani Kendinde Varlık&rsquo;ın sükûnet kategorisine ait olmasına karşılık, Maximus&rsquo;un üçlüsünde onlardan biri yani Fail Neden Olarak Varlık hareket kategorisine, buna karşılık diğer ikisi yani Kendinde Varlık ve Geri Dönüş Olarak Varlık ise sükûnet kategorisine sokulur.</p>

  <p class="p0">Bu ayrım ise Maximus&rsquo;a hareketi artık Çıkış ve Dönüş&rsquo;ün veya İniş ve Yükseliş&rsquo;in meydana getirdiği bir süreç olarak değil, sadece &ldquo;Varlık veya Tanrı&rsquo;nın kudretiyle O&rsquo;nun Fiili arasında bir ilişki olarak görme imkânını vermesi bakımından önemlidir.&rdquo; Böylece Maximus Yeni-Platonculuğun ileri sürdüğü gibi evrenin meydana gelişini Kendinde Varlık&rsquo;tan veya Tanrı&rsquo;dan bir çıkış veya taşma yani otomatik ya da mekanik bir süreç olarak değil de &ldquo;Tanrı&rsquo;nın kudretini veya onunla bir ve aynı şey demek olan iradesini gerçekleştiren bir yaratım&rdquo; olarak ortaya koymaya çalışır. Çünkü Maximus sadece tanrısal yaratımın değil, evrende gözlemlenen <span class="t13">her sürecin bu türden bir üçlü adım içinde</span> gerçekleştiğini ileri sürer. Ona göre evrende gözlemlenen her süreçte her zaman ortada bir varlık (ousia), bu varlığın bir şey yapma, bir şeyi meydana getirme kudreti (dynamis) ve nihayet bu varlık ve kudretle bir şeyi meydana getirme (energeia) olayı vardır.</p>

  <p class="p0">Maximus&rsquo;a göre Tanrı&rsquo;nın evreni meydana getirme veya yaratma süreci işte bu tür bir süreçtir. Böylece &ldquo;evren basit olarak Tanrı&rsquo;nın kudretinin bir ürünü olmak bakımından yalnızca O&rsquo;nun bir fiilidir.&rdquo; Öte yandan Tanrı hiçbir zaman kudretten yoksun olmadığına göre <span class="t13">evren her zaman vardır</span>; çünkü Tanrı&rsquo;da kudret veya güçle fiil birbirinden ayrılamaz.</p>

  <p class="p0">O halde Tanrı <span class="t13">ezeli-ebedi olarak yaratır</span> ve <span class="t13">O&rsquo;nun bu yarattığı şey kendi doğasıdır.</span> Tanrı, ilk olarak kendi doğasını Logos ve Kutsal-Ruh olarak yaratır. Daha sonra ikinci bir yaratımla duyusal veya fiziksel dünyayı, olumsal dünyayı yaratır. Birinci yaratım Tanrı&rsquo;nın kendi içinde, ikinci yaratım ise Tanrı&rsquo;nın dışında meydana gelir. Öte yandan ikinci yaratımın kaynağı veya ilkesi birinci yaratımdır: Çünkü Tanrı birinci yaratımı aracılığıyla ikinci yaratımını gerçekleştirir.</p>

  <p class="p0">Maximus&rsquo;ta birinci yaratım tanrısal doğayı, <span class="t13">Logos&rsquo;u,</span> akılsalların, İdeaların veya Formların dünyasını ifade eder. Böylece Logos veya akılsallar dünyası Tanrı tarafından yaratılmış olmakla birlikte ezelidir. Ancak bu ezelilik Tanrı&rsquo;yla aynı anlamda bir ezelilik değildir. Başka bir ifadeyle Logos&rsquo;un ezeli olması, onun Tanrı&rsquo;nın eseri olmasına ters düşmez.</p>

  <p class="p0">Bunun yanı sıra duyusal veya olumsal dünya da yaratılmış, meydana getirilmiş olmakla birlikte kalıcı bir varlığa, ölümsüzlüğe sahiptir. Çünkü Maximus Tanrı&rsquo;nın ilk yaratımı veya ilk fiili olan Logos&rsquo;un, Tanrı&rsquo;nın doğasıyla aynı şey olmadığı, onun bir dışa vurumu, tezahürü olduğunu ileri sürmesine paralel olarak Akıl veya Logos&rsquo;un da &ldquo;ezeli-ebedi olarak, var olan veya var olacak olan her şeyin özünü yani gerçekliğini içerdiğini&rdquo; savunur.</p>

  <p class="p0">Böylece Maximus&rsquo;a göre, asıl anlamda yaratım, gerçekte bu ikinci yani Akıl&rsquo;da veya Logos&rsquo;ta içerilmiş bulunan sonlu, tikel gerçekliklerin, varlıkların meydana getirilmesidir. Başka bir deyişle duyusal, fiziksel dünya, Logos aracılığıyla bireysel, tikel nesnelerin tanrısal varlıktan pay almaları ve varlığa gelmelerini ifade eder. Bireysel, tikel varlıkların her biri Tanrı&rsquo;nın mükemmelliğinin kısmi ve sınırlı bir ifadesidir. Onlar varlığa gelmeden önce Logos&rsquo;ta yani tanrısal doğanın ezeli bilgisinde var olup, onun tarafından istenmiş ve onun kudreti sonucu ortaya çıkmışlardır. O halde evrende yer alan şeylerin her biri sahip olduğu kısmi ve sınırlı, sonlu varlık ölçüsünde Tanrı&rsquo;nın bir tezahürüdür, O&rsquo;nun dışlaşmış halidir. Her şey Tanrı tarafından kendisine tahsis edilen zamanda ve yerde varlığa gelir ve Tanrı tarafından uygun görülen bir süre için varlıkta kaldıktan sonra yerini başka varlıklara bırakarak var olmaktan kesilir.</p>

  <p class="p0">Maximus bu son teziyle, bu döneme ait bütün Hristiyan filozoflarının sürekli olarak karşısına çıkmış olan önemli bir soruna akılsal bir çözüm getirdiğini düşünür. Bu sorun, &ldquo;yaratılmış bir dünyanın nasıl olup da aşkın yaratıcısını bilebileceği, sevebileceği ve nihayet onun kendisine geri dönerek kurtulabileceği&rdquo; sorunudur. Maximus&rsquo;un bunu çözmek için ileri sürdüğü cevap, bu konuda kendisini takip edecek olan John Scot Eriugena&rsquo;nın son derece açık bir biçimde vereceği cevaba da bir anlamda öncülük eder: Var olan her şey tanrısaldır, çünkü Tanrı&rsquo;nın görüntüsüdür. Tanrı şeyleri yaratırken aslında onlarda kendini yaratmaktadır. Dolayısıyla onların, özel olarak insanların kendilerini yaratanı bilmeleri, sevmeleri, ona geri dönüp onda ölümsüz olmaları mümkündür.</p>

  <p class="p0">Maximus&rsquo;un felsefi sisteminin ana çerçevesi budur. Onun daha özel görüşlerine gelince, bunların başında Tanrı öğretisi gelmektedir. Maximus&rsquo;a göre Tanrı vardır ve birdir. Ancak O&rsquo;nun var olması ilk eseri olan Logos&rsquo;un, akılsal varlığın var olması ile aynı anlamda olmadığı gibi bir olması da sayısal anlamda bir olması demek değildir. Tanrı&rsquo;nın varlığı, <span class="t13">var olan her şeyin varlıklarını kendisinden almaları</span> yani onlara <span class="t13">varlıklarım veren, bahşeden neden</span> olması anlamında var olması demek olduğu gibi bir olması da <span class="t13">çokluğun kaynağı</span> olması anlamında bir olmasıdır.</p>

  <p class="p0">Maximus için hayati öneme sahip olan bir başka şey, Yeni-Platonculuğun savunduğu gibi Tanrı&rsquo;nın bir Monad veya Bir olması ile Hristiyan dogmasının talep ettiği gibi, O&rsquo;nun üç olması arasındaki sorunu nasıl çözebileceğidir. Maximus bunu çözmek üzere Tanrı&rsquo;yı sayılar dizisinin ilkesi olan ve ekleme yoluyla sayıları meydana getiren sayısal bir &lsquo;Bir&rsquo; olarak değil, çokluğun kaynağı olan &lsquo;Bir&rsquo; olarak tanımlamanın yeterli olduğunu düşünür. Böylece bir varlık (ousia) olarak Tanrı&rsquo;nın üçlü bir varoluş tarzına sahip olduğunu ileri sürer: Üç (Trinity) gerçekte Bir&rsquo;dir (monad); çünkü onun doğası budur ve Bir, aslında Üç&rsquo;tür; çünkü onun da varlık tarzı budur.</p>

  <p class="p0">Maximus Tanrı&rsquo;nın bu üçlü doğasını, Hristiyanlığın Yahudi tek tanrıcılığı ile putperest çok tanrıcılığına karşı bir üstünlük olarak görür:</p>

  <p class="p5"><span class="t14">&ldquo;Bizim dinimiz ne Yahudilerde olduğu gibi tek bir şahısla sınırlı sıradan bir monarşiye, ne de bunun tersine putperestlerin belirsiz ve çoklukta kaybolma tehlikesi gösteren görüşüne dayanmaktadır. Bizim dinimiz onur sıralaması doğal olarak birbirine eşit olan Baba, Oğul ve Kutsal-Ruh&rsquo;un üçlüsüne dayanır... Bizler, bir tanrılar çokluğunu kabul etmeyiz, ama Tanrı&rsquo;nın yoksul olduğunu da düşünmeyiz&rdquo; (Gilson, 86).</span></p>

  <p class="p0">Maximus, değindiğimiz gibi, Tanrı&rsquo;da tanrısal doğa, tanrısal kudret ve tanrısal iradenin de bir ve aynı şey olduğunu ileri sürer: Tanrı, tanrısal doğadır ve tanrısal doğa, tanrısal kudrettir. Tanrı, tanrısal kudret olarak fiilde bulunur ve bu fiil, yaratımdır. Tanrı&rsquo;nın fiili tanrısal irade veya arzunun sonucudur. Böylece tanrısal fiil, iradi bir fiil olup, Tanrı mutlak kudrete sahip olduğundan O&rsquo;nda iradesinin dışında, O&rsquo;ndan ayrı bir kudretten söz edilemez.</p>

  <p class="p0">Tanrı, yukarıda belirttiğimiz gibi esas olarak iki şeyin yaratıcısıdır: Varlığın ve oluşun veya başka terimlerle akılsallar dünyasıyla duyusal veya fiziksel dünyanın. Akılsallar dünyası, ezeli-ebedi nesneler dünyası olarak <span class="t13">varlık</span> dünyasıdır. Duyusal veya fiziksel dünya ise hareket içinde bulunan ve sonlu bir varlığa sahip olan nesneler dünyası olduğu için <span class="t13">oluş</span> dünyası veya olumsal dünyadır.</p>

  <p class="p0">Tanrı, varlığın yaratıcısı veya varlık veren olduğu için, akılsal dünyaya basit varlık verir. Onun yani akılsal dünyanın basit varlık olması veya basit varlığa sahip olması demek, belirli bir şey olması ve kendi ilkesini veya tanımını kendinde içermemesi demektir. Akılsal dünyanın kendisi de, kendisinde bulunan her şeyin varlığını veya var oluşunu içerir. Böylece <span class="t13">var olan her şey</span>, kendisi için uygun zamanda varlığını ve gerçekliğini kazanmak üzere, <span class="t13">ezeli olarak akılsal dünyada bulunur.</span> O halde, evrende her yeni varlık ortaya çıktığı zaman bu onun tanrısal akıl tarafından yeni bir istek veya kararla varlığa getirildiği anlamına gelmez.</p>

  <p class="p0">Tanrı sadece varlık dünyasının değil, oluş dünyasının da yaratıcısıdır. Bu, tanrısal doğanın akılsal dünyayı içinde bulundurması gibi, akılsal dünyanın da duyusal dünyayı içinde bulundurması sonucudur. Nasıl ki, akılsal dünya tanrısal varlık karşısında basit varlığa sahipse duyusal dünya da akılsal varlığa göre sınırlı veya sonlu varlığa sahiptir. Maximus, duyusal dünyadaki sınırlı, sonlu varlıkların akılsal dünyadaki basit varlığa sahip İdealar karşısındaki durumunu, tikellerin tümellerle olan ilişkisi olarak tanımlar.</p>

  <p class="p0">Bununla birlikte, Maximus&rsquo;un duyusal tikellerin akılsal tümellerle ilişkisi konusundaki öğretisi Platon&rsquo;un bu konudaki öğretisinden farklıdır. Maximus, tikelin tümelle olan ilişkisini Aristoteles gibi düşünür: Ona göre tikeller de tümeller gibi tözsel veya gerçek varlığa sahiptirler. &lsquo;Basit varlık&rsquo; gibi &lsquo;tikel varlık&rsquo; da Tanrı&rsquo;nın bir bağışı olduğundan &ldquo;tümelin yanında tikel de tözsel, gerçek anlamda bir varlıkla donatılmıştır.&rdquo; Böylece tüm evren Maximus&rsquo;ta tümelle tikel, tümel varlıkla tikel varlık arasında gidip gelen bir salınımdır ve bu salınım bütünü itibariyle yaratılmış doğada &ldquo;çokluk-içindebirliği&rdquo; ifade eder.</p>

  <p class="p0">Maximus duyusal veya fiziksel dünyadaki tikellerin kurucu unsurları olarak yine Aristoteles gibi iki şeyi kabul eder: Form ve madde. Form, akılsal dünyanın duyusal dünyadaki karşılığıdır. Madde ise tikelleri birbirinden ayıran bireyselleştirici ilke, duyusal dünyayı meydana getiren çokluk ilkesidir.</p>

  <p class="p0">Öte yandan Maximus duyusal dünyadaki varlıklar arasında da bir ayrım yapar. Onlar arasında bir kısmının yani insan dışındaki varlıkların varlıkları <span class="t13">sadece özlerinden ibarettir.</span> Onlar neyseler odurlar ve olduklarından başka bir şey olma gücüne sahip değildirler. Diğer bir kısmı ise özgür iradeye sahiptir ve bu özgür irade sayesinde kısmi bir parçası veya tezahürü oldukları tanrısallığı çoğaltıp, azaltabilirler.</p>

  <p class="p0">Bu son sözlerle Maximus&rsquo;un özgürlük, özgür irade kuramına gelmiş oluyoruz. Bu da çok önemli bir kuramdır. Maximus, insan iradesinin iki görüntüsünü birbirinden ayırır: İnsanda bir tanrısal yaratımın eseri olan, dolayısıyla özü itibariyle iyi olan doğal irade vardır, bir de insanın bir birey, bir şahıs olarak sahip olduğu ve kendisiyle bu doğal iradeye karşı bir tavır aldığı, onu benimsediği veya reddettiği kişisel bir irade.</p>

  <p class="p0">İlk irade insanın doğal bir özelliğidir ve insan doğasının ondan ayrılmaz, özsel bir parçası veya niteliğidir. O, bütün insan türü için, bütün insanlık için bir ve aynıdır. Ancak insanın kişisel olarak yaptığı seçimlerinin, erdemli ve erdemsiz davranışlarının, dolayısıyla kurtuluş veya mahvının nedeni olan irade, bu irade olamaz. Bunun için insanda, onun karakterinin kurucu öğesi olan, onun kendi kendini belirlemesini meydana getiren ikinci, kişisel bir iradenin varlığını kabul etmemiz gerekir. Tanrı tarafından insana verilmiş olan, dolayısıyla insanın doğasının özsel bir parçası olan ilk iradeyi değiştirmek veya bozmak insanın elinde değildir. Ama bu iradenin benimsenmesi, sahiplenilmesi veya terkedilmesinin temelinde bulunan kişisel irade insanın elindedir ve insanın düşüşü ile yükselişinin arkasında bulunan bu iradedir.</p>

  <p class="p0">İnsan, maddi, dolayısıyla bölünebilir ve ortadan kalkabilir bir bedenle, gayrı maddi, bölünemez ve ölümsüz olan bir ruhtan meydana gelir. Beden ruh olmaksızın var olamayacağı için ruhtan önce var olamaz. Ancak, aynı nedenle ruhun da bedenden önce ve ondan bağımsız bir varlığı söz konusu olamaz. O halde, Maximus&rsquo;a göre, Platon&rsquo;un ve Origenes&rsquo;in söylediği gibi Tanrı&rsquo;nın bedenleri, ruhlar için bir zindan olarak yaratmış olduğu görüşü doğru değildir. Onların her ikisi de Tanrı tarafından &ldquo;iradi ve ezeli&rdquo; olarak kendilerine ayrılmış olan zaman süresinde bir araya gelmek üzere Tanrı tarafından eşzamanlı olarak varlığa getirilirler.</p>

  <p class="p0">Ancak insan, öte yandan duyusal şeyler dünyası ile akılsal şeyler dünyası arasında aracı bir varlıktır. O, bedeniyle duyusal şeyler dünyasına, ruhuyla akılsal şeyler dünyasına aittir. İnsanın ödevi veya kurtuluşu, mutluluğu, özü itibariyle bir çokluk olan maddi-duyusal şeyler dünyasını akılsal şeyler dünyasına, giderek Tanrı&rsquo;nın kendisine, O&rsquo;nun varlık ve birliğine geri götürmektir. Ama o, özgür iradesini yanlış yönde kullanarak bunun tersini yapmıştır. Çokluğu birliğe, oluşu varlığa, hareketi sükûnete götürecek yerde çokluğu, oluşu ve hareketi seçmiş ve bunun sonucu olarak çokluk içinde dağılmıştır. İşte insanın düşüşü, ilk veya büyük günah budur. Tanrı bu yanlış seçim, günah sonucu düşmüş olan insanı kurtarmak üzere insanlaşmıştır. O&rsquo;nun, daha doğrusu İsa&rsquo;nın sözü edilen eylemiyle kurtulma imkânına kavuşan insanın yapması gereken şey, düşüş hareketinin tersi yönünde bir hareket yapmak yani kendisinin nedeni olarak Tanrı&rsquo;da var olan ezeli-ebedi İdeasına doğru yeniden yükselmeye çalışmaktır. Elbette ki, <span class="t13">insanın yükselişi, sadece kendisinin değil, tüm evrenin yükselişi olacaktır.</span> Çünkü Origenes&rsquo;in ve Sahte-Diyonizos&rsquo;un da daha önce ifade ettiği gibi insan evrenin özüdür, hülâsasıdır. Böylece onun Tanrı&rsquo;ya dönüşü, tüm evrenin Tanrı&rsquo;ya dönüşü olacaktır.</p>

  <p class="p0">Peki bu dönüş nasıl veya neyle gerçekleşecektir? İnsanın düşüşünün nedeni onun yanlış bir kararı ve iradi olarak yapmış olduğu yanlış bir seçimi olduğuna göre yükselişini sağlayacak olan şey de yine vereceği doğru bir karar, iradi olarak yapacağı doğru seçim olacaktır. Öte yandan ruhun doğası akıl olduğuna göre bu, özü itibariyle akıl veya düşünce yoluyla gerçekleşecek bir yükseliş olacaktır. O halde Tanrı&rsquo;ya dönme hareketi, Tanrı&rsquo;yı bilmek için gerçekleştirilen bir hareket olacaktır. Bununla birlikte bu Tanrı&rsquo;ya yönelme, O&rsquo;nu bilme hareketinde insan Tanrı&rsquo;nın yardımını da alacaktır. Tanrı sevgisiyle insanı yarattığı, yine sevgisiyle insanı işlemiş olduğu asli günahından kurtardığı gibi aynı sevgiyle onu kendine doğru çağırmaktadır. Böylece Tanrı&rsquo;ya yönelmek, Tanrı&rsquo;yı bilmeye çalışmak, Tanrı&rsquo;yı sevmekle aynı anlama gelmektedir.</p>

  <p class="p0">İnsanın bu geri dönüş yolculuğunda ulaşacağı en son aşama, onun kendisinden çıkması, Tanrı&rsquo;yla birleşmesi, tanrılaşması olacaktır.</p>

  <p class="p5"><span class="t14">&ldquo;Doğası gereği bilme imkânına sahip olduğu her şeyi bildikten sonra ruhun artık bileceği bir şey yoktur. Bundan dolayı o Nous&rsquo;un, Logos&rsquo;un ve Gnosis&rsquo;in ötesine geçerek içinde düşünce veya bilgi veya sözün olmadığı basit bir yolla Tanrı ile birleşecektir.&rdquo;</span></p>

  <p class="p0">O halde insan ruhu bu yolculuğunda Nous&rsquo;tan, Logos&rsquo;tan, Gnosis&rsquo;ten geçecek, ama en son aşamada bütün bunları bir kenara bırakarak içinde bilginin, sözün olmadığı basit bir yolla Tanrı&rsquo;yla birleşecek yani tanrısallaşacaktır. Bu aşamada duyusal dünya ile akılsal dünya ayrımı ortadan kalkacağı gibi akılsal dünyanın, aklın bizzat kendisi de ortadan kalkacak ve her şey kendisinden çıktığı, başladığı hareketsizliğe ve birliğe geri dönecektir.</p>

  <p class="p0">&nbsp;</p>
</body>
</html>
