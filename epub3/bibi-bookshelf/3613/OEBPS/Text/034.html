<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Clemens</title>
</head>

<body>
  <h3 class="h30"><a id="a45"></a>Clemens</h3>

  <p class="p0">Erken Hristiyan dönemi düşünürleri arasında özel olarak Yunan felsefesine, daha genel olarak Yunan kültür ve değerlerine en olumlu yaklaşımı temsil eden Clemens&rsquo;tir. Clemens, Justinus&rsquo;un açmış olduğu yolda ilerler ve Hristiyan imanının daha yüksek bir düzeyde kavranması için Yunan aklına ihtiyacı olduğunu ileri sürer. Ona göre Hristiyanlık bir <span class="t13">hümanizm,</span> bir <span class="t13">bilgelik,</span> bir <span class="t13">paideiea</span>&rsquo;dır ve putperest Yunan ideallerinde hayat ve düşünceyle ilgili iyi olan ne varsa onun tümünü içine alır.</p>

  <p class="p0">Clemens Hristiyan öğretisiyle Yunan geleneksel felsefe ve kültürü arasında bir uzlaşmanın mümkün olduğuna içtenlikle inanan biri olarak ortaya çıkar ve bu uzlaşmanın her iki tarafın da yararına olacağını ileri sürer. Bu çerçevede, bir yandan aradan geçen iki yüzyıla rağmen Hristiyanlığa hâlâ küçümsemeyle bakmaya devam eden pagan aydınlara dönerek, Hristiyan öğretisinin geleneksel Yunan felsefesini ortadan kaldırmak için gelmediğini, tersine bu yeni dinde onların kendi geleneksel kültürlerinin, değerlerinin içerdiği en iyi şeyleri, en mükemmel bir biçimde temsil edilmiş olarak bulabileceklerini söyler. Öte yandan Yunan felsefesine düşmanca gözlerle bakan Hristiyanlara seslenerek onları Yunan kültürünün kaynak ve imkânlarını kullanmanın Hristiyanların bizzat kendi menfaatlerine uygun düşeceğine ikna etmeye çalışır.</p>

  <p class="p0">Clemens, bu konuda tam tersi bir tutumu temsil eden Tertulianus&rsquo;la aynı dönemde yani İS. 2. yüzyılın ikinci yarısı, 3. yüzyılın ilk çeyreğinde (yaklaşık olarak 150-215&rsquo;te) yaşamıştır. Şimdiye kadar gördüğümüz Hristiyan düşünürler gibi putperest bir ailede doğmuştur. Adlarını zikretmediği çeşitli hocalardan ders aldıktan sonra Hristiyanlığı kabul etmiştir.</p>

  <p class="p0">Clemens&rsquo;in özellikle üç eseri önemlidir. Bunlardan ilki <span class="t13">Protreptikos</span> yani <span class="t13">Putpereste Teşvik</span> (İngilizce adıyla <span class="t13">Exhortaiton to the Heathen</span>) adını taşır. Başlığından da anlaşılacağı üzere bu eserin amacı putperest paganları eski dinlerini, mitolojilerini, inançlarını, merasimlerini vb. terk ederek Hristiyanlığa geçmeye ikna etmektir. Bu arada kitabın 6. ve 7. bölümlerinde filozofların Tanrı&rsquo;yla ilgili görüşlerini ele alır ve bu filozoflar arasında bazılarının, örneğin Sokrates&rsquo;in, Ksenophon&rsquo;un, Platon&rsquo;un, Stoacı filozof Kleanthes&rsquo;in ve Pythagorascıların Tanrı&rsquo;yla ilgili olarak doğru görüşlere sahip olduklarını kaydeder.</p>

  <p class="p0">İkinci eseri olan <span class="t13">Paidogogus</span> (Instructor) yani <span class="t13">Öğretmen</span> veya <span class="t13">Eğitmen,</span> bir Kilise Babası, bir öğretmen olarak onun Hristiyan bir öğrencinin özellikle ahlâkî konularda nasıl eğitilmesi gerektiği konusundaki düşüncelerini içerir.</p>

  <p class="p0">Konumuz bakımından önemli olan eseri ise üçüncüsü, <span class="t13">Stromata</span> yani <span class="t13">Çeşitlemeler</span> adını taşıyandır. Bu eser Clemens&rsquo;in Hristiyan öğretisi veya imanı ile Yunan felsefesi ve daha genel olarak akıl arasındaki ilişkiler üzerine görüşlerini içerir. Ayrıca bu eserde Clemens&rsquo;in Yunan felsefesi, Yunan dini, Yunan mitolojisi ve Yunan edebiyatı üzerine geniş bilgisine tanık oluruz.</p>

  <p class="p0">Clemens, Hristiyan düşünürler tarafından felsefeye yöneltilmiş olan eleştirileri iki ana başlıkta toplar. Bu eleştirilere göre felsefe bir Hristiyan için ya gereksiz ya da zararlıdır. Clemens bu her iki eleştirinin de haklı olmadığını savunur. Ona göre Yunan felsefesi, bütünü itibariyle Hristiyanlığa aykırı görüşler içermediği için zararlı olmadığı gibi belirli ölçüde de ondan, yani felsefeden kaçınılamaz.</p>

  <p class="p0">Clemens Yunan felsefesi içinde ortaya çıkan bazı filozofların, onların kimi görüşlerinin Hristiyanlığa aykırı bir durum gösterdiğini kabul eder. Örneğin Sofistleri bu gruba dahil eder.</p>

  <p class="p0">Sofistler, Sofistlik denen bir sanatı yaratmış olan kişiler olup, bu sanat, &lsquo;kelimeler aracılığıyla yanlış görüşleri doğruymuş gibi gösteren fantastik bir güçtür.&rsquo; Bir başka deyişle Sofistlik, amacı sadece ikna olan bir retoriktir. Gerçekten de Platon Sofistliğin &lsquo;kötü bir sanat&rsquo; olduğunu söylediği gibi onu izleyen Aristoteles de onun dürüst olmayan bir sanat olduğunu kanıtlamıştır (<span class="t13">Çeşitlemeler,</span> 1. Kitap, 3 ve 8. Bölümler).</p>

  <p class="p0">Clemens benzer şekilde, tanrısal inayeti ortadan kaldıran ve hazzı tanrılaştıran Epikurosçuların, evreni meydana getiren şeyler olarak unsurları kabul eden, onların üzerine fail bir nedeni yerleştirmeyen, böylece Yaratıcı&rsquo;nın varlığını kavramayan Doğa Filozoflarının, nihayet Tanrı&rsquo;nın bir cisim olduğunu ve en aşağı cinsten maddenin içine nüfuz ettiğini söyleyen Stoacıların da Hristiyanlığa aykırı görüşler ileri süren filozoflar olduğunu kabul eder (1. Kitap, 11. Bölüm).</p>

  <p class="p0">Ancak ona göre felsefe bunların görüşlerinden ibaret olmadığı gibi bütün Yunan filozofları da Hristiyanlığa aykırı görüşler ileri sürmemiştir. Çünkü bu filozofların veya felsefe okullarının yanı sıra Platon ve Aristoteles gibi başka bazı filozoflar da vardır ve bunlar Aziz Paul&rsquo;un <span class="t13">Atmalılara Konuş</span>ma&rsquo;sında belirttiği gibi Hristiyanlığın Tanrı&rsquo;sına benzeyen bir Tanrı anlayışına sahiptir. Nitekim Aziz Paul&rsquo;un kendisi de bundan dolayı onların bu ve benzeri görüşlerinin doğru olduğunu teslim etmektedir (1. Kitap, 19. Bölüm).</p>

  <p class="p0">Clemens&rsquo;e göre Hristiyanlar içinde bir grup, her gürültüden korkan insanlar gibi iyi bir Hristiyan&rsquo;ın sadece en zorunlu olan şeyle meşgul olması ve zorunlu olan şey iman olması nedeniyle de onun ötesine geçmemesi, bu ana amacından kendisini saptıracak başka hiçbir şeyle ilgilenmemesi gerektiğini söylemektedir: Clemens, felsefeden kaçmak isteyen bu insanlara, Sokrates&rsquo;in felsefenin kaçınılmazlığını göstermek için kendisinden yararlandığı akıl yürütmeyi hatırlatan bir argümanla karşı çıkar: Varsayalım ki felsefe gereksizdir, ama onun gereksiz olduğunu nasıl kanıtlayabiliriz? Bunu ancak yine felsefenin kendisiyle yapabiliriz. Şimdi eğer onun gereksizliğinin kanıtlanması iyi veya gerekli bir şeyse, bu aynı zamanda felsefenin gerekli veya iyi bir şey olduğunu göstermez mi?</p>

  <p class="p0">Ayrıca bu insanlar görüşleri hakkında sadece kulaktan dolma bir bilgiye sahip olarak, felsefenin her alanında ortaya konan düşüncelerle ilgili sıkı bir araştırma veya soruşturma yapmaksızın Yunan filozoflarını mahkûm edemezler. Çünkü ancak bu ikinci tür sınamaya ve incelemeye dayanan reddetme tümüyle güvenilir bir şeydir. Ama bunu yapmak, yine felsefe ile ilgilenmek, felsefe yapmak demektir (1. Kitap, 2. Bölüm).</p>

  <p class="p0">Clemens felsefeden kaçmanın mümkün olmadığına, daha genel olarak kültürün, eğitimin, bilginin yararı ve gerekliliğine ilişkin başka bazı kanıtlar da getirir: Nasıl ki, insan bir hekim veya kaptan olarak doğmayıp bu sanatları eğitim sayesinde elde ederse, aynı şekilde ahlâkî erdemler de uygun eğitim sayesinde ortaya çıkar ve insanlar doğalarından ötürü değil, öğretim ve eğitim sayesinde soylu ve iyi insanlar olur. Tanrı&rsquo;nın bizi doğal olarak toplumsal ve adil bir şekilde yaratmış olduğu, dolayısıyla adaletin doğal bir kaynağı olduğu doğrudur. Ancak ruhun adil veya soylu davranışlarda bulunmayı istemesi, onları seçmesi için uygun bir eğitim alması gerektiği aynı ölçüde doğrudur (1. Kitap, 6. Bölüm).</p>

  <p class="p0">Ayrıca felsefe bizzat gerçeğin, tanrısal gerçeğin kavranmasına katkıda bulunabilir. Nasıl ki erdem bir olmakla birlikte kendisini birden fazla şeyde gösterir, bir şeyde cesaret, bir başka şeyde bilgelik, bir diğerinde ise dürüstlük olarak ortaya koyarsa, gerçek de birdir ve onu en yüksek, en mükemmel biçiminde temsil eden İsa&rsquo;dır. Bununla birlikte bu gerçeğin araştırılmasına başka bazı şeyler de katkıda bulunabilir. Bu şeylerden biri ve en önemlisi Yunan felsefesi ve bu felsefede ifade edilmiş olan Yunan hakikatidir. Şüphesiz ki &ldquo;Hristiyan hakikati, Yunan hakikatinden üstündür.&rdquo; O, hem bilginin alanı, hem de kesinliği bakımından daha üstündür. Ancak &lsquo;felsefe de hakikatin araştırılması olduğu için gerçekten kavramaya yardımcı olan ve onunla işbirliği içinde bulunan&rsquo; bir etkinliktir (1. Kitap, 20. Bölüm).</p>

  <p class="p0">Clemens bu sözlerden sonra iman ile akıl arasındaki ilişkiler konusundaki esas tezine geçer: &lsquo;Kendilerinin doğa bakımından kabiliyetli olduğunu düşünen bazı insanlar felsefe veya mantıkla ilgilenmek istememektedir. Onlar daha da ileri giderek doğa bilimini bile öğrenmeyi arzu etmemekte, sadece imanla yetinmek istemektedir.&rsquo; Clemens bu insanları, herhangi bir şekilde bakımlarıyla ilgilenmeksizin asmalardan üzüm elde etmek isteyen insanlara benzetir. Ancak nasıl ki bağcılık sanatı ve onun zahmetleri olmaksızın asma kütüklerinden üzüm elde etmek mümkün değilse akla, mantığa, felsefeye dayanan bir eğitim almaksızın imanın ifade ettiği gerçeği kavramak da mümkün değildir. &lsquo;Tanrı&rsquo;nın gücünden pay almayı arzu eden bir insanın felsefe yaparak entelektüel konuları ele alması zorunludur.&rsquo; Çünkü İsa&rsquo;nın kendisi de çölde Şeytan tarafından ayartılmak istendiğinde, onu söz ve akıl yürütme yardımıyla alt etmiştir (1. Kitap, 9. Bölüm).</p>

  <p class="p0">Bütün bu sözlerin arkasından Clemens&rsquo;in ana tezi ortaya çıkar: Bu tez, iman ile aklın veya bilginin birbirleriyle uyuşmayan, birbirlerini reddeden şeyler olmaları şöyle dursun, tersine birbirleri için yararlı, hatta zorunlu olan şeyler oldukları tezidir. Clemens &ldquo;tek başına imanın kurtuluş için yeterli olduğu&rdquo; yönündeki ana Hristiyan teze karşı çıkmaz ama onu iyi eğitim görmüş, olgun bir Hristiyan&rsquo;ın &ldquo;<span class="t13">imandan daha yüksek bir kavrayış, anlayış peşinden koşmasının mümkün olduğu, bu daha yüksek kavrayış için ise felsefenin gerekli olduğu</span>&rdquo; teziyle düzelterek, tamamlar:</p>

  <p class="p5"><span class="t14">&ldquo;Nasıl bir insanın öğrenme olmaksızın bir mümin olabileceğini söylüyorsak, aynı şekilde bir insanın öğrenme olmaksızın imanda ifade edilen şeyleri kavramasının imkânsız olduğunu söyleyebiliriz. İyi bir biçimde söylenen bir şeyi benimsemenin gerisinde basit olarak iman değil, bilgiyle birlikte olan iman bulunur. Eğer bilgisizlik bir eğitim ve öğretim eksikliği ise öğretim tanrısal ve insani şeylerin bilgisini meydana getirmedir. Nasıl bu dünyanın iyi şeylerine sahip olmayarak doğru yaşamak mümkünse, onlara bol bol sahip olarak da bu şekilde yaşamak mümkündür&rdquo; (1. Kitap, 6. Bölüm).</span></p>

  <p class="p0">Böylelikle Clemens için felsefe, kendisinden önceki bazı Kilise Babalarının savundukları gibi, &ldquo;sadece imana karşı çıkanları çürütmek için bir savunma aracı olarak değerli değildir.&rdquo; Felsefenin bundan daha önemli ve daha değerli olan işlevi &ldquo;<span class="t13">Hristiyan öğretisinin merkezi tezlerini daha yüksek bir kavrayışın konusu kılarak ortaya koyma ve sergileme gücüne sahip olması, bu şekilde Hristiyan imanının düzeyini yükseltmesi, Hristiyan imanını zenginleştirmesidir.</span> &ldquo;</p>

  <p class="p0">Clemens felsefenin, Hristiyan öğretisi tarafından reddedilmesi gerekmeyen bir etkinlik olduğunu kanıtlamak üzere sadece akılsal veya felsefi kanıtlar getirmez. Bu tezini yukarıda iki örneğine işaret ettiğimiz gibi aynı zamanda <span class="t13">Kitab-ı Mukaddesim</span> kendisinden, peygamberlerin çeşitli sözlerinden yapmış olduğu alıntılar ve bu alıntılar üzerine yaptığı yorumlarıyla desteklemeye çalışır. İsa, &lsquo;Yabancı bir kadınla fazla birlikte bulunma!&rsquo; şeklindeki emriyle seküler kültürden yararlanmamayı değil, bu yolda gereğinden fazla zaman kaybetmeyi kastetmiştir.</p>

  <p class="p0">O halde <span class="t13">felsefe,</span> esas olarak, <span class="t13">teolojinin yani tanrıbilimin hizmetçisidir.</span> Nasıl ki müzik, geometri, astronomi zihni felsefeye hazırlamak için gerekli ve değerliyse <span class="t13">felsefenin kendisi de ruhu vahyedilmiş tanrıbilime hazırlamak için gereklidir:</span></p>

  <p class="p5"><span class="t14">&ldquo;Çünkü felsefe bilgelik peşinde koşmaktır. Bilgelik ise tanrısal ve insani şeylerin ve onların nedenlerinin bilgisidir.&rdquo;</span></p>

  <p class="p0">Böylece felsefenin felsefe olarak kendi değeri önemlidir. Ancak o, <span class="t13">Tanrı&rsquo;nın şerefi ve bilgisi için yapıldığında veya kullanıldığında daha saygıya değerdir</span> (l. Kitap, 5. Bölüm).</p>

  <p class="p0">Clemens <span class="t13">Eski</span> Ahit&rsquo;le Yunan felsefesi arasında enönemli benzerliği onların her ikisinin de <span class="t13">insanlığı İsa&rsquo;ya, Hristiyanlığa hazırlama görevini</span> üstlenmiş olmalarında bulur. Clemens için <span class="t13">her türlü hakikatin ve iyinin kaynağı Tanrı&rsquo;dır.</span> O, bazı iyi şeylerin doğrudan, bazılarının ise dolaylı olarak kaynağıdır. Nasıl ki Tanrı Yahudileri <span class="t13">Eski Ahit</span> veya <span class="t13">Şeriat aracılığıyla</span> İsa&rsquo;ya getirmişse, Barbarları veya Yahudi olmayan paganları da felsefe aracılığıyla ona getirmiştir. Böylece Clemens&rsquo;e göre Hristiyanlık, hakikatin ana ve geniş nehridir; Yahudilik ve Yunan felsefesi ise ona götüren dereler olarak görev yapmıştır. Tanrı, &ldquo;İsa&rsquo;yı dünyaya göndermeden önce Yunanlara felsefe aracılığıyla hitap etmiştir.&rdquo; Sonunda Yunan felsefesi imana, akıl ve kanıt aracılığıyla ulaşmanın aracı olmuştur. &ldquo;O, Yunanlarda, Yahudilerde Şeriat&rsquo;ın gördüğü işlevi görmüştür&rdquo; (Aynı Bölüm).</p>

  <p class="p0">Clemens bu ana tezi çerçevesinde daha önce diğer Hristiyan Kilise Babaları, özellikle Justinus&rsquo;da gördüğümüz bazı görüşleri devam ettirir ve onlara daha açık, daha kesin ifadeler kazandırır. Bu görüşlerden biri, daha önce işaret ettiğimiz Yunan felsefesinin ve daha genel olarak bütün Yunan sanatları ve kurumlarının büyük ölçüde daha eski uygarlıklarından, özellikle Yahudilerden alınmış şeyler oldukları görüşüdür. Clemens <span class="t13">Çeşitlemeler</span>&rsquo;in en büyük bölümünü bu görüşü son derece ayrıntılı olarak sergilemeye ayırır ve burada aslında Yunan felsefesinin kendisinin de pek orijinal olmadığını, kaynağını büyük ölçüde daha eski uygarlıklarda, Mısır, Babil, Frigya ve İran&rsquo;da bulduğunu göstermeye çalışır.</p>

  <p class="p0">Zaten, Clemens&rsquo;e göre Yunanlar da bunu biliyorlardı. Örneğin, Platon kendi felsefesindeki en mükemmel kısımları &lsquo;Barbarlar&rsquo;dan almış olduğu&rsquo;nu inkâr etmemekteydi. Benzeri şekilde Pythagoras da en soylu görüşlerini Mısırlılardan almış, Demokritos ahlak konusunda Babillilerin görüşlerini kendisine mal etmiştir. Böylece &lsquo;en yüksek ölçüde faydalı olan felsefe antik dünyada Barbarlar arasında gelişmiş, ışıklarını diğer milletler üzerine saçmış ve daha sonra Yunanistan&rsquo;a gelmiştir&rsquo; (14 ve 15. Bölümler). Yahudilerin felsefesinin kendisi de Musa zamanında ortaya çıkmıştır ki, bu olay Yahudi felsefesinin Yunanların felsefesinden daha eski olduğu, bütün hikmetler içinde en eskisi olduğunu göstermektedir (1. Kitap, 21. Bölüm).</p>

  <h3 class="h30"><a id="ncx1268"></a><a id="a46"></a>Origenes</h3>

  <p class="p0">Origenes, Augustinus öncesi erken dönem Hristiyan düşünürlerinin en büyüğü olup, daha sonraki Hristiyan düşüncesi üzerine etkisi de şimdiye kadar incelediklerimizinkilerle karşılaştırılmayacak ölçüde büyük olmuştur. Bu nedenle Origenes&rsquo;in düşünceleri üzerinde biraz daha ayrıntılı olarak duracağız.</p>

  <p class="p0">Origenes, İS. 3 yüzyılda yaşamıştır (yaklaşık 184-253). İskenderiye&rsquo;de doğmuş Plotinos&rsquo;la çağdaş olup, Clemens&rsquo;in öğrencisi olmuştur. Ammonius Saccas&rsquo;ın da öğrencisi olduğu söylenmektedir.</p>

  <p class="p0">Origenes&rsquo;in hem Clemens&rsquo;in hem de Ammonius Saccas&rsquo;ın öğrencisi olması sembolik bir anlam taşımaktadır. Çünkü o zamana kadar Yunan kültürüne, Yunan felsefesine karşı tutumu ikircikli olmuş, bazı temsilcilerinde ona şüphe ve çekingenlikle yaklaşmış, başka bazılarında ise onu daha sempatiyle karşılamış olan Hristiyan düşüncesinin artık bir karar verme aşamasına geldiğini haber vermektedir.</p>

  <p class="p0">Nedir bu karar? Basit veya genel olarak &ldquo;Yunan felsefesini Hristiyan düşüncesinin vazgeçilmez bileşenlerinden biri olarak görme ve benimseme&rdquo; kararıdır. O halde Origenes, Yahudi Philon&rsquo;la temelleri atılan, Justinus, Athenagoras ve Clemens&rsquo;le devam ettirilip geliştirilen Yunan aklı ile Hristiyan imanı arasında olumlu bir sentez meydana getirme irade ve tasarısının nihaî sonucuna ulaştırılmasını temsil etmektedir. Hristiyan düşüncesi içinde bu tarihten itibaren de bu tasarıya karşı çıkma yönünde bazı çabalar olacak, ama onun ağır basan veya hakim tutumu Yunan felsefesiyle aklını kabul etme ve benimseme yönündeki bu Clemens-Origenesçi tutum olacaktır.</p>

  <p class="p0">Origenes&rsquo;e gelinceye kadar Hristiyan düşüncesini karakterize eden yaklaşımın genel olarak savunmacı bir yaklaşım olduğunu gördük. Öte yandan bu savunmacı yaklaşımın nedenlerini de ortaya koymaya çalıştık. Bu ilk dönemde Hristiyanlar her şeyden önce fiziki bir baskı ve şiddet altında yaşamaktaydı. İlk Hristiyan Kilise Babalarının Roma imparatorlarına ve yöneticilerine yaptıkları başvurular, yazdıkları eserler, her şeyden önce Hristiyanlara Roma devleti içinde yaşama ve dinlerini serbestçe icra etme imkânını sağlama amacını gütmekteydi.</p>

  <p class="p0">Ancak Hristiyanlığa karşı yöneltilen saldırıların yalnızca fiziki saldırılarla veya siyasi alanla sınırlı olmadığını da biliyoruz. Hristiyan öğretisi, düşünsel alanda da bir yandan Yunan felsefe geleneğinden diğer yandan Gnostiklerden gelen hücum veya eleştirilerin baskısı altında bulunmaktaydı. İS. 2 yüzyılda ortaya çıkan Hristiyan düşünürlerini düşünsel planda bekleyen en önemli görev, doğal olarak, bu iki farklı koldan gelen ideolojik saldırıları savuşturmak için düşünsel, teolojik savunmalar geliştirme görevi olmuştu.</p>

  <p class="p0">Öte yandan ilk Hristiyan düşünürlerde bu savunmacı tutumun iki farklı tarzda kendisini gösterdiğini gördük. Tatianus (ve daha sonra ele alacağımız Tertulianus) gibi bazıları Yunan felsefesinden Hristiyanlığa yöneltilen saldırılara Yunan felsefesinin, hatta daha genel olarak Yunan uygarlığının, Yunan ideallerinin kendisine karşı çıkarak, onların hiçbir değeri olmadığını ileri sürerek karşılık verme yolunu tercih etmişlerdir. Justinus ve Clemens gibileri ise bunun tam tersi bir yol izlemişler ve Yunan felsefesinin aslında orijinal olmadığı, daha eski hikmetlerin bir devamı olduğunu, Yahudi peygamberlerin ve Yahudi hikmetinin Yunan bilgelerinden ve felsefesinden zaman bakımından önce geldiğini, bundan dolayı Yunan filozoflarının sahibi olduklarını ileri sürdükleri şeylerden Hristiyanların yararlanmalarında, onları alıp kullanmalarında herhangi bir sakınca olmadığı görüşünü ileri sürmüşlerdir.</p>

  <p class="p0">Bununla birlikte, en gelişmiş şekliyle Clemens&rsquo;te karşılaştığımız bu ikinci görüşün kendisi bile büyük ölçüde savunmacı bir özellik taşımıştır. Çünkü daha önce gördüğümüz gibi Clemens&rsquo;in Yunan felsefesiyle Hristiyan öğretisi arasında bir düşmanlık olmaması gerektiği görüşünü ileri sürmesindeki amaçlarından birisi Yunan felsefesini Hristiyanlar için kabul edilebilir kılmak olmuşsa, diğer amacı Yunan felsefe ve düşünce geleneğinden gelen entelektüellere Hristiyanlığın onların düşündükleri gibi bir cahiller dini olmadığı, Hristiyanların iyi eğitim görmemiş insanlar olarak boş inançlar peşinde koşan bir müminler topluluğu olmadığını göstermek olmuştur. Öte yandan yine Clemens&rsquo;in en iyi örneğini teşkil ettiği bu ikinci görüşün savunucuları, onu ancak genel bir kuram düzeyinde ileri sürmüşler ve bu görüşlerinden hareketle ana Hristiyan tezlerine dayanarak Tanrı, evren ve insan hakkında Yunan filozoflarının ortaya atmış veya geliştirmiş oldukları öğretilere benzer işlenmiş herhangi bir felsefi öğretiyi ortaya koyma başarısını gösterememişlerdir.</p>

  <p class="p0">İşte Origenes&rsquo;in bu her iki noktada Hristiyan düşünce tarihinde önemli ve yeni bir aşamayı temsil ettiğini görmekteyiz. Origenes&rsquo;te ilk olarak Hristiyan düşüncesi bu zamana kadar benimsediği savunmacı tutumu terk ederek karşı saldırıya geçecektir. İkinci olarak, ilk kez Origenes Tanrı, evren ve insan hakkında Hristiyan ilkelerden hareketle bir teolojik veya felsefi sistem yaratmanın mümkün olduğunu gösterecektir.</p>

  <p class="p0">Birinci nokta, Origenes&rsquo;in bir geç dönem Platoncusu olan Celsus&rsquo;a karşı kaleme almış olduğu eserde kendini göstermektedir. Origenes&rsquo;in, Celsus&rsquo;un Hristiyanlığı eleştiren ve <span class="t13">Gerçek Söz</span> adını taşıyan polemik eserine cevap olarak kaleme almış olduğu bu karşı-polemik eserinde (<span class="t13">Contra Celsum</span>) Yunan felsefesine karşı herhangi bir aşağılık duygusunun izine rastlanmamaktadır. Bu bakımdan o, geleneksel anlamda bir Hristiyanlık savunması değil, bir saldırı, karşı-saldırı olarak karşımıza çıkmaktadır.</p>

  <p class="p0">Origenes bu kitapta, Hristiyan tezlerinde Platon veya Stoacıların görüşlerinin benzerlerini bulup, bu olguyu Hristiyanların sanıldığı gibi iyi eğitim görmemiş insanlar olmadıkları yönündeki bir tezi desteklemek üzere kullanmak isteyen biri olarak karşımıza çıkmamaktadır. O, yine Hristiyanların Tanrı, İsa, yaratım, insan vb. gibi ilgili konulardaki görüşlerinin Platon ve Stoacıların bu konulardaki görüşlerine benzerliğini göstererek, bu görüşler için Yunan filozoflarından, düşünürlerinden onay talep etme niyetinde olan biri olarak da görünmemektedir. O, Platon&rsquo;un birçok konuda doğru şeyler söylemiş bir insan olduğunu kabul etmektedir. Ama bunlar, onları &ldquo;Platon&rsquo;un söylemiş olmasından dolayı doğru olan şeyler değildirler; akıllı bir adam olmuş olmasından dolayı söylemiş olduğu doğru şeylerdir.&rdquo; Origenes&rsquo;in bu savunmasında veya karşı saldırısında dayandığı ve muhatabından talep ettiği şey, Hristiyan düşüncesinin şu veya bu Yunan filozofunun düşüncesiyle mümkün bir yakınlığı veya benzerliğini görmesi değil, &ldquo;Hristiyan bir bakış açısından özgürce ve özgün bir tarzda düşünme ve akıl yürütme hakkıdır.&rdquo;</p>

  <p class="p0">Öte yandan Origenes Yunan filozoflarına sınırsız veya ateşli bir hayranlık göstermekten uzaktır. Clemens gibi Origenes de bu filozofların birçok noktada Hristiyan vahyine ters düşen bazı görüşleri savunmuş olduklarını kabul etmektedir. Örneğin birçok Yunan filozofu evreni yaratan bir Tanrı&rsquo;nın var olduğunu söylemektedir. Bazıları buna bu Tanrı&rsquo;nın her şeyi Logos&rsquo;u ile meydana getirdiği ve idare ettiğini de eklemektedir. Nihayet onlar ahlak felsefelerinde ve doğal dünya hakkında verdiği açıklamalarında da hemen hemen Hristiyanlarla benzeri görüşleri ileri sürmektedirler. Ama öte yandan maddenin Tanrı gibi ezeli olduğu, tanrısal inayetin ay-altı dünyayı kapsamadığı, yıldızların bu dünyadaki hayatlarımızı belirlediği veya dünyanın hiçbir zaman bir sonu olmayacağı şeklinde tamamen yanlış ve Hristiyan öğretisine aykırı düşen şeyler de söylemektedirler.</p>

  <p class="p0">Origenes&rsquo;in bu gözlemlerinden çıkardığı genel sonuç, daha önce Clemens&rsquo;in benzeri düşüncelerden hareketle vardığı sonucun aynıdır; ancak o bu konuda Clemens&rsquo;ten daha ileri gitmektedir. Çünkü daha önce gördüğümüz gibi Clemens felsefe ve Hristiyan vahyinin, ne her zaman birbirlerine ters düştüğünü, ne de birbirleriyle tam bir uyum içinde olduğunu, filozofların bazı tezlerinin Hristiyan öğretisine ters düşmesine karşılık, bazılarının onunla uyum içinde bulunduğunu, kurtuluş için iman yeterli olmakla birlikte, onun akıl tarafından desteklenmesinin mümkün olduğunu ve akıl tarafından desteklenen imanın iyi eğitim görmüş bir Hristiyan&rsquo;a daha yüksek bir kavrayış sağlayabileceğini söylemekteydi. Origenes bütün bunları kabul etmekte, ancak epistemolojik bakımdan daha cesur ve yeni bir görüş ileri sürmektedir: Bu görüşe göre &ldquo;bütün <span class="t13">Hristiyanların aynı şeylere, fakat aynı şekilde inanmamaları mümkün ve doğrudur.</span> &ldquo;</p>

  <p class="p0">Aziz Paul&rsquo;un dediği gibi insan nasıl ki bir beden, ruh ve tinden meydana gelmekteyse, Hristiyan kilisesi de, Origenes için, üç ayrı tür insandan meydana gelmektedir ve bu olgu, &ldquo;Hristiyan hakikatinin üç ayrı biçimde kavranmasının mümkün olduğunu&rdquo; göstermektedir. Birinci grup, vahyin hakikatine sadece imanla inanıp, onu kabul eden sıradan Hristiyanlardan oluşmaktadır. İkinci ve bundan daha üstün bir kavrayışa sahip olan grup kutsal metinlerin alegorik yorumu sayesinde bilgiye (gnose) erişme imkânına sahip olan insanları içine almaktadır. Nihayet bunlardan da üstün olan son bir grup, kutsal metinlerin &lsquo;tinsel anlamı&rsquo;na erişme ve üstün bir temaşa eylemi aracılığıyla tanrısal yasanın kendisinde gelecekteki mutlu hayatın varlığını görme gücüne sahip olan insanlardan meydana gelmektedir (Gilson, 55).</p>

  <p class="p0">Origenes, kendisini bu son grup içinde görür ve Hristiyanlığın doğru yönde ve &lsquo;gnostik&rsquo; anlamını aşan bu &lsquo;tinsel anlamı&rsquo;nı ortaya koymak üzere bir teoloji sistemi geliştirmeye girişir ve bunu esas olarak <span class="t13">İlkeler Üzerine</span> (Yunancası <span class="t13">Peri Arkhon;</span> Latince çevirisi De <span class="t13">Principiis,</span> İngilizce çevirisi On <span class="t13">First Principles</span>) adlı eserinde yapar.</p>

  <p class="p0">Origenes, bu eserin önsözünde Hristiyanlığın kutsal metinlerinin Tanrı&rsquo;nın Ruhu tarafından yazıldığını, onların ilk bakışta anlaşılan anlamları yanında çoğunluğun dikkatinden kaçan bir anlamları da olduğunu, bunun özü itibariyle tinsel bir anlam olduğunu, dolayısıyla herkes tarafından değil, ancak Kutsal Ruh&rsquo;un kendilerine bilgelik bağışlamış olduğu kişiler tarafından bilinebileceğini söyler ve bu anlamın ne olduğunu gösterme işine girişir.</p>

  <p class="p0">Origenes&rsquo;e göre İsa&rsquo;nın öğretisinin ona inananlar tarafından kabul edilmesi zorunlu olan bazı kesin ve anlamı açık tezleri vardır. Bu tezlerin başında, her şeyi meydana getiren ve düzenleyen tek bir Tanrı&rsquo;nın olduğu gelir. Bu Tanrı hiçbir şey var değilken her şeyi varlığa getirmiş olan adil ve iyi bir Tanrı&rsquo;dır. İsa&rsquo;nın kendisi bu Tanrı&rsquo;dan yani Baba&rsquo;dan doğmuştur. Böylece İsa, Baba tarafından &lsquo;yaratılmış ilk varlık&rsquo;tır ve bütün diğer şeylerin meydana getirilmesinde Baba&rsquo;ya yardımcı, aracı olmuştur. İsa, Tanrı veya Tanrı&rsquo;nın Oğlu olmakla birlikte aynı zamanda insan kılığına bürünmüştür. O, &lsquo;gerçekten&rsquo; doğmuş, &lsquo;gerçekten&rsquo; acı çekmiş ve &lsquo;gerçekten&rsquo; ölmüştür. Ölümünden sonra da &lsquo;gerçekten&rsquo; dirilmiştir. Kutsal Üçleme&rsquo;nin son veya üçüncü &lsquo;şahıs&rsquo;ı olan Kutsal Ruh da şeref ve saygınlık bakımından Baba ve Oğul&rsquo;la aynı konumdadır. Ancak onun sonradan mı meydana geldiği, yoksa ezeli mi olduğu, İsa gibi Tanrı&rsquo;nın oğlu olup olmadığı konusu özel bir inceleme gerektirir.</p>

  <p class="p0">Ruhun bir töz olup, kendine özgü hayata sahip olduğu, öldükten sonra bu dünyadaki hayatında gerçekleştirmiş olduğu eylemlerine göre ebedi mutluluk veya azapla karşılacağı tezi de, Origenes için, İsa&rsquo;nın öğretisinin ikinci açık ve üzerinde tartışılması mümkün olmayan bir tezidir.</p>

  <p class="p0">Origenes Hristiyan vahyinin açık, yine üzerinde tartışma yapılması mümkün olmayan bir başka tezinin, her &lsquo;akıllı ruh&rsquo;un özgür bir iradeye sahip olduğu yolundaki tezi olduğunu söyler. Bu tezin doğal veya mantıksal sonucu, bizim zorunluluğun etkisi altında bulunmadığımız, kendi kendimizin efendisi olduğumuz, bazı etkilerin bizi günaha, bazılarının kurtuluşa itmesi mümkün olmakla birlikte <span class="t13">doğru ve yanlışı kendi özgür irademizle seçtiğimiz</span> görüşü olacaktır.</p>

  <p class="p0">Ancak, Origenes&rsquo;e göre, bu ana doğrular dışında <span class="t13">ruhla ilgili</span> öyle bazı hususlar vardır ki onlar bunlar kadar açık değildir ve kendilerine tanrısal bilgelik bağışlanmış olan kişiler tarafından açıklanmak, açıklığa kavuşturulmak ihtiyacındadır.</p>

  <p class="p0">Benzeri bir şekilde Şeytan&rsquo;ın ve meleklerin var olduğu, İsa&rsquo;nın öğretisinin açık ana tezleri arasındadır; ancak Origenes&rsquo;e göre, onların &ldquo;ne oldukları, nasıl bir varlığa sahip oldukları&rdquo;, yine kutsal metinlerce yeterli ölçüde açık bir tarzda ortaya konmamıştır. Bu nedenle, bu konular da kutsal metinlerin tinsel anlamını bilme gücüne sahip insanlar tarafından karara bağlanma ihtiyacındadır.</p>

  <p class="p0">Nihayet Origenes evrenin meydana gelmiş bir şey olduğu ve yine belli bir zamanda ortadan kalkacağı tezini de Hristiyanlığın temel bir tezi olarak kabul eder. Ancak Origenes&rsquo;e göre Kilisenin öğretisinde, içinde yaşadığımız evrenden önce neyin var olduğu veya ondan sonra neyin var olacağı konusunda yine açık bir ifade yoktur (<span class="t13">İlkeler Üzerine,</span> Önsöz).</p>

  <p class="p0">Origenes&rsquo;e göre işte kutsal metinlerin tinsel anlamını görme gücüne sahip olan Hristiyan filozofun, bir yandan Hristiyan öğretisinin bu açık, ana tezlerinden hareketle işlenmiş bir teolojik-felsefi sistem yaratması gerekir; diğer yandan o, Kilisenin öğretisinin açık bıraktığı, çoğunluk tarafından anlaşılması mümkün olmayan diğer konularda onların hakikatinin ne olduğunu açıklama ödevine sahiptir.</p>

  <p class="p0">Origenes, <span class="t13">İlkeler Üzerine&rsquo;nin</span> birinci kitabını özel olarak Tanrı konusuna ayırır: Kutsal metinlerde Tanrı&rsquo;nın bir cisim olduğu yönünde bazı ifadeler vardır. Origenes bu ifadelerden hareketle Tanrı&rsquo;nın bir cisim olarak yorumlanmasının mümkün olduğunu ileri süren görüşleri ele alır. Bu ifadeler, ona göre, kutsal metinlerin tinsel anlamına nüfuz etme gücüne sahip olmayan saf insanlara Tanrı&rsquo;yı anlatmak için kullanılan ifadelerdir ve onları, daha önce Philon ve benzerlerinin doğru olarak gördükleri gibi, esas olarak alegoriler, metaforlar olarak yorumlamak gerekir. Gerçekte Tanrı&rsquo;nın bir cisim olarak anlaşılması mümkün değildir. Böylece Origenes kendisini Platoncu terimlerle tanımlayarak Tanrı&rsquo;nın iyi ve adil olmakla birlikte özü itibariyle kavranılamaz, ezeli, ebedi, değişmez, gayrı-maddi bir varlık olduğunu savunur; Tanrı, ne cisimdir, ne de cisimdedir; O, bir monad&rsquo;dır, akılsal doğaya veya zihne sahip her şeyin kaynağını kendisinde bulduğu, başlangıcını kendisinden aldığı bir Akıl veya Zihin&rsquo;dir (<span class="t13">İlkeler Üzerine,</span> 1. Kitap, 1. Bölüm, 5-6. paragraflar).</p>

  <p class="p0">Tanrı&rsquo;nın var olmak için evrene ihtiyacı olmamasına karşılık evren, Platon&rsquo;un da söylemiş olduğu gibi, Tanrı&rsquo;nın iyiliğinden ötürü veya iyiliği sonucu varlığa gelmiştir. Tanrı veya Baba &lsquo;kişisel ve etkin&rsquo; bir varlık olduğu için ilk olarak akılsal etkinliğini üzerine uygulayacağı &lsquo;ikinci bir varlık&rsquo; meydana getirmiştir. Baba&rsquo;dan çıkan bu ikinci varlık O&rsquo;nun Kelam&rsquo;ını, Logos&rsquo;unu, Bilgelik&rsquo;ini, Güç&rsquo;ünü ifade eden İsa&rsquo;dır. Şimdi</p>

  <p class="p5"><span class="t14">&ldquo;Tanrı&rsquo;ya saygı duygularıyla bakmayı öğrenmiş bir insan, Baba Tanrı&rsquo;nın bir an için bile olsa bu Bilgelik&rsquo;i meydana getirmeksizin var olmuş olduğunu varsayabilir veya buna inanabilir mi? Çünkü bu durumda ya Tanrı&rsquo;nın kendisini meydana getirmeden önce Bilgelik&rsquo;i meydana getirme gücüne sahip olmadığını... veya bu güce sahip olduğu ancak onu kullanmayı istememiş olduğunu söylememiz gerekir. Ancak bu iki varsayım da saçma ve dinsizcedir. Çünkü birinci varsayım Tanrı&rsquo;nın bir güçsüzlük durumundan güç durumuna geçmesi, ikinci varsayım ise bu güce sahip olduğu halde onu gizlemesi ve Bilgelik&rsquo;i meydana getirmeyi ertelemesi anlamına gelir&rdquo; (</span><span class="t15">İlkeler Üzerine, 1,</span> <span class="t14">2, 2).</span></p>

  <p class="p0">O halde Origenes&rsquo;e göre, İsa veya Tanrı&rsquo;nın Oğlu, Tanrı tarafından yaratılmış olmakla birlikte, bu yaratımın, <span class="t13">zamanda bir başlangıcı</span> olamaz. İsa&rsquo;nın Tanrı tarafından varlığa getirilmiş &lsquo;ikinci varlık olması&rsquo;, Baba Tanrı&rsquo;dan doğmuş olması, onun zaman içinde bir başlangıcı olduğu anlamına gelmez. Tersine, İsa veya Tanrı&rsquo;nın Logos&rsquo;u, Akıl&rsquo;ı, Bilgeliği, Tanrı kadar ezelidir.</p>

  <p class="p5"><span class="t14">&ldquo;Bundan ötürü Bilgelik&rsquo;in üzerinde konuşabileceğimiz veya anlayabileceğimiz herhangi bir başlangıçtan önce varlığa getirilmiş olduğuna inanmak zorundayız&rdquo; (</span><span class="t15">İlkeler Üzerine,</span> <span class="t14">1, 2, 2).</span></p>

  <p class="p0">Origenes, Kutsal Ruh&rsquo;la Baba veya İsa arasındaki ilişkiler konusunda aynı ölçüde açık değildir. <span class="t13">Yaratılış</span> kitabının başında yer alan &lsquo;Tanrı&rsquo;nın Ruhu&rsquo;nun sular üzerinde gezindiği&rsquo; ibaresinde geçen &lsquo;Tanrı&rsquo;nın Ruhu&rsquo; ile kastedilenin Kutsal Ruh olduğunu söyler. Ancak kutsal metinlerde onun yaratılmış mı yoksa İsa gibi ezeli mi olduğu hakkında herhangi bir ifadenin bulunmadığı görüşündedir. Bununla birlikte İsa veya Tanrı&rsquo;nın Bilgelik&rsquo;i ile Kutsal Ruh arasında bir ayrımın bulunduğunu ileri sürer. Buna göre Baba ve Oğul&rsquo;un etkinliğinin azizler kadar günahkâr varlıklar, gerek akıllı, gerekse akıllı olmayan, hatta hayata sahip olmayan varlıklar, kısaca var olan her şey üzerinde iş görmesine karşılık, Kutsal Ruh&rsquo;un etkinliği sadece akıllı canlı varlıklar üzerinde meydana gelir. O, akla sahip olan, ancak kötü eylemlerde bulunan, daha iyi bir hayatı seçmemiş olan insanlar üzerinde meydana gelmez (<span class="t13">İlkeler Üzerine,</span> 1, 3, 3-5).</p>

  <p class="p0">Böylece Origenes şu sonuca varır: Baba her şeye <span class="t13">varlık</span> verendir. İsa, Tanrı&rsquo;nın Kelamı veya aklı, bilgeliği olduğundan, onları <span class="t13">akıllı varlıklar kılandır.</span> Bunun sonucunda akıllı varlıklar, erdem veya erdemsizliğe muktedir varlıklar olarak meydana gelip ödül veya cezayı, övgü veya kınamayı hak ederler. Özleri bakımından kutsal olmayan varlıklar ise Kutsal Ruh&rsquo;tan pay almak suretiyle kutsal hale gelirler:</p>

  <p class="p5"><span class="t14">&ldquo;O halde var olan şeyler, ilk olarak, varlıklarını Baba Tanrı&rsquo;dan, ikinci olarak akılsal doğalarını İsa&rsquo;dan, üçüncü olarak kutsallıklarını Kutsal Ruh&rsquo;tan alırlar&rdquo; (</span><span class="t15">İlkeler Üzerine,</span> <span class="t14">1, 3, 8).</span></p>

  <p class="p0">Origenes ikinci kitapta özel olarak evreni ele alır: Evren Tanrı tarafından İsa veya Bilgelik aracılığıyla meydana getirilen bir varlık olduğu için tanrısal iyiliği veya bilgeliği yansıtmaktadır ve gerek bütünü gerekse parçaları bakımından tanrısal inayetin varlığına tanıklık etmektedir. Nasıl ki, vücudumuz birçok organdan meydana gelmesine rağmen tek bir ruh tarafından bir arada tutuluyorsa, dünyanın da bir ruh olarak Tanrı&rsquo;nın gücü ve aklıyla bir arada tutulan büyük bir canlı olduğu kabul edilebilir.</p>

  <p class="p0">Öte yandan evrenin çeşitliliği cisimler olmaksızın var olamaz; çünkü çeşitliliği ve değişmeyi mümkün kılan şey, cisimsel doğadır. Cisimleri mümkün kılan şey ise maddedir. Madde, dört temel niteliği &ndash;sıcak, soğuk, kuru ve yaş&ndash; kabul ederek farklı türden cisimleri meydana getirir.</p>

  <p class="p0">Origenes kimi Yunan filozoflarının, örneğin Stoacıların, maddenin yaratılmamış olduğunu ileri sürdüklerini bilmektedir. Origenes&rsquo;e göre bunu söyleyenler, evrenin aynı zamanda bir yapıcısı olduğunu, tanrısal bir inayetin varlığına tanıklık ettiğini savunamazlar. Öte yandan maddenin yaratılmış olduğunu kabul etmek de bir başka güçlüğe yol açmaktadır. Çünkü bunu kabul etmek de, Tanrı&rsquo;nın uzun süre hiçbir şey yapmaksızın işsiz güçsüz oturduğunu, birdenbire evreni yaratmaya karar verdiğini söylemek demektir. Origenes&rsquo;e göre böyle bir görüşün Tanrı&rsquo;nın kudretiyle uyuşmaması bir yana, bizi O&rsquo;nda evreni meydana getirmeye karar verme yönünde bir <span class="t13">irade değişikliğini</span> de kabul etmeye götürür.</p>

  <p class="p0">O halde yaratımla ilgili doğru görüş ancak şu olabilir: Evren ve onu meydana getiren &ldquo;madde yaratılmıştır, <span class="t13">ama ezeli olarak yaratılmıştır.</span>&rdquo; Nasıl ki İsa&rsquo;nın kendisi Tanrı tarafından varlığa getirilmiş ve O&rsquo;nun ilk eseri olan bir varlık olmakla birlikte bu olgu, İsa&rsquo;nın zaman içinde varlığa getirilmiş olduğu, ezeli olmadığı anlamına gelmemekteyse aynı durum evrenin veya maddenin, cismin kendisi için de söz konusudur.</p>

  <p class="p5"><span class="t14">&ldquo;Nasıl ki Baba, Oğul&rsquo;un ve Kutsal Ruh&rsquo;un kaynağı ve kökeni olduğu için ve aralarında bir öncelik ve sonralık ilişkisi bulunmadığından, yaratılmamış olan Oğul&rsquo;u meydana getirmiş ve Kutsal Ruh&rsquo;u sanki daha önceden varlığa sahip değilmiş gibi yaratmış ise akıllı varlıklarla cisimsel madde arasında da benzeri bir birliğin veya ilişkinin var olduğu düşünülebilir&rdquo; (</span><span class="t15">İlkeler Üzerine,</span> <span class="t14">2. Kitap, 1. Bölüm, 4. paragraf).</span></p>

  <p class="p0">Stoacılar maddenin ezeli olmasının yanı sıra içinde aynı olayların aynı sıraya göre meydana geldiği, birbirini izleyen sayısız dünyaların varlığını savunmaktadırlar. Origenes Stoacıların bu görüşlerine &ldquo;irade özgürlüğünü ortadan kaldırdığı gerekçesiyle&rdquo; karşı çıkar. Çünkü Stoacıların bu görüşünde insan ruhlarının &ldquo;irade özgürlüğü sayesinde daha iyiye veya daha kötüye doğru gitme imkânı ortadan kaldırılmaktadır.&rdquo; Bununla birlikte Origenes, içlerinde önemli türden değişmelerin meydana geldiği birbirini takip eden dünyaların mümkün olduğunu kabul eder. Ona göre Aziz Paul&rsquo;un da bazı sözlerinden ortaya çıkan şey, onun bu birbirini izleyen çağlarda birbirini izleyen dünyaların varlığını kabul etmiş olduğudur. O halde içinde bulunduğumuz dünya daha önceki dünyaların arkasından gelmiştir ve onu daha sonraki bazı dünyalar takip edecektir (<span class="t13">İlkeler Üzerine, 2, 2,</span> 4-5).</p>

  <p class="p0">Bu görüş, öte yandan, evrenin ebedi olup olmadığı sorusunun da cevabıdır. Origenes&rsquo;e göre evren yukarıda söylediğimiz anlamda &ldquo;yaratılmış olmakla birlikte nasıl ezeliyse&rdquo; aynı anlamda &ldquo;ortadan kalkabilir (corruptible) olmakla birlikte ebedidir.&rdquo;</p>

  <p class="p0">Öte yandan evren sadece Kutsal Üçleme ve cisimler dünyasından meydana gelmemektedir. Onların yanında bir de genel olarak ruhlar ve bu ruhlar içinde de akla sahip varlıklar yani insani varlıklar dünyası vardır. Tanrı (veya İsa), cisimler dışında &lsquo;akıl veya kavrayış sahibi bir varlıklar sınıfı yaratmıştır.&rsquo; Bu akıllı varlıklar veya doğalar, Tanrı&rsquo;nın (veya İsa&rsquo;nın) &lsquo;iyiliği&rsquo; sonucu varlığa gelmişlerdir. Böylece onlara bu özellikler Tanrı (veya İsa) tarafından bir bağış olarak verilmiştir, ancak onlar kendi başlarına devam etme gücüne sahip değildir:</p>

  <p class="p5"><span class="t14">&ldquo;Bu akıllı doğalar, daha önce var olmadıkları halde varlığa getirilmiş olduklarından... zorunlu olarak değişebilir bir yapıya sahiptir. Çünkü onların varlığında, var olması mümkün olan her türlü iyilik doğaları gereği değil, Yaratıcılarının iyiliği sonucu vardır. Bundan dolayı onlar &lsquo;sahip oldukları şeye ne kendileri bakımından sahiptirler, ne de bu şey onlara ezeli-ebedi olarak verilmiştir.&rsquo; O, Tanrı tarafından kendilerine bağış olarak verilmiştir... Bir bağış olan şey ise kendisine bağışta bulunulan varlıktan geri alınabilir. Bunun onlardan geri alınmasının nedeni ise ruhlarının hareketinin doğruluğa uygun ve değerli yönde gerçekleşmemesinden ileri gelir&rdquo; (</span><span class="t15">İlkeler Üzerine, 2,</span> <span class="t14">9, 2).</span></p>

  <p class="p0">Origenes&rsquo;e göre bu varlıklar, böylece, en saf, en yüksek meleklerden duyusal dünyaya düşmüş bulunan insan ruhlarına kadar bütün ruhsal veya tinsel varlıklardan meydana gelir ve akıllı ruhlar doğaları bakımından, İsa&rsquo;nın kendisine benzerdir:</p>

  <p class="p5"><span class="t14">&ldquo;O (İsa), görünmez Tanrı&rsquo;nın görünmez imgesi olduğu için bütün akıl sahibi varlıklara görünmez bir tarzda kendi tözünden bir pay vermiştir. Öyle ki, onlardan</span> <span class="t15">her biri kendisine gösterdiği sevgi ölçüsünde O&rsquo;ndan uygun bir pay alır</span><span class="t14">&rdquo;</span> <span class="t14">(</span><span class="t15">İlkeler Üzerine, 2,</span> <span class="t14">6, 3).</span></p>

  <p class="p0">Bu Origenes için aynı zamanda <span class="t13">Yaratılış</span> kitabında sözü edilen &lsquo;Tanrı&rsquo;nın insanı kendi imgesine, kendine benzer yarattığı&rsquo; şeklindeki ibarenin felsefi açıklamasını ifade eder.</p>

  <p class="p0">Origenes bu akıllı varlıklar veya akıl sahibi ruhlar arasında bir ayrım yapmaz. Onlar yani <span class="t13">melekler ve insanlar</span> veya onların akıllı ruhları kendi aralarında <span class="t13">birbirlerine eşittir;</span> ancak özgürlüklerini, özgür iradelerini kullanarak Tanrı&rsquo;ya yaklaşmaları veya ondan uzaklaşmaları ölçüsünde birbirlerinden ayrılır ve yukarıdan aşağıya bir tinsel varlıklar veya akıllar, ruhlar hiyerarşisi oluştururlar.</p>

  <p class="p5"><span class="t14">&ldquo;Evrenin yaratıcısı olan Tanrı iyi, adil ve kadir-i mutlaktır. O&rsquo;nun yaratmayı arzu etmiş olduğu bu varlıkları, yani akıllı doğaları başlangıçta yaratmasının nedeni... iyiliğinden başka bir şey değildir. Bu şeylerin nedeni olduğundan...</span> <span class="t15">onların tümünü birbirlerine eşit ve benzer yaratmıştır...</span> <span class="t14">Ancak bu varlıkların kendileri... özgür irade gücüyle donatılmış olduklarından,</span> <span class="t15">bu irade özgürlüğü onların her birini kendi iradi seçimiyle Tanrı'yı taklit edip, yükselmeye veya O&rsquo;nu ihmal ederek düşüşe götürmüştür...</span> <span class="t14">Akıl sahibi varlıklar arasındaki farklılığın veya çeşitliliğin nedeni budur, yani onun kaynağında Yaratıcı&rsquo;nın iradesi veya yargısı değil, yaratılanın kendi özgürlüğünün ürünü olan kararı bulunmaktadır&rdquo; (</span><span class="t15">İlkeler Üzerine, 2,</span> <span class="t14">9, 6).</span></p>

  <p class="p0">Origenes bu tezinin bir sonucu olarak, iyi ve kötünün kaynağının Tanrı&rsquo;nın kendisi olduğu, Tanrı&rsquo;nın bazı varlıkları (melekler) kutsal ve mutlu, bazılarını (insan ruhları) ise yaratılışları itibariyle kötü ve mutsuz bir doğayla yarattığı şeklindeki görüşlere kesinlikle karşı çıkar: Şeytan da içinde olmak üzere melekler ve akıl sahibi varlıklar yani insanlar, &ldquo;Tanrı tarafından iyi veya kötü olarak yaratılmamışlardır.&rdquo; Çünkü böyle bir şeyi kabul etmek, &ldquo;insanın seçme özgürlüğünü, irade özgürlüğünü reddetmektir.&rdquo; İyi veya kötü, erdem veya erdemsizlik yaratılmış varlıkların doğalarında bulunan, onların doğalarını meydana getiren bir öz değildir, &lsquo;<span class="t13">yalnızca, onlarda bulunan ilineksel bir niteliktir3</span> Dolayısıyla</p>

  <p class="p5"><span class="t14">&ldquo;hiç kimse özü veya doğası gereği saf olmadığı gibi yine hiçbir varlık doğası gereği kirli değildir. Böylece mutlu veya kutsal olup olmamamız bizim kendimizle, kendi eylemlerimizle ilgili bir şey olduğundan mutluluktan erdemsizliğe ve mahvolmaya geçmemiz (düşüş) de tembellik ve ihmalimiz sonucu ortaya çıkar&rsquo; (</span><span class="t15">İlkeler Üzerine,</span> <span class="t14">1, 5, 5).</span></p>

  <p class="p0">Origenes&rsquo;in <span class="t13">İlkeler Üzerine</span> adlı eserinde üzerinde en fazla durduğu, sürekli olarak tekrar ettiği ana görüşü bu sonuncu yani <span class="t13">insanın özgür olduğu, özgür bir iradeye sahip olduğu</span> görüşüdür. Buradan kalkarak, bu eserin üçüncü kitabını tümüyle özgürlük konusuna ayırır.</p>

  <p class="p0">Hristiyanlığın temel öğretilerinden biri, gelecek bir hayata ve bu hayatta bizi bekleyen Yargı Günü&rsquo;ne inançtır. Bu inanç bizi iyi ve erdemli bir hayata, bütün imkânlarımızla günahtan kaçınmaya iter. Fakat bu da bizi, hayatımızı şu veya bu şekilde yaşamamızın kendi gücümüz içinde olması gerektiği görüşüne götürür. Bu nedenle Origenes&rsquo;e göre, özgür iradenin ne olduğunu ve nasıl mümkün olduğunu açıklamamız gerekmektedir (<span class="t13">İlkeler Üzerine, 3, 1,</span> 1).</p>

  <p class="p0">Origenes özgür iradenin mümkün olduğunu ortaya koymak için temel bir ayrımdan hareket eder. Buna göre hareket eden cisimler arasında bazıları hareket ilkelerini veya nedenlerini dışardan alırlar, bazıları ise ona kendi içlerinde sahiptirler. Taş, tahta gibi hayata sahip olmayanlar birinci, genel olarak hayvanlar ikinci gruba girerler.</p>

  <p class="p0">Bu ikinci gruba giren varlıklar arasında da bazılarının yani bir ruha sahip olan hayvanların, örneğin arılar veya örümceklerin, bir hayal gücüne ve arzuya sahip olup hareketlerini bunların sonuçları olarak meydana getirmelerine karşılık, insan onlardan farklı olarak bir akla sahiptir ve bunun sonucu olarak onda iyi ve kötüyü birbirinden ayırt etme yetisi vardır. Dolayısıyla hayvanların hareketlerinin doğal içgüdüden kaynaklanmasına karşılık insani eylem, iyi ve kötüyü birbirinden ayırt etme yetisi olan aklın eseri olarak gerçekleşir.</p>

  <p class="p0">Origenes insani eylemler ile ilgili olarak ikinci bir ayrım daha yapar. Bazı şeylerin bize dışımızdan geldiği, görme, işitme gibi duyularımızın harekete geçirilmesi sonucu ortaya çıktığı ve bu etkilerin bizi bazı hareketlere ittiği, dolayısıyla eylemlerimizin kaynağının dışımızda bulunduğu, bunların bize ulaşmasını engellemenin bizim gücümüz dahilinde olmadığını kabul edebiliriz. Ancak Origenes&rsquo;e göre, bize bu şekilde <span class="t13">dıştan gelen veya dıştan olan şeylerin ne oldukları üzerine yargıda bulunmak, onları ne şekilde kullanacağımız hakkında karar vermek bizim elimizdedir ve bu gücümüzün kaynağı aklımız ve yargı yetimizdir</span> (<span class="t13">İlkeler Üzerine,</span> 3, 1, 3).</p>

  <p class="p0">Bazıları sadece bize bu dıştan gelen etkiler üzerinde durmakta, bu etkileri yargılamak, onlara şu veya bu yönde tepki verme konusunda bizde mevcut olan gücü görmezlikten gelmektedir. Ancak Origenes&rsquo;e göre bu, &ldquo;insanla cansız varlıklar veya sadece bir hayal gücüne ve arzuya sahip olan hayvanlar arasında ayrım yapmamak demektir.&rdquo; Ayrıca bu, hatalarımızın nedenini bedenimizin doğal düzensizliklerine yüklemek anlamına gelir. Bu görüş ise doğru ve uygun değildir. Bu, özgürlük kavramını ortadan kaldırmayı arzu eden insanların ileri sürdükleri bir mazerettir:</p>

  <p class="p5"><span class="t14">&ldquo;... akıl bize dışardan gelen şeylerin bizim kendi gücümüz içinde olmadığını gösterir, ama onları şu veya bu yönde kullanmak bizim elimizdedir. Çünkü biz akla sahibiz ve onun sayesinde şeyler üzerinde araştırma yapabilir, onları nasıl kullanmamız gerektiği konusunda yargıda bulunabiliriz&rdquo; (</span><span class="t15">İlkeler Üzerine,</span> <span class="t14">3, 1, 5).</span></p>

  <p class="p0">Daha önce değindiğimiz gibi Origenes, insanda bulunan bu seçme yetisinin, bu özgürlük gücünün onun <span class="t13">kendi doğası gereği sahip olduğu</span> bir özellik olduğu görüşünü savunmaz. O, evrenin kendisi gibi insanın veya insan ruhunun da Tanrı tarafından yaratılmış olduğunu kabul eder ve onun bu özgürlük gücüne veya seçme yetisine yine <span class="t13">Tanrı tarafından O&rsquo;nun iyiliği sonucu ve bir bağışı olarak</span> sahip olduğunu söyler. Onun savunduğu şey, insanda tanrısal iyiliğin bir sonucu olarak, ama <span class="t13">fiilen veya olgusal olarak</span> böyle bir yetinin var olduğu, onun bu yetiyi yanlış yönde kullanma sonucu düştüğü ve yine bu yeti sayesinde kurtuluş ve mutluluğa ulaşmanın kendi elinde olduğudur:</p>

  <p class="p5"><span class="t14">&ldquo;Var olan şeylerde iyilik Tanrı, İsa ve Kutsal Ruh&rsquo;ta olduğu gibi, onların</span> <span class="t15">özsel varlıklarının sonucu değildir.</span> <span class="t14">Çünkü İyilik, ancak her şeyin kaynağı olan Üçleme&rsquo;de (Teslis) özsel varlığa sahiptir. Diğer varlıklar ise ona ilineksel, kaybetmeleri mümkün bir nitelik olarak sahiptir. Onlar ancak bu kutsallık ve bilgelikten, tanrısallığın kendisinden pay alma durumunda mutluluğa ulaşabilirler. Bu pay almayı ihmal ettiklerinde veya ona kayıtsız kaldıklarında bazılarının daha hızlı, bazılarının daha yavaş, kiminin daha çok, kiminin daha az olmak üzere düşmelerinin nedeni kendi yapmış oldukları hatalar veya ihmallerdir (</span><span class="t15">İlkeler Üzerine,</span> <span class="t14">1, 6, 2).</span></p>

  <p class="p0">Origenes, bu vesileyle, hatta İsa&rsquo;nın ruhuyla diğer insan ruhları arasında bir ayrım yapılmasına karşı çıkar. Eğer ruhların bir &lsquo;doğa&rsquo;sı varsa veya onların bir &lsquo;doğa&rsquo;ya sahip olduklarını söylemek mümkünse, bu &lsquo;doğa&rsquo;dan ancak onların iyi veya kötüyü yapma gücüne sahip olmalarını anlamak gerekir. Bu anlamda İsa&rsquo;nın ruhunun bile doğası bakımından diğerlerinden farklı olmadığı söylenebilir. İsa&rsquo;nın ruhu ancak doğruyu seçmesi, ona sonsuz bir aşkla bağlanması bakımından diğerlerinden ayrılmıştır; öyle ki bu seçme sonunda onun ruhu kötüyü seçme yönündeki gücünü kaybetmiş, daha önce veya başka ruhlarda iradeye bağlı olan şey, İsa&rsquo;da, deyim yerindeyse, &ldquo;bir doğaya dönüşmüştür.&rdquo; Bu anlamda İsa&rsquo;da da insani ve akıllı bir ruhun var olduğunu, ancak onun ta baştan itibaren herhangi bir günah duygusuna veya imkânına sahip olmamış olduğunu söylemek doğrudur (<span class="t13">İlkeler Üzerine,</span> 2, 7, 5).</p>

  <p class="p0">İsa&rsquo;nın ruhu ile diğer insan ruhları arasında ayrım yapmayan Origenes&rsquo;in meleklerle insan arasında bir ayrım yapmayacağı açıktır. Gerçekten de Origenes meleklerin akılsal doğaları veya özgürlük kabiliyetleri bakımından insanlardan farklı olmadıklarını ileri sürer: Şeytan da bir melektir ve kendi özgür iradesiyle Tanrı&rsquo;dan uzak kalmayı seçmiş, ona baş kaldırmıştır. Meleklerle insan arasındaki fark, İsa&rsquo;da olduğu gibi, yine normal insandan farklı olarak onların kendisi tarafından yaratılmış oldukları Tanrı&rsquo;ya olan aşklarını devam ettirmeleri ve sürekli olarak O&rsquo;nun yakınında bulunmayı, O&rsquo;nu temaşa etmeyi ve yüceltmeyi seçmiş olmalarıdır.</p>

  <p class="p0">Peki Tanrı akıllı ruhları neden yaratmış, onları neden akıl ve özgür irade ile donatmıştır? Origenes birinci sorunun cevabı olarak Platon&rsquo;un açıklamasını izler ve onu Tanrı&rsquo;nın iyiliğine bağlar. İkinci soruya verdiği cevap ise Platon&rsquo;unkinden oldukça farklıdır:</p>

  <p class="p5"><span class="t14">&ldquo;Yaratıcının, yaratmış olduğu akıllı varlıklara özgür ve iradi eylemde bulunma yetisini bağışlamasının nedeni, onların kendilerinde bulunan iyiyi, kendi özgür iradeleriyle kendilerinde tutmaları, kendilerine mal etmeleri, bizzat kendilerinin malı kılmalarını istemesidir&rdquo; (İlkeler Üzerine, 2, 9, 2).</span></p>

  <p class="p0">Öte yandan Origenes&rsquo;e göre, özgür bir eylem sonucu, daha doğrusu özgürlüklerini kötüye kullanma sonucu düşmüş olan insan ruhları, eski yüksek konumlarının hatırasına sahip oldukları için yine iradi bir eylemle yani yapacakları özgür seçim sonucu eski statülerine tekrar erişebilirler:</p>

  <p class="p5"><span class="t14">&ldquo;Başlangıçtaki mutluluk durumundan uzaklaşmış olan varlıklar, yine de geri</span> <span class="t15">dönülmesi mümkün olmayan bir şekilde</span> <span class="t14">mutluluktan uzaklaşmış değildir. .. Onlar kurtarıcı ilkeler ve disiplin sayesinde kendilerini kurtarabilirler ve başlangıçtaki mutluluk durumlarına yeniden dönebilirler&rdquo; (</span><span class="t15">İlkeler Üzerine, 1, 6, 2</span><span class="t14">)</span><span class="t15">.</span></p>

  <p class="p0">Böylece, bu dönüş, gelecek bir zamanda bütün ruhların yeniden tinsel varlıklar konumuna yükselecekleri anlamına gelmektedir:</p>

  <p class="p5"><span class="t14">&ldquo;Eğer bu sonuçlar mantıksal gibi görünüyorsa, gelecek bir zamandaki durumumuzun (yeniden) gayrı maddi olacağına inanmamız gerekir. Eğer bu kabul edilirse ve herkesin İsa&rsquo;ya tabi olacağı söylenirse, bu gayrı maddilik durumunun İsa&rsquo;ya tabi olmanın sonucu olarak herkese tanınmış bir ayrıcalık olması zorunludur. Çünkü İsa&rsquo;ya tabi olan herkes sonunda Baba Tanrı&rsquo;ya da tabi olacaktır ...ve böylece hatta bedenin kullanılmasının da ortadan kalkacağı anlaşılmaktadır ve eğer bu olursa cisimsel doğa önceki durumuna yani var olmama durumuna geri dönecektir&rdquo; (</span><span class="t15">İlkeler Üzerine, 2,</span> <span class="t14">3, 3).</span></p>

  <p class="p0">Origenes&rsquo;in bu son sözlerinden maddenin veya cismin neden var olduğu veya Tanrı tarafından varlığa getirildiği ortaya çıkmaktadır: Madde veya cisim &ldquo;insan ruhlarının düşüşünü mümkün kılmak için varlığa getirilmiştir.&rdquo; Düşüşün kendisi ortadan kalktığında maddeye olan ihtiyaç da ortadan kalkacak ve madde yeniden daha önceki durumuna yani var olmama durumuna geri dönecektir.</p>

  <p class="p0">Böylece Sokrates öncesi Doğa Filozoflarında tümüyle fiziksel olan ve Aristoteles&rsquo;te de büyük ölçüde bu özelliğini devam ettiren, Platon ve Plotinos&rsquo;ta bu özelliğinin yanı sıra aynı zamanda metafizik ve ahlâkî bir nitelik kazanan madde kavramının, <span class="t13">Origenes&rsquo;te tümüyle dinsel bir anlam ve işleve büründüğünü görmekteyiz.</span></p>

  <p class="p0">Origenes ruhun ne olduğu konusuna da özel bir dikkatle eğilir ve Paul&rsquo;un antropolojisini izleyerek ruhla, tin arasında bir ayrım yapar: Ruh, duyarlılık ve hareket ilkesine sahip olan bir tözdür ve bu bakımdan duyarlılık ve hareket gücüne sahip olan bütün varlıkların yani bütün canlıların ruhları vardır. Bu anlamda meleklerin de ruhları olduğunu kabul etmek gerekir.</p>

  <p class="p0">Hatta bu anlamda Tanrı&rsquo;nın bile ruhu olduğundan söz edilebilir. Bu anlamda ruhun maddi, cisimsel bir şey olduğunu da söyleyebiliriz. Nitekim kutsal metinlerde (<span class="t13">Eski</span> Ahit&rsquo;te) de Tanrı&rsquo;nın bir ateş olduğundan söz edilmekte ve O&rsquo;nun Musa&rsquo;ya bir ateş olarak göründüğü söylenmektedir. Bu görüş doğruysa, meleklerin ve bütün azizlerin ruhları bir tür ateş, saf ateş olarak görülebilir. Ruhun düşmesi ise Tanrı&rsquo;dan uzaklaşan, onun aşkından uzak kalan ruhun ateşinin soğuması, böylece kaba bir varlık tarzına bürünmesi olarak açıklanabilir.</p>

  <p class="p0">Bu son tez, Origenes&rsquo;i, ruh ile tin veya akıl arasında bir ayrım yapmaya ve ruhun, ruh olarak varlığını, onun saf bir akıl ve kavrayış olmaktan çıkması olarak yorumlamaya götürür. Bu durumda ruhun mutluluk ve kurtuluşu ise onun yeniden akıl haline dönmesi anlamına gelecektir. Gerçekten de, Origenes&rsquo;in bu bağlamda ruhun düşmesini, onun Tanrı&rsquo;nın yanında sahip olduğu tanrısal sıcaklığını kaybetmesi, soğuması olarak aldığını, onun kurtuluşunu ise tekrar eski haline dönmesi yani saf bir akıl veya temaşa durumuna dönmesi olarak yorumladığını görmekteyiz. Origenes bu son durumda ruhun artık ruh (soul) değil de tin (spirit), akıl, zihin veya kavrayış (understanding) olarak adlandırılmasının uygun olduğunu ileri sürer (<span class="t13">İlkeler Üzerine,</span> 2, 8, 1-3).</p>

  <p class="p0">Origenes bu vesileyle Gnostiklerin duyusal, maddi dünyanın doğası bakımından kötü olduğu ve onun varlığının nedeninin ruhun düşüşü olduğu yönündeki görüşlerini ele alır. Bu görüşe şiddetle karşı çıkar ve kötünün nesnel bir varlığa sahip olduğunu reddeder. Platoncular gibi Origenes için de kötü, bir töz olarak veya nesnel anlamda var değildir. O, ruhun, daha doğrusu akılsal, tinsel varlığın tembelliğinden, iyi olanı koruma konusundaki isteksizliğinden, iyiyi gerçekleştirme konusundaki irade eksikliğinden veya ihmalinden başka bir şey değildir. Kötü olmak, iyiden uzaklaşmaktır. Kötülük veya erdemsizlik, basit olarak, iyiye sahip olmamaktan ibarettir (<span class="t13">İlkeler Üzerine,</span> 2, 9, 2).</p>

  <p class="p0">Öte yandan duyusal dünya, maddi-cisimsel dünya, doğası bakımından kötü olmadığı gibi gerçekte iyi bir amaca, tanrısal amaca hizmet etmektedir. Çünkü o, Tanrı tarafından <span class="t13">ruhun eğitilmesi için</span> varlığa getirilmiştir; bu nedenle yine tanrısal iyiliğin bir ürünü olarak kabul edilmelidir. Tanrı duyusal dünyayı, cisimler dünyasını, insan ruhunun orada rahat bir şekilde yaşaması için değil, tersine içinde taşıdığı güvensizlik ve gelip geçiciliğinden ötürü Tanrı&rsquo;ya geri dönüşün önemini ve değerini göstermesi için varlığa getirmiştir. Bu bakımdan duyusal dünya <span class="t13">ruhun bir sınav</span> yeri olmaktan başka bir değere veya öneme sahip değildir. Kendi hatası sonucu düşmüş olan ruhun bu dünyada yaşamak zorunda kaldığı acıklı hayat şartları, doğasına aykırı varlık durumu ona asıl vatanını hatırlatması, oraya dönmesi için teşvik edici bir rol oynayacaktır.</p>

  <p class="p0">Origenes&rsquo;in bu tezinden çıkardığı bir başka enteresan ve bir bakıma Hristiyan? olmayan sonuç, &lsquo;insan ruhlarının ebedi olarak içinde acı çekecekleri bir cehennemin varlığına inanmamasıdır.&rsquo; Ona göre ruhlar arasında en kötüsünü, en fazla düşmüş olanını temsil eden Şeytan&rsquo;ın kendisi de içinde olmak üzere bütün ruhlar, yukarıda işaret ettiğimiz gibi, sonunda kurtuluşa erişeceklerdir. Çünkü Tanrı&rsquo;nın yaratıklarına karşı sevgisi o kadar güçlüdür ki, hiçbir ruh Tanrı&rsquo;dan ebedi olarak uzak kalacak ya da bunu seçecek kadar Tanrı&rsquo;nın uzağında değildir. Böylece &ldquo;bütün <span class="t13">varlıklar sonunda tekrar başladıkları yere geri dönecek ve her şey eski durumunu yeniden kazanacaktır.</span> &ldquo; Şüphesiz bu uzun sürecek, tek bir ömür bireysel bir ruhun kurtuluşunu sağlamak için yeterli olmayabilecektir. Çünkü bazı ruhların eğitimi veya tedavisi diğerlerinden daha uzun zaman alacaktır. Ama sonunda &ldquo;<span class="t13">Tanrı&rsquo;ya dönüş istisnasız olarak bütün ruhlar için gerçekleşecektir.</span> &ldquo;</p>

  <p class="p0">Origenes&rsquo;in daha önce sözünü ettiğimiz birbirini izleyen çağlar ve dünyalar görüşü, aslında bireysel bir ruhun kurtuluşu için tek bir ömrün yeterli olmayabileceği, bazı ruhların tedavisinin diğerlerinden daha uzun zaman alabileceği yönündeki bu tezinden kaynaklanmaktadır. Origenes&rsquo;in bu görüşü veya öğretisi daha sonra ona geleneksel Hristiyanlığı temsil etme iddiasında olan insanlar tarafından Pythagorasçı tarzda bir ruh göçü kuramını ortaya atmış olduğu yönünde bazı eleştirilerin getirilmesine imkân verecektir. Ancak bu eleştirilerin pek haklı olmadığı söylenebilir. Çünkü Origenes&rsquo;in ruhun içinde bulunduğu bedenle bir sonraki çağda içinde bulunacağı beden arasında bir çeşit devamlılığın varlığını kabul ettiği görülmektedir. Başka bir deyişle o her bir ruha, bu ruha uygun olan ve onunla birleşerek özel bireyi meydana getiren özel, bireysel bir beden tahsis etmektedir. Aslında Origenes&rsquo;in özel bir ruhun bir bedenden başka bir bedene geçtiğini ileri sürdüğünü söylemekten çok, bir aynı bedenin söz konusu ruhun daha sonraki gelişmelerini taşımak veya yaşamak üzere değiştiğini, saflaştığını düşündüğünü söylemek daha uygun görünmektedir.</p>

  <p class="p0">Ancak bu durumda Hristiyan öğretisinin en önemli tezlerinden biri olan ölülerin yeniden dirileceği tezini nasıl anlamak gerekir? Origenes, bu soruyu cevaplandırmak üzere ölen şeyin ne olduğunu sorar. Ruhun veya aklın kendisi ölümsüz olduğuna göre dirilecek olan şey, ruh veya akıl olamaz. &ldquo;<span class="t13">Ölen şey beden olduğuna göre dirilecek olan şey de yine beden olmak zorundadır.</span> &ldquo; Öte yandan dirilecek olan bedenlerin, bireysel ruhların eskiden sahip oldukları bireysel bedenler olmaları gerekir: &ldquo;<span class="t13">Eğer bedenlere bürünmemiz zorunluysa</span> &ndash;ki şüphesiz zorunludur&ndash; <span class="t13">kendilerine bürüneceğimiz bedenler, ancak bizim kendi bedenlerimiz olabilir.</span> &ldquo; Ancak bu kendilerine bürüneceğimiz bedenler eskiden sahip oldukları özellikleriyle yani ortadan kalkma ve ölümlü olma niteliklerine sahip bedenler de olamaz. Çünkü bu ilk bedene ikinci defa ölmek için bürünmemiz gerektiği anlamına gelir. O halde bu beden veya dirilecek olan beden bizim artık cisimsel bedenimiz olamaz, ancak &lsquo;<span class="t13">tinsel&rsquo; bedenimiz olabilir. Nasıl ki, toprağa ekilen bir tohumdan ondan tamamen farklı bir bitki meydana gelmekteyse, yeniden dirilen bedenimiz eski bedenimizden tamamen farklı olarak dünyevi ve hayvansal cisimden tamamen farklı tinsel bir beden olacaktır</span> (<span class="t13">İlkeler Üzerine,</span> 2, <span class="t13">9,</span> 1-3).</p>

  <p class="p0">Origenes bu yorumuyla gelecek hayattaki mutluluk ve azabı tamamen duyusal olarak anlayan ve tasvir eden görüşlere karşı çıkar ve bu hayatla ilgili vaadleri tümüyle tinsel bir biçimde yorumlar. Buna göre azizleri gelecek hayatta bekleyen ekmek, &lsquo;hayat ekmeği&rsquo;dir. Onların ruhunu besleyecek yiyecek, &lsquo;hakikat ve bilgelik yiyeceği&rsquo;dir. Onların kendisinden içecekleri kadeh, &lsquo;ebedi bilgelik kadehi&rsquo;dir. Bu ebedi bilgelik yiyeceği veya içkisi sayesinde akıllar veya kavrayışlar, daha önceki başlangıç durumundaki konumlarına yeniden kavuşacaklar, Tanrı&rsquo;nın imgesi ve benzeri olma özelliklerine yeniden erişeceklerdir (<span class="t13">İlkeler Üzerine,</span> 2, 11, <span class="t13">3</span>)<span class="t13">.</span></p>

  <p class="p0">Böylelikle Origenes&rsquo;in kurtuluş ve mutluluğu, Platoncu tarzda, insan ruhunun Tanrı&rsquo;ya geri dönmesi ve onu ebedi olarak temaşa etmesi olarak tanımladığını görmekteyiz. Bu onun mutluluk veya kurtuluşla ilgili olarak Sokrates-Platoncu entelektüalist ahlak ve mutluluk geleneğini kabul ettiği anlamına gelmektedir. Sokrates-Platon için olduğu gibi Origenes için de kötülük veya mutsuzluk nesnel bir varlığa sahip olmayıp, ruhun bilgisizliğinden ibaret olduğu gibi &ldquo;iyilik, mutluluk ve kurtuluş da yalnızca bilgiden, bilgelikten, Tanrı&rsquo;nın temaşasından ibarettir.&rdquo; Dolayısıyla insan için mutluluk ve kurtuluşun yolu Tanrı&rsquo;yı temaşa etmek üzere ona dönmesinden, onun bilgisine ulaşmasından geçer.</p>

  <p class="p0">Origenes&rsquo;in bu tezleriyle geliştirdiği parlak ve son derecede zengin felsefi veya teolojik sisteminde birçok noktada Yunan filozoflarıyla, özellikle Platon ve Platonculukla bazı görüşleri paylaştığı açıktır. Onun Tanrı&rsquo;nın özü itibariyle akıl üstü ve ifade edilemez bir töz olduğu, geri kalan varlıkları, bu arada İsa&rsquo;nın kendisini de iyiliğinden ötürü meydana getirmiş olduğu, İsa&rsquo;nın ezeli bir yaratımla Tanrı&rsquo;dan çıkmış Akıl veya Logos olduğu, insan ruhlarının veya akılsal doğaların yine Tanrı tarafından ezeli bir yaratımla meydana getirilmiş olduğu, maddenin kendisinin de yaratılmış olmakla birlikte ezeli olduğu, kötünün nesnel bir gerçeklik değil de iyiliğin yokluğundan ibaret olduğu, nihayet mutluluk ve kurtuluşun tinsel ve Tanrı&rsquo;yı temaşa etmekten başka bir şey olmadığı yönündeki görüşlerinin Platon veya Yeni-Platoncuların ana temaları veya tezleriyle gösterdiği yakınlık veya akrabalık da açıktır. Ancak Origenes bunları tümüyle Hristiyan bir zemin üzerinde, Hristiyan inanç unsurlarından hareketle ve felsefi bir açıklama verme amacıyla yapmaktadır. Böylece Origenes daha önce değindiğimiz gibi Hristiyanlığın Yunan felsefesiyle uzlaşabileceğini yalnızca genel, kuramsal bir tez olarak ortaya atmakla kalmayıp, aynı zamanda bu uzlaşmanın, sentezin son derece parlak somut bir ilk örneğini vermektedir.</p>

  <p class="p0">Origenes&rsquo;in bununla Hristiyan bir zemin üzerinde nasıl felsefe yapılabileceğinin ve bir sistem geliştirilebileceğinin güçlü bir örneğini vermek niyetinde olduğu açıktır. Ancak bu onun Hristiyanlığın dünya görüşünü, ana tezlerini doğru veya uygun bir şekilde yansıtıp yansıtmadığı, onların yeterli ölçüde Hristiyanlığa uygun olup olmadığı konusunda bazı tartışmalara engel olmamıştır. Origenes&rsquo;in ölümünden sonra bazıları, örneğin İskenderiyeli Petrus, Teophilos, Aziz Epiphanus, ona şiddetle saldırmış, öğretisinin Hristiyanlığa aykırı tezler içerdiğini ileri sürerek bu tezleri yargılatmak üzere İS. 5. yüzyılda bir konsil toplatmış ve bu konsilden Origenes&rsquo;in mahkûm edilmesi yönünde bir de karar çıkartmışlardır.</p>

  <p class="p0">Buna karşılık bazıları örneğin Aziz Jerom, Nyssalı Gregorios, Origenes&rsquo;e büyük hayranlık duymuş ve Nyssalı Gregorios özellikle onun &lsquo;her şeyin tekrar başlangıçtaki konumuna döndüğü&rsquo; yönündeki öğretisini benimsemiştir.</p>

  <p class="p0">Nihayet Sahte-Diyonizos ve İtirafçı Maximus gibi daha başka bazıları da Origenes&rsquo;in görüşlerini Hristiyanlığa daha uygun olduğunu düşündükleri yönde düzeltmek için bazı girişimlerde bulunmuşlardır. Durum ne olursa olsun Origenes İS. 3 ve 6. yüzyıllar arasında Hristiyan düşünce dünyası içinde çok etkili olmuş, hatta Origenesçilik diye adlandırılan bir aklına yol açmıştır.</p>

  <p class="p0">Öte yandan Origenes&rsquo;in düşüncesinin etkisi sadece bu dönemle de sınırlı kalmamış, Rönesans&rsquo;ın bazı Hümanist yazarlarına da ilham kaynağı olmuştur. Geçen yüzyılda egzistansiyalist okula mensup bir filozof olan Nicolas Berdiyayef, başta bütün günahkârların ebedi olarak içinde azap çekecekleri bir cehennem anlayışının Hristiyanlığa uygun olmadığı yönündeki görüşü olmak üzere onun bazı görüşlerini yeniden canlandırma yoluna gitmiştir.</p>

  <p class="p0">Bizim açımızdan önemli olan nokta, Gilson tarafından güzel bir şekilde ifade edildiği gibi bazı tezleri Hristiyanlığa ne kadar aykırı görülmüş olursa olsun, Origenes&rsquo;in &lsquo;pagan versiyonu&rsquo; Plotinos&rsquo;un Ennead/ar&rsquo;ında karşımıza çıkan felsefi bir dünya tasarımının &lsquo;ilk Hristiyan versiyonunu&rsquo; son derecede başarılı bir biçimde ortaya koymuş olmasıdır (Gilson, 58).</p>

  <p class="p0">&nbsp;</p>
</body>
</html>
