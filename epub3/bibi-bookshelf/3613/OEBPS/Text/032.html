<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Justinus</title>
</head>

<body>
  <h3 class="h30"><a id="a41"></a>Justinus</h3>

  <p class="p0">Erken Hristiyanlık veya Patristik Dönem filozoflarından biri olan Aziz Justinus, İS. 100 civarında Filistin&rsquo;de günümüzün Nablus kentinde doğmuş ve M. Aurelius&rsquo;un imparatorluğu döneminde 162-168 yılları arasında bir tarihte, muhtemelen 165 yılında Roma&rsquo;da idam edilerek öldürülmüştür. Bundan dolayı Şehit (Martyr) Justinus diye de anılır.</p>

  <p class="p0">Justinus&rsquo;a ait olduğu öne sürülen birçok eser vardır. Bunlar arasında dört tanesi özellikle önemlidir. Bunlar kendisine ait olduğu tartışmasız olan iki <span class="t13">Savunma</span> ile (<span class="t13">Yahudi</span>) <span class="t13">Tryphon&rsquo;la Konuşma</span> ve <span class="t13">Yunanlara Nutuk&rsquo;</span>tur.</p>

  <p class="p0">İlk iki eser, daha özel olarak <span class="t13">Birinci Savunma</span> ve <span class="t13">İkinci Savunma</span> olarak adlandırılır. Bunlar resmen putperest olan Roma devleti tarafından Hristiyanlığın yasal olarak tanınması için hukuki bir savunma niteliğini taşır. Bunların ilki Justinus tarafından İmparator Antoninus Pius&rsquo;a, ikincisi ise Roma Senatosu&rsquo;na hitaben kaleme alınmıştır. <span class="t13">Tryphon&rsquo;la Konuşma</span> ise putperestlikten Hristiyanlığa geçen Justinus&rsquo;un kendi entelektüel gelişmesinin hikâyesi olmasının yanı sıra teolojiye ilişkin bazı düşüncelerini içermesi bakımından önemlidir. <span class="t13">Yunanlara Nutuk</span> ise esas itibariyle başta Platon olmak üzere çeşitli Yunan filozoflarının görüşleriyle, <span class="t13">Eski Ahit&rsquo;te</span> ortaya konduğu biçimde Musa&rsquo;nın görüşleri arasındaki paralellik ve farklılıkları ele almaktadır.</p>

  <p class="p0">Putperestlikten Hristiyanlığa geçen birçok aydının geçirmiş olduğu entelektüel gelişmenin bir örneği olması bakımından Justinus&rsquo;un hayat hikâyesi üzerinde durmak gerekir.</p>

  <p class="p0">Putperest bir aile içinde dünyaya gözlerini açan Justinus daha sonra taşınmış oldukları Efes&rsquo;te farklı okullara mensup çeşitli filozofların derslerine devam eder. Stoacı bir hocayla başlar; ancak bu hoca ona Tanrı hakkında ileri bir bilgi kazandırmaz. Ardından öğrenciliğini Aristotelesçi bir hocayla sürdürür. Ancak bu hocanın hocalığı karşısında kendisine ne kadar ücret ödeyeceği yönünde hiç de felsefi olmayan bir sorusuyla karşılaşınca, onu da terk eder. Arkasından bir Pythagorasçı gelir. Fakat bu Pythagorasçı da Justinus&rsquo;a teolojiyi öğrenmeden önce müzik, astronomi ve geometri eğitimi alması gerektiğini belirtir. Justinus ancak bu yolla zihnini duyusal fenomenlerden arındırma ve maddi olmayan gerçeklikleri düşünme alışkanlığına kavuşabilecektir. Fakat Justinus bilimsel değil, dinsel kaygıları olan biridir ve bu kaygılarını doyurabilecek şeylerin dışında kalanlarla ilgilenmek için ne zamanı, ne de niyeti vardır. Bundan dolayı ondan da ayrılır ve bir Platoncu hocaya gider. Bu Platoncudan felsefenin esas amacının &lsquo;Tanrı&rsquo;yı görmek&rsquo; olduğunu duymaktan son derece mutlu olur (<span class="t13">Trypho&rsquo;yla Konuşma,</span> 2. Bölüm).</p>

  <p class="p0">Bu yönde Platoncu öğretiyi ciddi bir biçimde öğrenmeye ve onun üzerinde düşünmeye çalıştığı sırada bir gün denize yakın bir yerde yaşlı bir adamla karşılaşır. Bu adam kendisine felsefenin ne olduğunu sorar. Justinus felsefenin &lsquo;gerçekten var olan şeyin bilgisi, doğru üzerine açık bir kavrayış&rsquo; olduğunu ve ve &lsquo;böyle bir görüş ve bilgeliğin ödülünün ise mutluluk olduğu&rsquo;nu söyler (<span class="t13">Tryphon&rsquo;la Konuşma,</span> 3. Bölüm).</p>

  <p class="p0">Yaşlı adam böyle bir bilginin var olup olmadığını sorunca Justinus onun Platon&rsquo;da var olduğunu ileri sürer. Konuşma bundan sonra ruhun kendi imkânlarıyla Tanrı&rsquo;yı görüp göremeyeceğine geçer. Justinus&rsquo;un bu soruya cevabı şüphesiz olumludur. Ancak ruh Tanrı&rsquo;yı bedende olduğu süre içinde mi görecektir, yoksa ondan ayrıldığında mı? Şüphesiz, ruh özellikle bedenden kurtulduğunda bu imkâna kavuşacaktır. Peki o tekrar bedene büründüğünde Tanrı&rsquo;yı gördüğünü hatırlayacak mıdır? Evet! Peki bu durumda Tanrı&rsquo;yı gören ruhla onu görmeyen ruh arasında bu görmenin hatırasına sahip olmak dışında ne fark olacaktır? (4. Bölüm)</p>

  <p class="p0">Böylece yaşlı adam Justinus&rsquo;a verdiği cevaplardaki yetersizlikleri gösterir: Eğer Platon&rsquo;un söylediği gibi Tanrı&rsquo;yı gören ruhların daha sonra Tanrı hakkında sahip oldukları tek şey bu hatıradan başka bir şey değilse onlar hiç de mutlu bir durumda olmayacaklardır. Öte yandan Tanrı&rsquo;yı görmeye lâyık olmayan ruhlar bunun sonucu olarak bedende kalmaya yani bedenden bedene dolaşmaya mahkûm olarak yaşamaya devam etmekteyseler, bu da onlar için pek bir ceza sayılmaz; çünkü onlar da bunun bir ceza olduğunu bilmemektedirler (5. Bölüm).</p>

  <p class="p0">Bu arada yaşlı adam Justinus&rsquo;a ruhun ölümsüz olup olmadığını sorar. Platon onun hem varlığa gelmemiş, hem de ölümsüz olduğunu söylemektedir. Peki dünya da Platon&rsquo;a göre varlığa gelmemiş midir? Justinus&rsquo;a göre Platon&rsquo;un bu soruya cevabı hayırdır. O halde neden dünya varlığa gelmektedir de, ruh varlığa gelmemektedir? Böylece yaşlı adam Justinus&rsquo;a şunu gösterir ki, eğer ruh ölümsüzse bunun nedeni ruhun, Platon&rsquo;un öğrettiği gibi, <span class="t13">doğası gereği canlı olması, hayata sahip olması</span> olamaz. <span class="t13">Ruhun bu ölümsüzlüğü ancak dışardan, Tanrı&rsquo;dan almış olması olabilir.</span> Ruhun hayata sahip olmasının nedeni Tanrı&rsquo;nın <span class="t13">bunu istemiş olmasıdır</span> (5. Bölüm).</p>

  <p class="p0">Justinus yaşlı adama bu görüşü savunan öğretiyi nereden edinebileceğini sorunca, adam onun herhangi bir filozofun eserinde değil, <span class="t13">Eski</span> ve <span class="t13">Yeni</span> Ahit&rsquo;te bulunduğunu söyler. Justinus bu sözlerden son derece etkilenir ve Hristiyanlığı kabul eder (7-8. Bölümler).</p>

  <p class="p0"><span class="t13">Yunanlara Konuşma&rsquo;da</span> ise Justinus kısa bir Yunan felsefe tarihi yapar ve özellikle Platon&rsquo;la Aristoteles üzerinde durur. Justinus&rsquo;a göre bunların en ünlü filozoflar olarak gerçek ve mükemmel din hakkında bilgi sahibi oldukları söylenmektedir. Ancak onlar bu yüksek ve tanrısal konuların bilgisini nereden edinmişlerdir? Bu filozoflar, ne kadar akıllı olursa olsunlar bu konular, insanların kendi yetenekleri ve çabaları ile bilmeleri mümkün şeyler değildirler. Ayrıca bu iki filozof kendi aralarında birbirleriyle görüş ayrılıkları içinde oldukları gibi her biri kendi görüşlerinde de tutarsızlıklara düşmektedir. Oysa Hristiyanlar bu bilgilere biri diğerinin arkasından gelen ve onu tasdik eden, diğerinden en ufak bir biçimde ayrılmayan uzun bir peygamberler kuşağı sayesinde erişmişlerdir. Bu kendi başına Hristiyanların görüşlerinin doğru, tanrısal kaynaklı olduğunu gösteren en önemli olgudur (<span class="t13">Yunanlara Nutuk,</span> 5-7. Bölümler).</p>

  <p class="p0">Ayrıca Platon doğru olan görüşlerinin çoğunu ziyaret etmiş olduğu Mısır&rsquo;da, kendisinden çok önceleri yaşamış olan Musa&rsquo;nın eserinden almıştır. Ancak o, bu görüşleri Sokrates&rsquo;in başına gelenlerden korktuğu için açıkça ifade edememiştir.</p>

  <p class="p0">Ancak bütün bunlar yani Justinus&rsquo;un paganlıktan Hristiyanlığa geçmesi, Platon&rsquo;u ve diğer Yunan filozoflarını, şairlerini eleştirmesi, Yunan felsefe ve kültür geleneğini tümüyle reddetmesi anlamına gelmemektedir. Çünkü Justinus kendisini tümüyle reddedemeyeceği kadar uzun süre bu gelenek içinde yaşamış olduğu gibi ilgilendiği dinsel konuların bu gelenek içinde, özellikle Platonculukta büyük bir yer tuttuğunu bilmektedir. Bunun sonucu olarak o, yaşamış olduğu bu entelektüel serüveni daha olumlu bir yönde yorumlama yoluna gider ve bu serüveni &ldquo;Yunan felsefesiyle Hristiyanlığın karşılaşmasının&rdquo; doğru bir örneği olarak görür:</p>

  <p class="p0">Nasıl ki, kendisi önce felsefeyle, özel olarak da Platon&rsquo;la ilgilenmiş ve bu ilgisi Hristiyanlığa geçişi için bir hazırlık, bir basamak oluşturmuşsa, bir bütün olarak Yunan felsefesinin kendisini de Hristiyan öğretisine zıt, ona aykırı olan bir şey olarak görmekten çok onu hazırlayan, onun daha aşağı düzeyden, kusurlu, yetersiz bir biçimi olarak görmek gerekir. Yine nasıl ki Platon&rsquo;un Tanrı ve ruh hakkındaki öğretisi Hristiyanlığın bu konudaki öğretisiyle tam bir zıtlık teşkil etmeyip onun daha az mükemmel bir biçimini temsil etmekteyse genel olarak felsefeyle Hristiyanlık arasında da bir zıtlıktan çok devamlılığın, birinden diğerine &ldquo;doğrunun parça parça ve eksik bir şekilde görülmesinden tam ve berrak bir şekilde görülmesine doğru giden&rdquo; bir yükselmenin olduğunu düşünmek, Yunan aklını, Hristiyan öğretisine giden yolda bir engel olarak almak yerine ona götüren, onu hazırlayan bir aşama olarak kabul etmek daha doğru olacaktır.</p>

  <p class="p0">Nitekim Justinus, Hristiyan dinine putperest Roma devleti içinde meşru bir yer sağlama yönündeki savunmasını bu ana görüşü üzerine dayandırır. Ona göre Hristiyan öğretisi, Roma devleti ve toplumu için bir tehdit veya tehlike teşkil etmemektedir. Hristiyanlar kendilerine atılan iftiraların tersine yumuşak, barışçı, erdemli insahlar oldukları gibi, Hristiyan öğretisi de Roma devleti ve toplumu tarafından kabul gören, onun adeta resmi felsefi ifadesi olan Platon veya Stoacılıkla çatışmamaktadır. Hristiyan öğretisinin onlardan farkı, onların eksik ve kusurlu bir şekilde sezdikleri ve söylemeye çalıştıkları şeyi daha doğru, daha iyi, en mükemmel bir biçimde ortaya koymasıdır (1. <span class="t13">Savunma,</span> 20. Bölüm).</p>

  <p class="p0">Justinus, Yunan felsefe geleneğiyle Hristiyan öğretisi arasındaki ilişkilerde bu uzlaştırmacı, iyimser kuramını sadece genel çizgileriyle ortaya koymakla yetinmez; özel olarak ele aldığı bazı konular aracılığıyla Platon&rsquo;la Musa&rsquo;nın, <span class="t13">Timaios</span>&rsquo;la <span class="t13">Eski Ahit&rsquo;in</span> çatışmadığını da göstermeye çalışır.</p>

  <p class="p0">Sözgelimi Justinus&rsquo;a göre <span class="t13">Timaios</span> ve <span class="t13">Eski Ahit&rsquo;in</span> Tanrı anlayışları (her ikisi de Tanrı&rsquo;yı özü itibariyle ezeli-ebedi olarak var olan varlık olarak tanımlar), evrenin Tanrı tarafından yaratılma öğretileri (her ikisi de evrenin zaman içinde ve Tanrı&rsquo;nın iradesi sonucu varlığa gelmiş olduğunu savunur) her ikisinin de yeniden dirilme ve Yargı Günü anlayışları (Platon da insanların ilerde bir gün kendilerinden hesap sorulmak üzere Tanrı tarafından diriltilecekleri ve yargılandıktan sonra ebedi azap veya mutluluğa kavuşturulacakları görüşünü kabul eder), hatta Tanrı&rsquo;nın evreni kendisine göre yarattığı modelleri ifade eden Kelam anlayışları (Justinus&rsquo;a göre Platon İdealar kuramını aslında <span class="t13">Çıkış</span> kitabında Tanrı&rsquo;nın Musa&rsquo;ya söylediği &lsquo;aralarında oturayım diye benim için bir mesken yapsınlar ve onu, içindeki eşyaları sana tepede gösterdiğim şekle göre inşa etsinler&rsquo; emrinden çıkarmıştır) birbirinin aynıdır veya birbirine çok benzemektedir. Bunun nedeni ise Platon&rsquo;un bütün bu görüşleri muhtemelen Musa&rsquo;dan almış olmasıdır (<span class="t13">Yunanlara Nutuk,</span> 22-29. Bölümler).</p>

  <p class="p0">Platon&rsquo;la Musa&rsquo;nın bu konudaki öğretileri arasındaki tek fark veya Platon&rsquo;un hatası, <span class="t13">Eski Ahit&rsquo;ten</span> farklı olarak ruhun ölümsüzlüğünü onun kendi doğasına mal etmesi, Tanrı&rsquo;nın bir lütfu, armağanı olduğunu görmemesidir. Öte yandan Platon yine yanlış olarak ve kendisiyle tutarsızlığa düşerek ruhun bedenden bedene dolaştığını söylemiştir. Bu görüş yanlıştır, çünkü bu her bireyin birbiri ardından sonsuz bir hayatlar dizisini, anlamsız bir hayatlar çokluğunu yaşaması gerektiği anlamına gelmektedir.</p>

  <p class="p0">Justinus sadece Hristiyan öğretisiyle Platon arasında değil, onunla Stoacılık arasında da önemli benzerlikler olduğunu düşünür. Ona göre Stoacıların materyalizmleri ve irade özgürlüğünü inkâr etmeye götüren kadercilikleri yanlıştır. Nihayet evrensel yangın görüşleri de doğru değildir.</p>

  <p class="p0">Ancak Justinus, Stoacıların ahlak felsefelerini hayranlık verici olarak nitelendirir; onların ahlak öğretilerinde Hristiyanlarla aynı şeylere değer verdiklerini belirtir. Bu, Justinus&rsquo;a göre aslında onların ahlaklarının temeline yerleştirdikleri ilkeler veya varsayımlarla tutarlı değildir; üstelik de iyi ki değildir (<span class="t13">2. Savunma,</span> 7-8. Bölümler).</p>

  <p class="p0">Justinus, Stoalıların iyi ve kötünün doğanın kendisinden kaynaklanan ve akıl tarafından anlaşılabilir bir temele sahip olduğu görüşlerini çok değerli bulur. Justinus, Yunan felsefe geleneğine mensup filozofların Hristiyan öğretisine yöneltmiş oldukları eleştiriye, Hristiyan öğretisine göre İsa&rsquo;dan önce dünyaya gelmiş olan insanların onu tanımamış olduklarından dolayı ahlâkî bakımdan sorumlu tutulamayacakları şeklindeki eleştirisine ise Yuhanna İncili&rsquo;nin başında bulunan Kelam&rsquo;ın bu dünyanın kendisi gibi onun içinde varlığa gelen her insanı da aydınlattığı görüşünü temel alarak cevap verir.</p>

  <p class="p0">Justinus&rsquo;a göre Kelam&rsquo;ın İsa olarak bedene bürünmesinden ve tarih içinde belli bir anda dünyaya inmesinden başka bir tezahürü, evrenin kendisinde varlığını gösteren doğa ve akılsal düzen olarak tezahürü de söz konusudur. Başka bir ifadeyle Kelam, kendisini yalnızca Oğul olarak Tanrı&rsquo;da yani tarihsel İsa&rsquo;da ortaya koymuş değildir; aynı zamanda her şeyde, özellikle evrenin akılsal yaratımında göstermiştir. Böylece akla uygun bir tarzda doğru düşünen ve eyleyen herkes evrensel Kelam veya Logos&rsquo;u temsil eden İsa&rsquo;dan pay almaktadır ve yine bundan dolayı İsa&rsquo;dan önce gelen insanların, bu nedenle İsa&rsquo;yı tanımamış oldukları için ahlâkî bakımdan sorumlu tutulamayacakları tezi doğru değildir:</p>

  <p class="p5"><span class="t14">&ldquo;Tanrı başlangıçta insan ırkını düşünme, doğruyu seçme ve doğruyu yapma gücüyle donatmıştır. Bundan dolayı hiç kimsenin Tanrı&rsquo;nın önünde bir mazereti yoktur&rdquo; (</span><span class="t15">Birinci Savunma,</span> <span class="t14">28. Bölüm).</span></p>

  <p class="p0">Justinus bu teziyle, Stoacıların evrene içkin olan Akıl (Logos) kavramlarını Hristiyan öğretisiyle birleştirir. Bununla da kalmaz, Stoacıların bu kavramdan hareketle geliştirdikleri Tanrı&rsquo;nın veya Logos&rsquo;un doğayı ve ondaki varlıkları meydana getirmede &lsquo;akılsal nedenler&rsquo; (spermatikos logoi) olarak iş gördüğü yönündeki tezlerini de benimser:</p>

  <p class="p0">Daha önce belirttiğimiz gibi Yahudi Philon, Tanrı&rsquo;nın evreni meydana getirme olayında kendisinden hareket ettiği akılsal örnekler olarak Platon&rsquo;un İdealar dünyasını, Yahudiliğin Tanrı&rsquo;sı içine sokma yönünde bir girişimde bulunmuş ve bu İdealar dünyasını tanrısal Logos&rsquo;a özdeş kılmıştı. Yuhanna da İncili&rsquo;nin başında Kelam&rsquo;ın veya Logos&rsquo;un Tanrı&rsquo;yla birlikte olduğunu ve şeylerin onunla meydana geldiğini söylemişti.</p>

  <p class="p0">Justinus bu aynı yönde ilerler. Ancak Kelâm&rsquo;ın veya Logos&rsquo;un varlıkların meydana gelme ve gelişmelerindeki &ldquo;fiziksel rollerinden&rdquo; çok, akıl sahibi varlıkların bu evrensel Logos&rsquo;tan pay almaları üzerinde durur. Ona göre akıl sahibi her varlık, her insan, tanrısal Logos tarafından doğaya ekilmiş olan bu &lsquo;akılsal nedenler&rsquo;i görme imkânına sahiptir. Nitekim İsa&rsquo;dan önce gelmiş olan bazı filozoflar, örneğin Sokrates, Platon, Herakleitos bundan dolayı doğada kendisini gösteren tanrısallığı, tanrısal bilgeliği, tanrısal aklı görme imkânına kavuşmuşlardır. Zaten İsa&rsquo;dan önce gelmiş olan bu putperest filozofların bazı görüşlerinin Hristiyan görüşleriyle uyum göstermesinin nedeni budur.</p>

  <p class="p0">Ancak bu görüş doğal olarak aklımıza, şu soruyu getirir: Eğer İsa&rsquo;dan önce gelmiş olan Yunan filozofları söz konusu evrensel, tanrısal Logos&rsquo;tan pay almak suretiyle tanrısal hakikatleri kendi doğal yetileriyle bilme ve böylece kurtuluşa erişme imkânına sahip olmuşlarsa, onlarla İsa&rsquo;ya inanan Hristiyanlar arasında ne fark vardır?</p>

  <p class="p0">Justinus bu farkı şöyle açıklar: Hristiyanların İsa&rsquo;nın şahsında söz konusu hakikatin bütününe sahip olmalarına karşılık, Yunan filozofları İsa&rsquo;yı tanımadıklarından aynı hakikatin ancak <span class="t13">bir parçasına</span> erişmişlerdir. Onların hem kendi aralarında, hem de Hristiyanlarla görüş ayrılıkları içinde bulunmalarının en önemli nedeni budur.</p>

  <p class="p0">Justinus&rsquo;un kendi sözleriyle,</p>

  <p class="p5"><span class="t14">&ldquo;Bizim (Hristiyanlar) öğretilerimiz her türlü insani öğretiden daha büyüktür, çünkü bizim için dünyaya gelmiş olan İsa, beden ve ruh olarak tüm akılsal varlıktır. Filozoflar ve yasa koyucular ise söyledikleri her şeyi Kelam&rsquo;ın bir parçasını görerek veya temaşa ederek ortaya koymuşlardır. Ancak onlar İsa olan Kelam&rsquo;ın bütününü bilmediklerinden çoğu zaman kendi aralarında çelişmektedirler. Doğuşları bakımından İsa&rsquo;dan daha eski olanlara gelince onlar şeyleri akılla düşünme yoluyla kanıtlamaya giriştiklerinde dinsizler ve ahlak bozucular olarak mahkemelerin önüne çıkarılmıştır&rdquo; (</span><span class="t15">İkinci Savunma,</span> <span class="t14">10. Bölüm\.</span></p>

  <p class="p0">Justinus, İsa olarak Logos ve evrene yayılmış, onda kendini gösteren Logos ayrımının bir benzerini Platon&rsquo;da da bulur: Platon da &ldquo;kendinde ve kendisi bakımından bilinemez olan Tanrı, aşkın bir doğa olarak Tanrı&rdquo; ile &ldquo;evrenle ilişkilerinde&rdquo; veya &ldquo;evrende, yaratımda kendini gösteren Tanrı&rdquo; arasında ayrım yapmıştır. Justinus&rsquo;a göre Hristiyan öğretisinde Baba, bu aşkın Tanrı&rsquo;yı, Oğul veya İsa ise evrene içkin olan Tanrı&rsquo;yı temsil etmektedir.</p>

  <p class="p0">Bu konuda Justinus yine Platon&rsquo;u izlediğini düşünerek Baba olarak Tanrı&rsquo;nın biricik ve bilinemez bir varlık olduğunu söyler. Onun Baba, Yaratıcı veya Rab, Efendi olduğunu söylemek, &ldquo;kendisi bakımından ne olduğunu değil, bize göre ne olduğunu, bizim için yaptığı şeyden dolayı ne olduğunu&rdquo; söylemek demektir. Kelam olarak Tanrı&rsquo;ya gelince, o Baba&rsquo;nın her türlü yaratımdan önce meydana getirdiği şey, <span class="t13">ilk yaratılandır.</span> Justinus&rsquo;a göre Musa&rsquo;ya ve diğer peygamberlere kendini gösteren bu Kelam olduğu gibi &ldquo;kendisinden pay aldığımız, bizi aydınlatan&rdquo; da odur. O halde Kelam, varlık statüsü bakımından Tanrı&rsquo;dan sonra gelir. Hristiyan üçlemesinin üçüncü şahsı olan Kutsal Ruh&rsquo;a gelince, Justinus onun &lsquo;üçüncü sırada&rsquo; bulunduğunu söylemekle yetinir ve onun doğası, yeri ve rolü hakkında açık bir görüş ileri sürmez.</p>

  <p class="p0">Justinus&rsquo;un pagan Yunan felsefesi ile Hristiyanlık öğretisi arasında gerçekleştirmeye çalıştığı bu uzlaştırma girişiminin sonucu ise İbrahim ve İlya gibi Yahudi peygamberlerine benzer olarak Herakleitos, Platon, Sokrates&rsquo;in (özellikle Sokrates&rsquo;in) ve onlara benzer olanların gözlerini tanrısal Kelâm&rsquo;a çevirmiş, ona uygun olarak yaşamış oldukları için İsa&rsquo;dan önce dünyaya gelmiş ve tanrı tanımaz olarak tanınmış olsalar da Hristiyan oldukları, Hristiyanlardan önce yaşamış Hristiyanlar olarak kabul edilmeleri gerektiği şeklindeki ünlü görüşü olacaktır (<span class="t13">Birinci Savunma,</span> 46. Bölüm; <span class="t13">ikinci Savunma,l0.</span> Bölüm).</p>

  <p class="p0">Öte yandan bu görüşü Justinus&rsquo;u Hristiyanlık içinde daha sonra geliştirilecek bir dünya tarihi şemasının ilk tasarlayıcısı kılar. Bu şemaya göre Hristiyanlık, dünya tarihi içinde kendisinden önce gelen Yahudilikten ve Yunan uygarlığından bir sapma veya kırılma değildir, tersine onların bir devamı, en mükemmel biçimlerine eriştirilmesidir. Bu tarih şemasının Yahudi ve Yunan uygarlığını Hristiyanlara sempatik göstermek kadar, Hristiyanlığın kendisini bu iki geleneğe ait insanlara daha kabul edilebilir kılma yönünde önemli bir amaca ve işleve sahip olduğunu söyleyebiliriz.</p>

  <p class="p0">Justinus kendileriyle aynı yüzyılda yaşadığı Gnostikler gibi kötümser değildir; evrenin kötü bir varlığın, yaratıcının eseri olduğu yönündeki Gnostik görüşe şiddetle karşı çıkar. Ancak evrenin kendi doğası, yapısı gereği iyi veya akılsal olduğu yönündeki karşıt tezi de aynı ölçüde Hristiyanlığa aykırı bulur. Eğer varlık düzenli, akılsal, güzel ve iyi ise bunu Tanrı&rsquo;ya, onun bu konudaki arzu ve iradesine borçludur. İçindeki her şey gibi bir bütün olarak doğanın kendisi de tek bir şeye, Tanrı&rsquo;ya işaret eder ve onun da nihaî değeri son tahlilde bizi Tanrı&rsquo;ya ulaştırma konusunda bir basamak olmasından ibarettir.</p>

  <h3 class="h30"><a id="ncx1180"></a><a id="a42"></a>Tatianus</h3>

  <p class="p0">Erken dönem Patristik felsefenin ikinci önemli ismi, bir süre Justinus&rsquo;un öğrencisi olmuş olan Tatianus&rsquo;dur. Doğum ve ölüm tarihi tam olarak belli olmayan, ancak İS. <span class="t13">2</span> yüzyılın ikinci yarısında ve Justinus&rsquo;dan sonra yaşamış olduğu bilinen Tatianus da, önce pagan doktrinler üzerinde eğitilmiş, onların yanlışlarını gördükten sonra Hristiyanlığa geçmiştir.</p>

  <p class="p0">Tatianus&rsquo;un da birçok eser yazdığı söylenmektedir. Ancak bu eserlerden günümüze sadece iki tanesi kalmıştır. Bunlardan <span class="t13">Yunanlara Nutuk</span> adını taşıyan kitabı, Justinus&rsquo;un iki <span class="t13">Savunma&rsquo;sı</span> gibi Hristiyanlığı savunma amacını taşımaktadır. Ancak Tatianus, Justinus&rsquo;dan farklı olarak bu eserde Yunan kültürü ve felsefesiyle Hristiyan öğretisi arasında bir uyum ve uzlaşmayı tümüyle reddeder ve Hristiyan öğretisinin üstünlüğünü savunur. İkinci eseri olan <span class="t13">Diatesseron&rsquo;un</span> ise İncillerin tarihi bakımından önemi vardır. Çünkü bu eser dört İncil&rsquo;i birleştirme ve onlardan tek bir &lsquo;uyumlu&rsquo; İncil oluşturma amacıyla meydana getirilmiştir. Bu İncil İS. 3 ve 4. yüzyıllarda Doğu Süryani Kiliseleri tarafından benimsenmiş, ancak daha sonra yerini asli dört İncil&rsquo;e bırakmak zorunda kalmıştır.</p>

  <p class="p0">Tatianus&rsquo;un <span class="t13">Yunanlara Nutuku</span> Hristiyan düşüncesi içinde Yunan kültürüne radikal bir karşı çıkışın ilk -eğer Aziz Paul&rsquo;un bu konuda yukarıda sözünü ettiğimiz ikinci tutumunu göz önüne alırsak ikinciörneğini temsil etmektedir. Tatianus bu eserde hocası Justinus&rsquo;dan farklı olarak sadece Yunan çok tanrıcılığına ve dinsel düşüncesine karşı çıkmakla yetinmemekte, bir bütün olarak Yunan uygarlığını, bu uygarlığı meydana getiren çeşitli unsurları ve bu unsurlar içinde yer alan Yunan felsefesini ve filozoflarını mahkûm etmektedir. Ona göre Yunanlar uygarlığın hemen hemen hiçbir alanında yeni bir şey ortaya koymamışlardır. Bu bağlamda onlar gerek geometri, astronomi, tarih gibi bilimleri gerekse sihir, kehanet, heykeltıraşlık gibi sanatları kendilerinden önce gelen &lsquo;barbar&rsquo; halklardan, Karyalılar, Frigyalılar, Mısırlılar, Perslerden öğrenmişlerdir (<span class="t13">Yunanlara Nutuk,</span> 1. Bölüm).</p>

  <p class="p0">Tatianus, felsefe alanında da durumun farklı olmadığı görüşündedir: Ona göre Musa Homeros&rsquo;tan, Yedi Yunan bilgesinden, Thales&rsquo;ten ve diğer ünlü Yunan filozoflarından önce yaşamış olduğu gibi, Hristiyan felsefesi de Yunan felsefesinden daha eskidir. Yunan filozoflarının orijinal herhangi bir fikir ortaya koymamış olmaları bir yana, <span class="t13">Kitab-ı Mukaddesken</span> almış oldukları çoğu görüşü de doğru bir şekilde anlamamış ve çarpıtmışlardır. Bundan dolayı Yunan filozoflarının, Justinus&rsquo;un ileri sürdüğü gibi &lsquo;İsa&rsquo;dan önce gelmiş Hristiyanlar&rsquo; olarak kabul edilmeleri şöyle dursun, Hristiyan öğretisinden aşırmış oldukları fikirleri haksız olarak kendilerine mal eden &lsquo;hırsızlar&rsquo; olarak görülmeleri gerekir. Onların <span class="t13">Kitab-ı Mukaddes</span>&rsquo;ten almadıkları kendilerine özgü görüşleri ise tümüyle yanlış veya saçmadır (<span class="t13">41.</span> Bölüm).</p>

  <p class="p0">Tatianus, bu genel tezini ortaya koymak üzere iki ana kısımdan oluşan bir argüman geliştirir. Bunlardan ilkinde Justinus gibi Yunan filozofları arasında çeşitli konularda var olan görüş ayrılıklarına, çelişkilere işaret eder. İkincisinde Yunan filozoflarının ortaya attıkları tezlerin gerçek Hristiyan öğretisine aykırılıkları üzerinde durur. (Bu ikili itiraz ilerde Gazali&rsquo;nin İslam&rsquo;da Yunan tarzı felsefe geleneğini temsil eden filozoflara karşı yönelttiği eleştiri (veya saldırıda) dayanacağı iki ana itirazın hemen hemen aynıdır. Gazali de <span class="t13">Filozofların Tutarsızlıkları</span> veya <span class="t13">Çelişkileri</span> adlı polemik eserinde bir yandan filozofların çeşitli konularda kendi aralarında düştüklerini ileri sürdüğü çelişkilerine işaret ederken, öbür yandan onlar arasında Yeni-Platoncu-Aristotelesçi görüşü temsil eden Farabi-İbni Sinacı felsefenin çeşitli tezlerinin İslam dininin aynı konularda sahip olduğu tezlerine aykırılığını ortaya koymaya çalışır).</p>

  <p class="p0">Tatianus Yunan filozoflarının kendi aralarındaki görüş ayrılıkları üzerinde ayrıntılı olarak durmaz. Yalnızca Epikuros&rsquo;un bir öğrencisinin Platon&rsquo;un öğrencisine karşı çıktığını, Demokritos&rsquo;un öğrencisiyle Aristoteles&rsquo;in öğrencisinin birbirleriyle kavga içinde olduklarını, Pythagoras&rsquo;ın ruhun ölümsüzlüğünü savunmasına karşılık Aristoteles&rsquo;in bu görüşü reddettiğini söylemekle yetinir (25. Bölüm).</p>

  <p class="p0">Buna karşılık, Yunan filozoflarının Hristiyan öğretisine aykırı olduğunu düşündüğü bazı tezlerini özel olarak ele alır. Örneğin Tatianus&rsquo;a göre Aristoteles, Hristiyan öğretisinden farklı olarak Tanrı&rsquo;nın evrenle ilgili inayetini inkâr etmiş, bunu en azından ay-altı alemi ile ilgili olarak kabul etmemiştir. Benzer şekilde, Hristiyanlığa aykırı olarak ruhun ölümsüzlüğünü reddetmiştir. Ahlak felsefesinde de durum farklı değildir: Aristoteles mutluluğu haz verici şeylerde aramıştır ve ona ancak zenginlik, soyluluk, bedensel güç ve güzelliğe sahip insanların ulaşabileceklerini ileri sürmüştür (2. Bölüm).</p>

  <p class="p0">Tatianus&rsquo;a göre, Stoacı tezlerin de Hristiyanlık öğretisi karşısındaki durumu, farklı değildir: Zenon ebedi dönüşler kuramını savunmuş ve birbirlerini takip eden dünyalarda aynı insanın aynı eylemlerde bulunacağını öne sürmüş, örneğin Anytos ve Melitos&rsquo;un Sokrates&rsquo;i aynı suçla suçlayacaklarını, Herakles&rsquo;in aynı marifetleri göstereceğini iddia etmiştir. Bu görüş ise dünyada iyi insanlardan çok kötü insanların; Sokrates&rsquo;in, Herakles&rsquo;in, az sayıda iyi insanın yanında daha fazla sayıda kötü insanın var olacağı anlamına gelmektedir. Justinus gibi Tatianus için de bu, öte yandan, Stoacıların kaderci oldukları, Hristiyan öğretisinin tersine insan özgürlüğünü kabul etmedikleri ve dünyada bulunan kötülüklerden insanı değil, Tanrı&rsquo;yı sorumlu tuttukları anlamına gelmektedir (3. Bölüm).</p>

  <p class="p0">Bununla birlikte Tatianus&rsquo;un Platon&rsquo;a, Aristoteles veya Stoacılara olduğundan daha esnek baktığı görülmektedir. Öte yandan onun &lsquo;barbar&rsquo; Yunan kültürü ve felsefesine bir bütün olarak karşı çıkışı, onları küçümseyişi, aklın kendisini tümüyle reddettiği anlamına gelmemektedir. Tersine Tatianus Aziz Paul&rsquo;un <span class="t13">Romalılara</span> Mektup&rsquo;unda karşılaştığımız insanın, eserine veya yaratıklarına bakarak Tanrı hakkında doğru bir görüş oluşturabileceği yönündeki ünlü tezini devam ettirmiş, bir teoloji geliştirmeye girişerek, bu teolojisinde Philoncu-Yuhanna&rsquo;cı Logos kavramını temel almış, Platon&rsquo;un Tima/os&rsquo;unda ortaya koyduğu Tanrı ve yaratım kuramına benzerlik gösteren bir öğreti geliştirmiştir.</p>

  <p class="p0">Tatianus bu öğretide, Platon gibi Tanrı&rsquo;nın biricik, insani varlıklar tarafından görülmesi ve kavranması mümkün olmayan saf bir Ruh olduğunu ileri sürmektedir:</p>

  <p class="p5"><span class="t14">&ldquo;Bizim Tanrı&rsquo;mız zaman içinde varlığa gelmemiştir. Başlangıcı olmayan tek varlık O&rsquo; dur ve O, var olan her şeyin başlangıcıdır. Tanrı bir Ruh&rsquo;tur (spirit), ancak maddeye nüfuz eden değil, maddi ruhları, maddede bulunan formları meydana getiren bir Ruh. O, gözle görünmez, elle tutulmaz bir varlıktır; görünen ve görünmeyen şeylerin Baba&rsquo;sıdır. O&rsquo;nu yaratımından bilmekte ve eserlerinden hareketle görünmez kudretini kavramaktayız&rdquo; (4. Bölüm).</span></p>

  <p class="p0">Tatianus&rsquo;un evrenin yaratılması konusundaki öğretisi ise Justinus&rsquo;unkinden çok daha ayrıntılıdır. Bu öğretiye göre, Tanrı evreni Logos&rsquo;un gücüyle yaratmıştır yani doğrudan değil, ilk yaratımı olan Logos aracılığıyla meydana getirmiştir. Bu Logos&rsquo;un kendisi ise Tanrı&rsquo;dan ayrılma (abscission) yoluyla değil, pay alma (participation) yoluyla çıkmıştır. Çünkü, Tatianus&rsquo;a göre, bir şeyden ayrılan şeyin o şeyi azaltmasına karşılık bir şeyden pay alan şeyin kendisinden pay aldığı şeyde herhangi bir eksiklik meydana getirmesi zorunlu değildir.</p>

  <p class="p0">Tatianus, Logos&rsquo;un Tanrı&rsquo;dan sözünü ettiği bu çıkışıyla ilgili olarak bir meşalenin başka meşaleleri tutuşturması örneğini verir: Başka meşaleleri tutuşturan bir meşale nasıl ki, bundan dolayı kendi ışığından veya aydınlatma gücünden bir şey kaybetmezse aynı şekilde Tanrı&rsquo;dan Logos&rsquo;un çıkışı da O&rsquo;nda herhangi bir eksiklik meydana getirmez.</p>

  <p class="p0">Tatianus Logos&rsquo;un Tanrı&rsquo;dan veya Baba&rsquo;dan çıkma olayı ile ilgili olarak bir başka örnekten, söz veya konuşma olayından da yararlanır:</p>

  <p class="p5"><span class="t14">&ldquo;Örneğin ben konuşuyorum ve sen duyuyorsun. Ancak ben, konuşmakla sözden (logos) yoksun kalmıyorum, ama onunla senin zihninde düzensiz olan maddeyi düzene sokmaya çalışıyorum&rdquo; (5. Bölüm).</span></p>

  <p class="p0">Ancak Tatianus, Platon&rsquo;dan farklı olarak ve Plotinos&rsquo;a benzer bir tarzda bu Logos&rsquo;un karşısında, ondan bağımsız bir maddenin varlığını kabul etmez. Ona göre tam tersine maddenin kendisini meydana getiren, Logos&rsquo;tur. Bu farklılık göz önünde tutulmak kaydıyla, Tatianus&rsquo;da Logos&rsquo;un madde karşısındaki durumu Platon&rsquo;un Timaios&rsquo;unda Demiorgos&rsquo;un madde veya boş uzay karşısındaki durumunun aynıdır.</p>

  <p class="p0">Tatianus Hristiyanlığın evrenin Tanrı tarafından yoktan yaratılmış olduğu görüşüne, bu şekilde felsefi veya akılsal bir açıklama getirdikten sonra onun bir başka ana tezi olan &lsquo;ölümden sonra diriliş&rsquo; dogmasını ele alır: Hristiyanlar her şeyin yok olmasından sonra bedenlerin yeniden dirileceğine inanmaktadırlar. Ancak bu, Stoacıların dünyanın belli dönemlerden sonra yeniden varlığa geldiğine ilişkin ebedi dönüş kuramlarından farklı bir görüştür. Çünkü Tatianus&rsquo;a göre, Stoacıların bu kuramının aynı şeylerin faydalı bir amaç olmaksızın <span class="t13">yeniden ve yeniden</span> meydana gelip ortadan kalkacağı anlamına gelmesine karşılık, Hristiyanlık bundan farklı olarak her şeyin, kendisine tahsis edilmiş olan ömrünü tamamladıktan sonra <span class="t13">yalnızca bir defaya mahsus olmak üzere</span> yeniden dirileceğini söylemektedir (6. Bölüm).</p>

  <p class="p0">Böylece Hristiyanlık için buyeniden dirilmenin, Stoacılarınkinden farklı bir ahlâkî anlamı ve amacı vardır. Bu, insani varlıkların Tanrı tarafından yargılanmaları için yeniden varlığa getirilmeleri veya diriltilmeleri amacıdır.</p>

  <p class="p0">Tatianus bu vesileyle irade özgürlüğü meselesini de ele alır. Onun için irade özgürlüğü, Tanrı&rsquo;nın insanla ilgili projesinin vazgeçilmez bir unsurudur: Tanrı hem melekleri hem insanı özgür yaratmıştır. İnsan Tanrı&rsquo;dan farklı olarak doğası bakımından iyi değildir ama seçme özgürlüğü sayesinde mükemmelliğe erişebilir. Bunun sonucunda kötü insan kendi hatası sonucu kötü olduğu için Tanrı tarafından haklı olarak cezalandırılacak, iyi insan ise özgürlüğünü kullanırken Tanrı&rsquo;nın isteğine karşı çıkmadığı için haklı olarak ödüllendirilecektir (7. Bölüm).</p>

  <p class="p0">Öte yandan Tatianus ahlâkî bakımdan zorunlu olan bu dirilmenin, akılsal olarak anlaşılması ve savunulması yönünde bir kanıt geliştirmeye çalışır. Bu kanıta göre, yaratımın kendisini kabul eden biri için bir insanın <span class="t13">ilk defa</span> varlığa getirilmesiyle, <span class="t13">diriltilmesi</span> arasında bir fark yoktur; çünkü onların akıl karşısındaki durumu aynıdır veya akıl bakımından onların her ikisi aynı değere sahiptir:</p>

  <p class="p5"><span class="t14">&ldquo;Nasıl ki ben doğmadan önce var olmadığım için kim olduğumu bilmiyordum ve sadece potansiyel olarak bir varlığa sahip idiysem ve daha önce gelen bir hiçlik durumundan sonra doğduğumda, bu doğumum sayesinde var oluşumun bilincine eriştimse, aynı şekilde doğduktan ve daha sonra öldükten sonra da tekrar var olmam mümkündür&rdquo; (6. Bölüm).</span></p>

  <p class="p0">Daha kısa bir ifadeyle Tatianus daha sonra Kur&rsquo;an&rsquo;da dirilmenin mümkün olduğunu savunmak üzere getirilen akıl yürütmeye benzer bir biçimde Tanrı tarafından yokluktan varlığa getirilen bir insanın, öldükten sonra yeniden varlığa getirilmesinin yani diriltilmesinin mümkün ve akla uygun bir şey olduğunu ileri sürer.</p>

  <p class="p0">Tatianus&rsquo;un ruh hakkındaki görüşünün de Aziz Paul&rsquo;un daha önce değindiğimiz tezinin devamı olduğu görülmektedir. Paul&rsquo;un insanı beden, can ve ruhtan meydana gelen bir varlık olarak tanımladığını söylemiştik. Bu onun, hayatın ilkesi olan ruhla (veya can&rsquo;la) asıl anlamında ruhu veya tini (spirit) birbirinden ayırması anlamına gelmekteydi. Tatianus da aynı yönde ilerleyerek ruhu iki kısma ayırır. Birincisi (psykhe), var olan bütün varlıkların maddesine nüfuz ederek onları <span class="t13">canlandıran</span> şeydir ki, Tatianus ruhun bu kısmının maddi olduğunu ileri sürer. İkincisi (pneuma) ise ruhun üst kısmı veya asıl anlamında ruh diye adlandırabileceğimiz kısımdır. Tatianus bunun gayrı maddi olduğunu söyler. Ona göre bu ikincisi ilkinden daha yüksek bir varlıktır ve <span class="t13">Eski</span> Ahit&rsquo;in ilk kitabı olan <span class="t13">Yaratılışla</span> &lsquo;insanın Tanrı tarafından kendi imgesinde veya kendine benzer olarak yaratılmış olduğu&rsquo; sözünde kastedilen, ruhun bu ikinci, üst kısmıdır (12. Bölüm).</p>

  <p class="p0">Ancak ruhun bu üst kısmı veya tinin gayrı maddi olması onun kendiliğinden ölümsüz olduğu anlamına da gelmez.</p>

  <p class="p5"><span class="t14">&ldquo;Ey Yunanlar, ruh, kendisi bakımından ölümsüz değildir, ölümlüdür. Ancak onun ölmemesi de mümkündür. Eğer o, hakikati bilmezse şüphesiz ölür ve bedenle birlikte dağılır. Ancak dünyanın sonunda, ceza olarak ölümsüzlüğün ölümünü yaşaması için bedenle birlikte diriltilir. Eğer Tanrı&rsquo;nın bilgisini kazanırsa geçici bir zaman için dağılsa bile ölmez&rdquo; (13. Bölüm).</span></p>

  <h3 class="h30"><a id="ncx1206"></a><a id="a43"></a>Athenagoras</h3>

  <p class="p0">Justinus ve Tatianus&rsquo;la aynı dönemde yaşayan (İS. 2. yüzyılın ikinci yarısı, yaklaşık 133-190) bir başka erken dönem Hristiyan düşünürü Atinalı Athenagoras&rsquo;tır. Justinus ve Tatianus gibi Athenagoras da putperest bir aile içinde dünyaya gelmiş ve daha sonra Hristiyanlığı kabul etmiştir. Athenagoras da ilk ikisi gibi Hristiyanlığın Roma devleti tarafından kabulü, Roma İmparatorluğu içinde diğer din mensuplarına gösterilen hoşgörünün Hristiyanlara da gösterilmesi için imparator M. Aurelius&rsquo;la oğlu Commodius&rsquo;a hitaben bir Hristiyanlık savunması olan <span class="t13">Hristiyanların Savunulmasını</span> kaleme almıştır. Bu savunmada Hristiyanların ileri sürüldüğü gibi tanrı tanımaz olmadıkları, tersine tek bir Tanrı&rsquo;nın varlığına inandıkları, bunun yanında barışçı bir dünya görüşüne ve ahlak öğretisine sahip oldukları, dolayısıyla ne dinsel görüşleri, ne de pratik yaşayışları bakımından Roma toplumu için bir tehlike oluşturmadıklarını ortaya koymaya çalışmıştır. Athenagoras&rsquo;ın bunun dışında <span class="t13">Ölülerin Dirilmesi Üzerine</span> adlı küçük bir eseri daha vardır.</p>

  <p class="p0">Athenagoras&rsquo;ın Yunan felsefesi ile Hristiyanlık veya daha genel olarak akıl ile iman arasındaki ilişkiler konusunda yaklaşımı hem Justinus&rsquo;tan, hem de Tatianus&rsquo;unkinden farklıdır; Athenagoras Tatianus&rsquo;dan farklı olarak Yunan uygarlığının, Yunan dünya görüşünün yeminli bir muhalifi değildir. Hristiyan felsefesinin Yunan filozoflarından önce geldiği, Yunan filozoflarının görüşlerinin çoğunu aslında <span class="t13">Kitab-ı</span> Mukaddes&rsquo;ten almış veya aşırmış oldukları, öte yandan bu görüşleri doğru dürüst anlamadıkları için çarpıttıkları, bundan ötürü kendi aralarında çelişkilere düşmüş oldukları biçimindeki Tatianusçu varsayımı benimsemez. Ama kendini Justinus kadar da Yunan filozoflarına yakın hissetmez. Bu tutumunun sonucu olarak Yunan filozoflarının İsa&rsquo;dan önce yaşamış Hristiyanlar olarak kabul edilmelerinin mümkün olduğu ve Yunan felsefesiyle Hristiyan öğretisi arasında her bakımdan tam bir uyum veya uzlaşma bulunduğu yönündeki Justinusçu teze de katılmaz.</p>

  <p class="p0">Athenagoras daha çok tarafsız veya nesnel diye adlandırabileceğimiz bir yaklaşımla, Yunan filozofları tarafından ortaya atılmış görüşlerle Hristiyan öğretisinin aynı konularla ilgili tezleri arasında, olgusal bakımdan, bazı benzerliklerin bulunduğuna işaret eder. O, bu benzerlikleri özellikle her iki tarafın Tanrı&rsquo;nın tekliği ve tinselliği hakkındaki tezlerinde bulur ve bu benzerliklerden hareketle, Yunan felsefesiyle Hristiyan vahyi arasındaki ilişkiler sorununda gerek Justinus gerekse Tatianus&rsquo;unkinden farklı bir model geliştirerek aynı zamanda onun bir de uygulamasını ortaya koyar.</p>

  <p class="p0">Athenagoras&rsquo;ın bu modeli, Justinus&rsquo;unki gibi İsa veya veya bedene bürünmüş Logos olarak Tanrı&rsquo;yla doğanın düzeni veya doğadaki akılsallık olarak Tanrı ayrımına değil, Tanrı ve tanrısal şeylerle ilgili doğruları bizzat Tanrı&rsquo;nın kendisinden yani Hristiyan vahyinden alma ile insan aklının kendisinden çıkarma arasındaki ayrıma dayanır.</p>

  <p class="p0">Athenagoras&rsquo;a göre hemen hemen bütün Yunan filozofları evrenin ilk ilkeleri meselesini ele aldıklarında, tek bir Tanrı&rsquo;nın varlığını kabul etmektedirler. Hristiyanlar da evreni meydana getiren varlığın Tanrı olduğunu söylemektedirler. Yunan filozofları ile Hristiyanlar arasında bu konudaki temel fark, birincilerin Tanrı&rsquo;ya kendi ruhlarından, kendi akıllarından hareketle erişmiş olmalarından ötürü bir varsayım, bir sanı olarak sahip olmaları, buna karşılık Hristiyanların &ldquo;Tanrı&rsquo;yla ilgili şeyleri bizzat O&rsquo;nun kendisinden almış olmalarından dolayı&rdquo; ona kesin, şüphe edilemez bir doğru olarak sahip olmalarıdır.</p>

  <p class="p0">Başka bir deyişle Hristiyanlar Tanrı ve tanrısal şeylerle ilgili bilgileri kendilerine Kutsal Ruh&rsquo;un kılavuzluk ettiği peygamberlerden edinmişlerdir. Peygamberlerin bilgileri ise insan zihninin doğal süreçleri veya işlemleri üzerine yükselen, onları aşan bir ilhama, vahye (revelation) dayanır.</p>

  <p class="p0">Athenagoras bu noktada bir benzetme yaparak, peygamberleri Kutsal Ruh tarafından üflenen müzik aletlerine, bir flüt çalıcı tarafından çalınan flüte benzetir: Tanrı, Hristiyanlara Kutsal Ruh aracılığıyla Musa&rsquo;nın, İşaya&rsquo;nın, Yeremya&rsquo;nın ağzından konuşmuştur (17. yüzyılda <span class="t13">Tractatus Theologico-Politicus</span> adlı kitabında felsefe ile din arasındaki ilişkiler problemini ele alırken Spinoza da benzeri bir açıklama tarzını kullanarak İsa&rsquo;yı &lsquo;Tanrı&rsquo;nın ağzı&rsquo; olarak tanımlayacaktır). Dolayısıyla Tanrı ve tanrısal şeylerle ilgili Hristiyan öğretisi filozofların öğretisinden üstündür ve yine bundan ötürü felsefe veya akıl Hristiyan vahyine &ldquo;ancak bir yardımcı olarak hizmet edebilir&rdquo; (<span class="t13">Hristiyanların Savunulması,</span> 7 ve <span class="t13">9.</span> Bölümler).</p>

  <p class="p0">Athenagoras Yunan filozofları arasında Tanrı&rsquo;nın tekliği görüşünü savunan filozoflar olarak Platon, Aristoteles ve Stoacıları zikreder. Ona göre Platon, &lsquo;bu dünyanın Yapıcı&rsquo;sını ve Baba&rsquo;sını keşfetmek zordur. Bulunduğu zaman da O&rsquo;nu herkese anlatmak imkânsızdır&rsquo; sözüyle Hristiyan öğretisinin savunduğu ezeli-ebedi, yaratılmamış tek Tanrı&rsquo;dan söz etmektedir. Gerçi Platon, Ay, Güneş ve yıldızlar gibi başka şeylerin de tanrılar olduklarını söylemekte, ama bunların yaratılmış tanrılar olduklarını kabul etmektedir. Aristoteles ve Aristotelesçiler yanlış bir görüşü savunarak, Tanrı&rsquo;nın, beden ve ruhtan meydana gelen bileşik bir varlık olduğunu söylemekle birlikte O&rsquo;nun tekliği konusunda yine Hristiyanlarınkine benzeyen bir görüşü savunmaktadırlar. Nihayet Stoacılar da Tanrı&rsquo;nın doğaya içkin olduğu yönünde yanlış bir görüşe sahip olmak ve bundan dolayı ona farklı adlarla işaret ederek, sanki birden çok tanrının varlığını kabul eder gibi görünmekle birlikte, aslında tek bir Tanrı&rsquo;nın varlığını ileri sürme konusunda Hristiyanlarla görüş birliği içinde bulunmaktadırlar (6. Bölüm).</p>

  <p class="p0">Athenagoras Hristiyan imanının akıldan, Hristiyan öğretisinin felsefeden önce geldiği ve ona üstün olduğu, ancak aklın veya felsefenin kendi imkân ve gücüyle Hristiyan vahyiyle benzeri sonuçlara varmasının mümkün olduğu ve fiilen de bu tür sonuçlara varmış olduğu yönündeki tezini böylece genel bir tarzla ortaya atmakla kalmaz, aynı zamanda Hristiyanlığın iki özel öğretisiyle ilgili olarak rasyonel-diyalektik kanıtlamalar getirir. Bu iki özel öğreti Hristiyanların Tanrı&rsquo;nın tekliği ve ölülerin dirileceği tezleridir. Birinci tezle ilgili olarak geliştirdiği rasyonel-diyalektik kanıtlamayı <span class="t13">Hristiyanların Savunulması&rsquo;nda,</span> diğerini <span class="t13">Ölülerin Dirilişi Üzerine</span> adlı eserlerinde ortaya koyar. Birinci tezle ilgili kanıtının ilk kitapta görece kısa bir yer tutmasına karşılık (&lsquo;Çoktanrıcılığın Saçmalıkları&rsquo;yla ilgili 8. Bölüm) ikinci tezin kanıtlaması ikinci eserin bütününü oluşturur.</p>

  <p class="p0">Athenagoras, Hristiyanlığın Baba, Oğul ve Kutsal Ruh&rsquo;un Tanrı&rsquo;da birliğini savunan ana dogmasıyla ilgili olarak da Justinus&rsquo;unkinden farklı bir açıklama getirir. Ona göre Tanrı&rsquo;nın tekliği görüşü, O&rsquo;nun aynı zamanda bir Oğul&rsquo;u olduğu görüşüne aykırı değildir veya bu ikinci görüş, bazıları tarafından ileri sürüldüğü gibi saçma, gülünç bir görüş değildir.</p>

  <p class="p0">Çünkü Hristiyanlar Oğul&rsquo;un yani İsa&rsquo;nın bir düşünce olarak Tanrı&rsquo;nın Akıl&rsquo;ı (Logos) olduğunu ileri sürerler ve onlara göre Baba ve Oğul bir ve aynı şeydir: Oğul Baba&rsquo;da, Baba Oğul&rsquo;dadır. Oğul, Baba&rsquo;nın kavrayışı ve aklı, her şeyin kendisiyle, kendi örneğine göre meydana getirilmiş olduğu varlıktır. O, Baba&rsquo;nın ilk eseridir, ama bu onun Baba tarafından <span class="t13">varlığa getirilmiş</span> olduğu anlamına gelmez; çünkü Ezeli-Ebedi Akıl (Nous) olan Tanrı, Akıl&rsquo;a ezeli olarak sahiptir.</p>

  <p class="p0">Aynı durum Kutsal Ruh için de geçerlidir.</p>

  <p class="p5"><span class="t14">&ldquo;Biz Peygamberlerde iş gören Kutsal Ruh&rsquo;un kendisinin de, bir güneş ışını gibi Tanrı&rsquo;dan çıkan ve tekrar O&rsquo;na dönen bir akıntı (effluence) olduğunu ileri süreriz&rsquo; (10. Bölüm). &lsquo;Biz aynı özde birleşmiş olarak bir Tanrı, O&rsquo;nun Logos&rsquo;u olan bir Oğul ve Kutsal Ruh&rsquo;un, Baba, Oğul ve Ruh&rsquo;un varlığını kabul ederiz; çünkü Oğul, Baba&rsquo;nın Kavrayışı, Akıl&rsquo;ı, Bilgeliğidir ve Ruh ateşten yayılan bir ışık gibi O&rsquo;nun bir akıntısıdır&rdquo; (24. Bölüm).</span></p>

  <p class="p0">Athenagoras&rsquo;ın bu sözleriyle Justinus&rsquo;dan ayrıldığını, çünkü Justinus&rsquo;un evrenin kendisi aracılığıyla ve kendi örneğine göre Baba tarafından yaratılmış olduğu Logos anlayışını devam ettirmekle birlikte, bu Logos&rsquo;un Baba tarafından <span class="t13">meydana getirilmiş olmadığı, ezeli olduğu</span> şeklinde Justinus&rsquo;unkinden farklı bir görüşü savunduğunu görmekteyiz. Athenagoras&rsquo;ın bu görüşü, ilerde İznik Konsili&rsquo;nde karara bağlanacak Kilise&rsquo;nin bu konudaki resmi tezinin yani Tanrı&rsquo;da Baba, Oğul ve Kutsal Ruh&rsquo;un ayrılmaz birliği ve Logos&rsquo;un ezeliliği tezinin ilk biçimi olarak karşımıza çıkmaktadır.</p>

  <p class="p0">Athenagoras, ölülerin dirileceği yönündeki Hristiyan dogmasının akılsal kanıtlamasına ayırdığı eserinin başında önemli bir metodolojik ayrım yapar. Ona göre Tanrı&rsquo;nın varlığı, bilgisi, eylemleri gibi ana konular üzerinde aklın iki birbirinden ayrı adımı veya hareketi söz konusudur. Dikkatlerini bu tür konular üzerine yoğunlaştıran insanlar, biri hakikatin kendisini <span class="t13">savunmak,</span> diğeri onun <span class="t13">ne olduğunu ortaya koymak</span> şeklinde iki ayrı kanıtlama tarzını kullanmak zorundadırlar.</p>

  <p class="p0">Birincinin yani her türlü savunmacı (apolejetik) teolojinin amacının inançsızlar ve şüphecilere karşı &ldquo;dogmayı savunmak, muzaffer kılmak&rsquo;&rsquo;, olmasına karşılık, İkincinin amacı doğruyu almaya hazır, saf, iyi niyetli zihinlere &ldquo;onun ne olduğunu göstermek, ortaya koymaktır.&rdquo; Bu ikisi arasında kanıtlamanın mantığı veya doğrunun kendisinin <span class="t13">doğal sırası</span> bakımından önce gelen, hiç şüphesiz ikincidir. Ne var ki, insanlara hitap etme, onları ikna etme bakımından birincisi daha yararlıdır. Çünkü bir çiftçinin tohum atmadan önce tarlayı temizlemesi, onun üzerindeki yabani otları ayıklaması gerekir. Aynı şekilde doğruyu öğretecek insanın da bu işe girişmeden önce kendisini dinleyenlerin zihinlerini temizlemesi, onda mevcut yanlış fikirleri ortadan kaldırması zorunludur (Ölülerin <span class="t13">Dirilişi Üzerine,</span> 1. Bölüm).</p>

  <p class="p0">Bu ayrım önemlidir; çünkü Hristiyan düşüncesi içinde yeni bir gelişmenin ilk işaretini vermektedir. Bu ayrım Hristiyan düşüncesinde Hristiyan dogmatiğini rakip dinlere, öğretilere karşı savunma amacı yanında &ldquo;onu anlama, akılsal bakımından anlaşılabilir kılma ve felsefi bir şekilde ifade etme, kısaca bir Hristiyanlık felsefesi yaratma&rdquo; yönünde bir hareketin başladığını veya kavramsal olarak tanımlanmaya çalışıldığını haber vermektedir. Athenagoras&rsquo;ın kendisi gerek Tanrı&rsquo;nın birliğini akılsal-felsefi olarak kanıtlama, gerekse ölülerin dirileceği yönündeki Hristiyan dogmasına felsefi bir açıklama getirme, onu kanıtlamayönündeki girişimiyle bu gelişmenin başlangıcında bulunmaktadır.</p>

  <p class="p0">Nitekim Athenagoras&rsquo;ın ölülerin dirilmesi problemini ele alışında, sözünü ettiğimiz bu ikili yaklaşımının özel bir örneğini verdiğini görmekteyiz. O önce her türlü teolojinin, bu arada Hristiyan teolojisinin savunmacı amacına veya işlevine uygun olarak yeniden yaratımın imkânsız olmadığını göstermeye çalışmakta, ardından da doğrunun kendi doğasına veya gerekirliğine uygun olarak söz konusu yaratımın gerçekten varlığı yanı sıra ne olduğunu kanıtlamaya yönelmektedir.</p>

  <p class="p0">Athenagoras&rsquo;ın dirilmeyle ilgili savunmacı yaklaşımındaki ana amacı, söz konusu dirilmenin imkânsız olduğu yönünde ileri sürülen itirazları çürütmektir. Bunun için öne sürdüğü ana argüman, Tatianus&rsquo;da da gördüğümüz, insanları bir defa veya ilk seferinde yaratan Tanrı&rsquo;nın aynı şeyi tekrarlamasının yani onları ikinci bir kez yaratması veya diriltmesinin imkânsız olmadığı şeklindeki argümanıdır. Kendi sözleriyle ifade edersek;</p>

  <p class="p5"><span class="t14">&ldquo;Tanrı için ölmüş bedenleri, aynı şahısları meydana getirmek üzere yeniden toplaması ve bir araya getirmesi imkânsız değildir. Tanrı insan bedenlerini ve onların asli unsurlarını daha önce var olmadıkları halde ilk şekillerinde varlığa getirmiş olduğuna göre ayrışmalarından sonra da onları aynı kolaylıkla yeniden diriltecektir. Bu Tanrı için ilki kadar kolay bir şeydir&rdquo; (</span><span class="t15">Ölülerin Dirilişi Üzerine,</span> <span class="t14">2 ve 3. Bölümler).</span></p>

  <p class="p0">Athenagoras, dirilmenin imkânsız olmadığını savunmak üzere başka bazı argümanlar da geliştirir. Bunun mümkün olmasına karşı çıkanlar, insanların elinden çıkma eserlere başvurmakta, örneğin bir çömlekçinin parçalanmış bir vazoyu yeniden bir araya getirmesinin veya bir marangozun dağılmış bir mobilyayı yeniden birleştirmesinin imkânsız olduğu yönündeki doğal, fiziksel olgulara işaret etmektedirler. Ancak Athenagoras&rsquo;a göre bu geçerli bir karşı çıkış olamaz, çünkü bu tümüyle farklı olan varlıkların kabiliyetlerini aynı düzlemde ele almaktır. Sanatın eserleriyle doğanın eserlerini aynı kaba koymak doğru olmadığı gibi, insanlar için imkânsız olan bir şeyin Tanrı için de imkânsız olması gerekmez (9. Bölüm).</p>

  <p class="p0">Athenagoras dirilmenin imkânsız olmadığı, Tanrı&rsquo;nın bu dünyadaki varlıklardan farklı olarak böyle bir kudrete sahip olmasının mümkün olduğu yönündeki savunmasını, Tanrı&rsquo;nın böyle bir şeyi <span class="t13">istemesinin</span> imkânsız olmadığı yönünde bir başka argümanla tamamlar (10. Bölüm). Bundan sonra asıl konusuna yani yeniden dirilmenin mahiyetinin ne olduğu üzerine açıklamasına veya kanıtlamasına geçer ve bu konuda da üç kanıt ileri sürer.</p>

  <p class="p0">Bunlardan ilki, kendi ifadesiyle &lsquo;ilk insan ve ondan sonra gelenlerin kendisine uygun olarak ve kendisinden dolayı yaratılmış oldukları nedenin <span class="t13">kendisinden hareket eden kanıt&rsquo;;</span> ikincisi <span class="t13">&lsquo;bütün insanların insan olarak ortak doğalarından hareket eden kanıt&rsquo;</span> ve üçüncüsü &lsquo;insanları varlığa getiren Yapıcı&rsquo;nın, onların her birinin yaşadığı zamana ve davranışlarını kendilerine göre düzenledikleri kurallara uygun olarak vereceği yargıdan, hiç kimsenin adil olduğundan şüphe etmesinin mümkün olmadığı <span class="t13">nihaî yargıdan hareket eden kanıt</span>&rsquo;tır (11. Bölüm).</p>

  <p class="p0">Athenagoras&rsquo;ın bu üç kanıtı da son derecede uzun ve ayrıntılıdır. Burada onların sadece ana fikirlerine ve uğraklarına işaret edebiliriz. Birinci kanıtta Athenagoras&rsquo;ın kendisinden hareket ettiği ana öncül, aklı başında, rasyonel yargılarla hareket eden bir varlığın yaptığı hiçbir şeyi rastlantısal olarak veya boşuna yapmadığıdır. Tanrı böyle bir varlık yani bilge bir Yapıcı olduğuna göre O&rsquo;nun insanı boşuna varlığa getirmemiş olması gerekir. Yaratılmış varlıklar içinde bazılarının, örneğin akıl sahibi olmayan kuşların veya balıkların gelip geçici bir varlığa sahip oldukları, bir süre için hayata sahip olduktan sonra ortadan kalktıkları görülmektedir. Ancak insanın böyle bir varlık olmadığı açıktır. Çünkü o akla, kavrayışa ve temyiz gücüne sahiptir. Yaratıcının kendisinin imgesini taşımakta, onun güç ve kabiliyetinden pay almakta, adalet ve yasayı bilmektedir. Madem ki, Yaratıcı&rsquo;nın kendisi ebedi hayata sahiptir, o halde onun imgesine göre varlığa getirilmiş olan insanın da ebedi hayata sahip olmak, bu doğasına uygun şeyleri yapmak ve yaşamak için varlığa getirilmiş olması gerekir. Böylece kendisini Yaratan&rsquo;ın amacına ve O&rsquo;nun kendisine vermiş olduğu doğasına uygun olarak insanın yaratılmasının nedeni, ebedi olarak var olmak olabilir ki, bu ebedi hayatı yaşaması için de onun yeniden dirilmesi zorunludur (12 ve 13. Bölümler).</p>

  <p class="p0">Athenagoras bu kanıt vesilesiyle önemli bir noktaya, insanın yeniden dirilmesinin gerekçesi olarak onun Tanrı tarafından yargılanmasının gerekliliğini öne süren akıl yürütmenin yanlışlığına işaret etmeyi ihmal etmez. Ona göre bu akıl yürütmedeki yanlışlık açıktır, çünkü &ldquo;ölen herkes yeniden dirilecektir, ama yeniden dirilen herkes Tanrı tarafından yargılanmayacaktır.&rdquo; Eğer yeniden dirilmenin nedeni yargılanma olsaydı &ldquo;ne iyi ne kötü eylemde bulunmayan insanların, örneğin çocukların yeniden dirilmemesi veya diriltilmemesi gerekirdi&rdquo; (14. Bölüm).</p>

  <p class="p0">İkinci akıl yürütme veya kanıt ise, değindiğimiz gibi insan doğasının kendisinden hareket eder. Athenagoras&rsquo;a göre insan, Platon&rsquo;un ileri sürdüğü gibi sadece ruh değildir; ölümsüz bir ruh ve bu ruha uygunlaştırılmış bedenden meydana gelen bileşik bir varlıktır. Tanrı, <span class="t13">ruh ve bedene ortak bir hayat ve varlık bahşetmiştir.</span> O halde onlar ortak ve uyumlu bir hayat için, ortak bir amaç için varlığa getirilmişlerdir ve <span class="t13">dolayısıyla kaderleri de ortak olmak zorundadır.</span></p>

  <p class="p0">Athenagoras birinci kanıtta, insanın varlık nedeninin veya amacının ebedi bir hayata sahip olmak olduğunu ortaya koyar. İkinci kanıtta ise söz konusu ebedi hayatın yalnız ruhun değil, ruh ve bedenin her ikisinin ebedi hayatı olması gerektiğini kanıtlamaya çalışır: Eğer ebedi hayata sahip olan yalnız ruh olsaydı, Tanrı&rsquo;nın bedeni onunla birlikte yaratmamış olması ve ruhun bedenden etkilenmemesi, onun deneyimlerini paylaşmamış olması gerekirdi. Bu durumda ruhun kavraması, aklı, bilgeliği, erdemleri gibi şeylerinin de olmaması gerekirdi. Öte yandan Tanrı&rsquo;nın eylemleri boş veya rastlantısal olmadığına göre ruhla birlikte bedenin ölümden sonra yeniden diriltilmesi ve Yargı Günü&rsquo;nde onların her birinin kendi doğalarına uygun bir yargılamayla karşılaşması doğru ve gereklidir ( 15-17. Bölümler).</p>

  <p class="p0">Bu son sözler, bizi üçüncü kanıta götürür: Athenagoras&rsquo;a göre eğer yeniden dirilme olmasaydı, insanların akıl sahibi olmayan hayvanlardan daha aşağı bir durumda olması gerekirdi. Çünkü o zaman dindarlık, erdem, adalet gibi şeylerin bir anlamı veya değeri olmaz, &lsquo;yiyelim, içelim, çünkü yarın öleceğiz&rsquo; diyenler haklı olurlardı. O halde bu dünyada doğru yaşayanlarla öyle olmayanlar arasında bir ayrımın olması zorunludur.</p>

  <p class="p0">Öte yandan bu ayrımın, içinde yaşadığımız dünyada var olmadığı açıktır. Çünkü burada iyilerin iyiliklerinin, kötülerin kötülüklerinin karşılığını almadıkları görülmektedir. Eğer Tanrı&rsquo;nın insanı meydana getirmesinde bir bilgeliği, bu bilgeliğin sonucu olarak bir ahlak yasası varsa, bu yasaya uygun olarak eylemlerimizin hak ettikleri karşılıklarını almaları için insanın yeniden ve bir bütün olarak yani tek başına ruh değil, ruh ve bedenden meydana gelen bileşik varlık olarak yaratılması gerektiği açıktır. Çünkü bu dünyada yaptığımız iyi veya kötü şeylerde yalnız ruhumuzun değil, bedenimizin de rolü vardır. &lsquo;Anne babana saygı göstereceksin&rsquo; veya &lsquo;Zina etmeyeceksin&rsquo; emri tek başına ruha değil, aynı zamanda bedene hitap etmektedir. Eğer insan tek başına ruh olsaydı, bu son emrin bir anlamı olmazdı; çünkü ruhun erkeği dişisi olmayacağı gibi cinsel ilişki de ruhlar değil, bedenler arasında meydana gelmektedir. Böylece tanrısal adalet veya hakkaniyet, yeniden dirilmeyi ve bu dirilmenin de hem ruhu, hem de bedeni içine almasını zorunlu kılmaktadır (18-25. Bölümler).</p>

  <p class="p0">&nbsp;</p>
</body>
</html>
