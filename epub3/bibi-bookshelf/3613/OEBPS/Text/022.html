<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Ruh</title>
</head>

<body>
  <h3 class="h30"><a id="a21"></a>Ruh</h3>

  <p class="p0">Plotinos&rsquo;ta doğadan Ruh&rsquo;a geçiş, duyusal-fiziksel dünyadan tinsel dünyaya, gerçek anlamda var olmayan dünyadan gerçek varlık dünyasına geçiş demektir. Plotinos&rsquo;un ruh öğretisi son derece karmaşıktır ve bunun ana nedeni, onun ruha birbiriyle çelişen çok sayıda işlevler yüklemiş olmasıdır. Bunun sonucu olarak, onda ruhun farklı adlarla adlandırılması da söz konusudur.</p>

  <p class="p0">Ruh, Plotinos&rsquo;un sisteminin merkezinde bulunur. O, tinsel dünyanın son; duyusal, fenomenal dünyanın ilk ilkesidir. Böylece her iki dünya ile ilişki içinde olup, onlar arasında aracı rolü oynar ve onları birbirine bağlar.</p>

  <p class="p0">Plotinos&rsquo;un Ruh&rsquo;la ilgili olarak ısrarla üzerinde durduğu en önemli özelliği budur. Ruh, Nous ve Bir gibi tinsel dünyaya aittir ama onlardan farklı olarak aynı zamanda maddi-duyusal dünya ile de ilişki içindedir. Plotinos&rsquo;un kendi sözleriyle o,</p>

  <p class="p5"><span class="t14">&ldquo; ... evrenin akılsal ilkesi, akılsal varlıkların sonuncusudur. Onun esas doğası akılsal dünyaya ait varlıklardan biri olmasıdır. Ama öte yandan yine o, tüm duyusal dünyanın ilk akılsal ilkesidir&rdquo; (IV, 6, 3).</span></p>

  <p class="p0">Çünkü Nous&rsquo;u yani akılsal varlıklar dünyasını temaşa ederek maddifiziksel dünyayı ona göre biçimlendiren, ona birlik ve düzenlilik kazandıran Ruh&rsquo;tur.</p>

  <p class="p0">Öte yandan Ruh, bu iki farklı dünya, tanrısal ve duyusal dünya arasında aracı bir varlık olarak onlar arasındaki <span class="t13">sürekliliği</span> sağlayan şeydir. Başka bir ifadeyle Ruh, maddi-fiziksel hayatın en aşağı biçimleriyle tinsel dünyanın en yüksek formları arasındaki sürekliliğin temsilcisi olup bu sürekliliği mümkün kılan varlıktır.</p>

  <p class="p0">Ancak Ruh&rsquo;un doğası yalnızca bu işleviyle sınırlı değildir. O, İnge&rsquo;nin haklı olarak işaret ettiği gibi, aynı zamanda <span class="t13">metafizik dünyanın gezginidir</span> (II, 139, <span class="t13">203</span>)<span class="t13">;</span> çünkü o sadece varlığın aşağı bölgesiyle yukarı bölgesi arasında aracı bir varlık rolünü oynamakla kalmaz, aynı zamanda bu ikinciyi boydan boya kat ederek en yukarıya, Bir&rsquo;e ulaşma gücüne sahiptir. Plotinos&rsquo;un dünyasında, ikinci hipostaz olan Nous&rsquo;un ne aşağıya, maddi-duyusal dünyaya inme, ne yukarıya, Bir&rsquo;e çıkma imkânının olmamasına karşılık Ruh&rsquo;un bu iki yönde de hareket etmesinin mümkün olduğu görülmektedir. Ruh&rsquo;un Nous aracılığıyla fakat onu aşarak Bir&rsquo;in kendisine yükselmesinin, Plotinosçu ahlakın en yüksek amacı olan mutluluğu meydana getirmesine karşılık, bunun tersine aslında kendi yaratığı, kendisinin soluk bir yansıması olan duyusal, fenomenal dünyaya inmesi de kendi doğasına yabancılaşması, düşmesi anlamına gelir.</p>

  <p class="p0">O halde Ruh&rsquo;un duyusal, maddi dünyada bulunması gerçek dünyasında bulunması değildir. Bu dünyadaki hayatı, onun tözüne uygun olan, yaşaması mümkün olan ve yaşaması gereken hayat değildir. Plotinos için Ruh, duyusal dünyada, ancak bir yabancı, bir garip olarak yaşar. Bu yabancılık, gurbet duygusundan kurtulması için Ruh&rsquo;un ilkesine dönmesi, kendi yarattığı şeylerden uzaklaşması, onları terk etmesi gerekmektedir. Ancak öte yandan onun bunu yapması, duyusal dünyanın sahip olduğu bütün düzenlilik ve güzelliğini, iyiliğini kaybetmesi, boş bir çuval gibi kendi üzerine yığılması anlamına gelecektir.</p>

  <p class="p0">Böylelikle Plotinos&rsquo;un doğayı, doğadaki cisimleri organize eden, düzenleyen bir güç olarak Ruh anlayışıyla, kaderin taşıyıcısı, öznesi olarak Ruh anlayışı arasında belli bir çelişki olduğu ortaya çıkmaktadır. Birinci bakış açısı Ruh&rsquo;un madde veya cisimle ilişkisini, onun normal, doğal, dolayısıyla iyi, hatta zorunlu bir ilişkisi olarak takdim ederken, ikinci bakış açısından Ruh&rsquo;un duyusal dünya ile teması, onun düşmesi, kirlenmesi ve bunun sonucunda mahvolması anlamına gelmektedir. Birinci bakış açısı, doğanın varlığı ve düzenliliği, iyiliği için Ruh&rsquo;un duyusal dünyayla temas etmesini gerektirirken, ikinci bakış açısı mutluluk ve kurtuluşu için onun bu dünyayla ilişkisine bir son vermesi ve ondan kaçmasını talep etmektedir.</p>

  <p class="p0">Plotinos&rsquo;un Ruh öğretisinin gösterdiği bu ikili, hatta çelişik tasavvurun gerisinde, hiç şüphesiz onun bütün sisteminde varlığından daha önce söz ettiğimiz büyük ikilik, büyük gerilim bulunmaktadır. Öte yandan bu, daha özel olarak, Plotinos&rsquo;un, kendisine kadar gelen dönemde Yunan felsefesinde ruh konusunda ortaya çıkmış olan birbirinden tümüyle farklı, birbirine aykırı iki geleneği birleştirmek istemesinde yatmaktadır. Bu geleneklerden ilki en iyi temsilcisi Pythagorasçılık olan ruhun bedendeki varlığını onun için kesin bir kötülük olarak gören ve insana bir an önce doğuşlar çarkını kırarak bedenden, maddi fiziksel dünyadan kaçmasını isteyen gelenektir. İkincisi ise en iyi temsilcisi Stoacılık olan Akıl&rsquo;ın, Logos&rsquo;un veya Tanrı&rsquo;nın maddeyle ilişkisini doğal ve iyi bir ilişki olarak kabul eden, onun edilgin maddeye nüfuzunu, onun her tarafına sızmasını, böylece akılsal, düzenli, uyumlu bir kozmosu meydana getirmesini en yüksek bir inayet olarak gören gelenektir.</p>

  <p class="p0">Platon&rsquo;a gelince, Plotinos&rsquo;un haklı olarak işaret ettiği gibi o bu konuda kararlı bir tutuma sahip değildir:</p>

  <p class="p5"><span class="t14">&ldquo;Bu filozof [Platon] ne diyor? Onun, gerçek düşüncesinin ne olduğunu kolayca keşfedemeyeceğimiz bir tarzda her zaman aynı şeyi söylemediği görülmektedir. O, her yerde açık olarak duyusal olana nefretini dile getirmekte, ruhun bedenle ilişkisini bir zincire vurulma, bir mezara girme olarak eleştirmekte, Sır Dinlerinin ruhun bu dünyada bir zindanda bulunduğu yönündeki sözlerini büyük bir doğru olarak savunmaktadır...</span> <span class="t15">Phaidros</span><span class="t14">&rsquo;ta kanatlarını kaybetmesini, ruhun bu dünyaya düşmesinin nedeni olduğunu belirtmektedir... Bütün bu açıklamalarda o [Platon] ruhun bedene gelişini bir suç olarak nitelemektedir. Ancak</span> <span class="t15">Timaios</span><span class="t14">&rsquo;ta içinde yaşadığımız evreni ele aldığında bu kez ondan [evrenden] övgüyle söz etmekte, onun &lsquo;kutsal bir tanrı&rsquo; olduğunu söylemekte ve ruhun var olan şeylerin bütününün akla sahip olması için Demiorgos&rsquo;un iyiliği sonucu evrene gönderilmiş olduğunu savunmaktadır. .. O halde bütün bu şeylerin ruhunun [Alem Ruhu&rsquo;nun] Tanrı tarafından evrene gönderilmesinin bir nedeni vardır. Bizim her birimizin ruhu da aynı şekilde bize Tanrı tarafından evrenin mükemmel olabilmesi amacıyla gönderilmiştir&rdquo; (IV, 8, 1).</span></p>

  <p class="p0">&nbsp;</p>

  <p class="p0"><span class="t11">Ruh Nedir?</span></p>

  <p class="p0">Plotinos&rsquo;un IV. <span class="t13">Ennead&rsquo;ı</span> esas olarak Ruh konusuna ayrılmıştır. Plotinos bu Ennead&rsquo;da ilk iki kitapta Ruh&rsquo;un doğasını, bunları takip eden üç kitapta Ruh&rsquo;a ilişkin problemleri ele alır. Geri kalan dört kitap ise sırasıyla Plotinos&rsquo;un asıl anlamında psikolojisine yani algı ve hafıza kuramına (6. Kitap), Ruh&rsquo;un ölümsüzlüğüne (7. Kitap), bedenle ilişkisine (8. Kitap) ve nihayet bütün ruhların tek bir ruh olup olmadıkları problemine (9. Kitap) ayrılmıştır.</p>

  <p class="p0">Plotinos Ruh hakkındaki sözlerine gerçek varlığın akılsal dünyada bulunduğu ana teziyle başlar. Bu dünyanın daha soylu, daha yüksek varlığa sahip olan kısmı Akıl&rsquo;dır; ancak ruhlar da bu dünyaya aittirler, çünkü Akıl&rsquo;dan çıkmışlardır. Bununla birlikte akılsal dünya, maddeyle hiçbir ilişkisi olmayan ruhların dünyasıdır. Öte yandan onun altında bedene bürünmüş, dolayısıyla cisimsel bölünmeye maruz olan ruhların dünyası yani doğal dünya da vardır (IV, 2, 1).</p>

  <p class="p0">Ancak Plotinos, bu bölünmenin ne şekilde anlaşılması gerektiği konusunda bazı uyarılarda bulunma ihtiyacını hisseder. Özü itibariyle bölünmeyi kabul eden, doğası gereği bölünmesi, parçalanması mümkün olan şeyler vardır. Bunlar kendilerinde hiçbir parçanın ne diğer bir parçayla ne de bütünle özdeş olmadığı, dolayısıyla parçanın bütünden daha az olmak zorunda olduğu şeylerdir. Duyusal dünyada var olan büyüklükler yani cisimler bu tür şeylerdir (IV, 1). Ama duyusal büyüklükler veya cisimler dışında bir başka varlık türü daha vardır ki;</p>

  <p class="p5"><span class="t14">&ldquo; ... bunlara tamamen zıttır, hiçbir şekilde bölünme kabul etmez, parçaları yoktur... hiçbir uzama sahip değildir, hiçbir yere ihtiyacı yoktur; ister parça, ister bütün olarak bir başka şey içinde değildir, tersine deyim yerindeyse aynı zamanda her şeydedir ve bu, bu şeylerin onun dayanağı olması anlamında değil, onların bu şeyden bağımsız olarak var olmalarının ne mümkün olması, ne de buna istekli olmaları anlamındadır. O, her zaman aynı durumda olan, kendisinden sonra gelen şeylerde bir dairenin merkezi gibi ortak olan şeydir. Bir dairede çembere giden bütün doğrular merkeze bağlıdır; onlar başlangıç noktalarını ve varlıklarını bu merkezde bulurlar, ondan pay alırlar; ama ilkeleri olan bu merkez, bölünmez bir tarzda, hiçbir parçası olmaksızın kendisinde bulunur. O, bölünebilir varlıkların ilkesi, bölünmez olandır&rdquo; (IV, 2, 1).</span></p>

  <p class="p0">Plotinos&rsquo;un bu ikinci tür varlıkla ilgili olarak sözünü ettiği özellik, esas itibariyle Akıl için geçerlidir. Öte yandan Plotinos&rsquo;a göre özü bakımından bir ve bölünmez olan Akıl&rsquo;la doğası bakımından çok ve bölünebilir olan madde veya uzam arasında aracı bir varlığa ihtiyacımız olduğu açıktır. İşte bu varlık, Ruh&rsquo;tur:</p>

  <p class="p5"><span class="t14">&ldquo;Öte yandan bu birinci ve açık olarak bölünmez olanın yanında onu takip eden, ondan çıkmış olup bölünmezliğini ondan alan, ancak ondan zorunlu olarak çıkmak mecburiyetinde olduğu için onun karşıtı olarak tümüyle bölünebilir şeye yönelen bir varlık da olmalıdır. Bu ikinci varlık, böylece birinci yani bölünemeyen tözle, maddi şeylerde bulunan ve bölünebilir olan şey arasında ara yerde olmalıdır&rdquo; (iV, 2, 1).</span></p>

  <p class="p0">Böylece bu aracı varlığın yani Ruh&rsquo;un karmaşık, hatta bir ölçüde çelişik bir yapısı olduğu görülmektedir. O, bölünmez olana yani Akıl&rsquo;a çok yakın olup, ondan türemiştir; ama aynı zamanda maddeyle temas halindedir. Maddeyle ilişkisi, ona girmesi, onun özü bakımından sahip olmadığı bir bölünmeye maruz kalmasına neden olmaktadır. Ama bu, maddenin kendisinin bölünmesi anlamında veya tarzında bir bölünme değildir. Çünkü</p>

  <p class="p5"><span class="t14">&ldquo; ... cismin birliği uzanım sürekliliğinin meydana getirdiği bir birliktir. Onda ayrı parçaların her biri kendine mahsus bir yer işgal eder. Ruh&rsquo;un birliği ise böyle bir birlik değildir. O, ayrı parçalardan meydana gelmez. O, kendisini kabul eden şeyin her noktasında bulunmak anlamında bölünebilirdir, ama bu şeyin her parçasında bütünüyle bulunması anlamında da bölünemezdir&rdquo; (IV, 2, 1).</span></p>

  <p class="p0">Plotinos&rsquo;a göre Ruh&rsquo;un özelliği, büyüklüğü budur; onun gücünü, tanrısallığını, harikuladeliğini meydana getiren de budur. O, duyusal şeylerin düzeninin içinde olmakla birlikte onun üstündedir veya ona aşkın olmakla birlikte onun içindedir:</p>

  <p class="p5"><span class="t14">&ldquo;O, [Ruh] büyüklükten yoksundur, ama her türlü büyüklüğün içindedir; buradadır, ancak aynı zamanda oradadır... böylece hem &lsquo;bölünmüştür, hem bölünmemiş&rsquo; veya daha iyisi o hiçbir zaman bölünmeyi kabul etmez, hiçbir zaman bölünmüş bir şey olmaz, her zaman kendisinde toplu bir bütündür. Onun cisimlerde bölünmesi ancak şu anlamdadır: Cisimlerin kendileri bölünmüş bir varlığa sahip olduklarından onu [yani Ruh&rsquo;u] bölünmüş olarak almaktan başka bir şey yapamazlar. Başka deyişle bölünme cisimde meydana gelen bir şeydir, Ruh&rsquo;ta değil&rdquo; (IV, 2, 1).</span></p>

  <p class="p0">Böylece Ruh, aynı zamanda bir ve çok olandır. Bir&rsquo;in mutlak anlamda bir olmasına, birlik olmasına, Akıl&rsquo;ın çokluk-içinde-birlik olmasına karşılık Ruh aynı zamanda hem bir, hem çok olandır. Plotinos&rsquo;a göre onun bu özelliğini kabul etmediğimiz takdirde duyusal dünyayı açıklayamayız; çünkü duyusal dünya veya madde, doğası bakımından çokluktur, çok olandır. Ruh bir olduğu için akılsal dünyaya, değindiğimiz anlamda çok olduğu için ise duyusal dünyaya aittir ve böylece o, çokluğa birlik, yokluğa varlık kazandırmaktadır:</p>

  <p class="p5"><span class="t14">&ldquo;Bundan kaçış yolu yoktur: Ruh, yukarıda işaret edildiği anlamda bir ve çoktur, bölünmüştür ve bölünmemiştir. Aynı zamanda bir ve çok olan böyle bir şeyin imkânını tartışamayız, çünkü onu inkâr etmek evreni ayakta tutan ve yöneten ilkeyi inkâr etmek demektir. Her şeyi çevreleyen, destekleyen, bilgelikle yöneten bir varlık, varolanlar çok olduğu için çok, ama şeyleri içine alan şeyin bir olması gerektiği için bir olan bir ilke olmalıdır. O, doğasının çok olan birliğiyle evrendeki şeylerin çokluğuna hayat verir; bölünmez birliğiyle ise bu bütünü bilgece amaçlara yönlendirir... İşte Ruh bu belli anlamda birdir ve çoktur. .. Cisimlerin kendilerinin yalnızca çok, en üst varlığın yalnızca bir olmasına karşılık cisimlerde bulunan akılsal form aynı zamanda çok ve birdir&rdquo; (IV, 2, 2).</span></p>

  <p class="p0">Plotinos Ruh&rsquo;un varlık düzenindeki yerini, konumunu ortaya koyduktan sonra onun doğasına geçer ve ana özelliklerini belirlemeye girişir. Plotinos Antik Yunan dünyasında, Platon&rsquo;la birlikte, Ruh&rsquo;un maddeye hiçbir şekilde bağımlı olmayan saf, tinsel, ölümsüz bir töz olduğu şeklindeki görüşün en kararlı savunucusudur. Bu tutumu onu kendisinden önce gelen Yunan filozoflarının, Ruh hakkında kendisininkinden farklı olan görüşlerini ayrıntılı bir eleştiriye tabi tutmaya götürür.</p>

  <p class="p0">Bu filozoflar içinde, Ruh&rsquo;un maddi, cisimsel bir şey olduğunu ileri süren atomcular ve Stoacılar ile onu bir cisim olarak almamakla birlikte cisimden ayrılamaz, ölümsüz olmayan bir şey, bedenin entelekya&rsquo;sı, formu olduğunu savunan Aristoteles ve nihayet onun bir ahenk veya uyum olduğunu söyleyen veya bunlara indirgeyen Pythagoras ve Pythagorasçı okul vardır. Plotinos IV. Ennead&rsquo;ın Ruh&rsquo;un Ölümsüzlüğü başlığını taşıyan 7. Kitabını özel olarak bu konuya ayırır.</p>

  <p class="p0">Burada Plotinos önce genel bir gözlemle başlar: İnsan tek bir parçadan oluşan bir varlık değildir. Onun bir ruhu ve bedeni vardır. Akıl bize onun bedeninin, bir cisim olarak bileşik olmasından dolayı varlığını sonsuza kadar devam ettiremeyeceğini söylemekte ve duyular da onun bu yargısını desteklemektedir. Beden eskimekte, yaşlanmakta, yıpranmakta, birbirine zıt kuvvetlerin etkisi altında nihayet çözülmektedir. Eğer beden gerçekten bir parçamız olmuş olsaydı, biz tümüyle ölümsüz olamazdık. Eğer o bizim hizmetimize verilmiş bir alet, bir hizmetçi olsaydı yine doğası gereği bir süre sonra ortadan kalkması gerekirdi.</p>

  <p class="p5"><span class="t14">&ldquo;O halde egemen ilke, gerçek insan, bu maddeye göre form, bu alete göre onu kullanan şey olacaktır ve böylece aralarındaki ilişki ne olursa olsun, insan Ruh&rsquo;tur&rdquo; (IV, 7, 1).</span></p>

  <p class="p0">Peki bu egemen ilkenin yani Ruh&rsquo;un doğası nedir? Plotinos&rsquo;a göre o maddi bir şey olamaz; ne Doğa Filozoflarının ana maddeleri, unsurları, ne atomcuların atomları, ne de Stoacılarda maddenin belli bir biçimi olması anlamında maddi bir varlık olabilir.</p>

  <p class="p0">Doğa Filozoflarının su, hava, ateş, toprak gibi unsurlarının kendileri Ruh&rsquo;tan yoksundur. Onlar hayata bir başka şeyden dolayı sahiptirler ve cismin bu dördünden başka bir biçimi yoktur. Plotinos&rsquo;a göre, unsurların her biri kendileri bakımından hayata, dolayısıyla Ruh&rsquo;a sahip olmadıkları gibi, hayatın bu unsurların bir araya gelişinden ortaya çıkması da kabul edilemez:</p>

  <p class="p5"><span class="t14">&ldquo;Çünkü bizzat kendileri hayata sahip olmayan şeylerin bir araya gelmesi, hayatı meydana getiremez, nasıl ki duyusuz şeylerden duyunun veya akılsız şeylerden aklın meydana gelmesi, mümkün değilse. Onlarda hayatın bizzat kendilerinden değil de, bir araya geliş tarzlarından ortaya çıktığı söylenirse, o zaman bu bir araya geliş tarzı ve onu yöneten ilke, Ruh olacaktır, yoksa söz konusu unsurların kendileri değil. Bu ise yine maddi olmayan bir ilkeyi göz önüne almak demektir&rdquo; (IV, 7, 2).</span></p>

  <p class="p0">Plotinos&rsquo;un atomculara da aynı yönde bir eleştiriyi yönelttiği görülür:</p>

  <p class="p5"><span class="t14">&ldquo;Bu görüşü reddeden ve bir araya gelen atomların veya parçası olmayan şeylerin Ruh&rsquo;u meydana getirdiğini savunan birini, gerek Ruh&rsquo;un birliği, gerekse onu meydana getiren bu parçalar arasındaki ilişkinin özelliği ile çürütebiliriz. Doğaları gereği birliğe ve duyuya sahip olmayan cisimsel şeyler nasıl olur da birlik veya duyarlılığı meydana getirebilirler? Oysa Ruh&rsquo;un kendisi böyle bir şeydir&rdquo; (iV, 7, 3).</span></p>

  <p class="p0">Plotinos, Stoacıları ve onların ruh anlayışlarını biraz daha ayrıntılı olarak ele alır ve onlara da bazı itirazlar yöneltir. Bu itirazlardan biri şudur: Stoacılar Ruh&rsquo;u sıcak nefese özdeş kılmışlar, böylece onu maddenin bir biçimi, ince biçimi olarak almışlardır. Plotinos&rsquo;a göre bunun bir faydası yoktur:</p>

  <p class="p5"><span class="t14">&ldquo;Çünkü maddenin doğası çözülmek, ayrışmak ve böylece yok olmaktır. Eğer her şey madde olsaydı, evrende Ruh olmasaydı, her şey bir anda yok olurdu. Maddenin bir biçimini Ruh olarak kabul etmek, bu olguda bir değişiklik meydana getirmez. Geri kalanlarla aynı maddeden yapılmış olduğu için söz konusu Cisim-Ruh&rsquo;un onlarla aynı kaderi paylaşması gerekir&rdquo; (IV, 7, 3).</span></p>

  <p class="p0">Plotinos ruhun maddi bir varlık olmadığını göstermek üzere farklı alanlardan başka kanıtlar da getirir. Doğa bilimi alanından getirdiği kanıta göre</p>

  <p class="p5"><span class="t14">&ldquo; ... cisim sıcak veya soğuk, sert veya yumuşak, sıvı veya katı, siyah veya beyaz vb.&rsquo;dir yani o, bir şeyin, kendisiyle bir başka şeyden ayrıldığı, bazı niteliklere sahiptir. Benzer şekilde eğer bir cisim sıcaksa, sadece sıcaklık; soğuksa sadece soğukluk verir. Hafif olmasının bir şeyin ağırlığını azaltmasına karşılık ağır olması onun ağırlığını çoğaltır. Siyahın karanlığı meydana getirmesine karşılık beyaz etrafına aydınlık verir. Ateş soğutmadığı gibi soğuk bir cismin de ısıtması mümkün değildir. Oysa Ruh farklı canlı varlıklarda farklı şeyleri meydana getirdiği gibi bir aynı varlıkta da birbirine zıt etkilere kaynaklık etmektedir... Eğer maddi olsaydı fiilen gördüğümüz çeşitli şeylerin tersine, onun ancak tek ve değişmez bir etkiyi meydana getirmesi gerekirdi&rdquo; (IV, 7, 4).</span></p>

  <p class="p0">Plotinos, ruhun cisim-dışı bir şey olduğunu göstermek için psikoloji ve ahlak alanına ait olgulara da başvurur. Ona göre eğer ruh cisimsel bir şey olsaydı, ne duyum ne bilgi ne ahlâkî mükemmellik ne de soylu bir eylem var olabilirdi.</p>

  <p class="p0">Duyum var olamazdı, çünkü duyum, birliği olan bir algılayıcı gerektirir. Nesneyi bütünlüğünde veya bir bütün olarak algılaması için algılayıcının kendisinin de bir bütünlüğe ve birliğe sahip olması gerekir (IV, 7, 6).</p>

  <p class="p0">Ayrıca acı duyumu veya acının algısı da ruhun çeşitli parçaları olan maddi bir cisim olmadığını göstermektedir. Biz parmağımızın acıdığını söyleriz. Ancak acı duyumunun, bilincin merkezinde meydana geldiğini kabul ederiz. O halde acıyı duyan organla, acı duyumu başka başka şeylerdir yani acıyı duyan bütün ruhtur.</p>

  <p class="p0">Peki bu nasıl olmaktadır? Stoacılar bunun nakil yoluyla gerçekleştiğini söylemektedirler. Onlara göre parmakta yarı maddi hayat ilkesi olan ruhsal nefes vardır. Acıyı duyan önce odur; sonra bu etki sinir sistemi aracılığıyla adım adım bilincin merkezine yani kalbe ulaşır.</p>

  <p class="p0">Plotinos bu görüşe şu şekilde karşı çıkar: Bu durumda önce parmakta bir duyumun meydana gelmesi, daha sonra bu nakil hattında bir başka noktada başka bir duyumun ortaya çıkması ve böylece sınırsız bir duyumlar dizisi aracılığıyla sonunda bilincin merkezindeki duyumun meydana gelmesi gerekir. Ancak o zaman, bilincin merkezinin bu acıyı parmakta değil de kendisinde duyması gerekir. Çünkü cisim, uzamdır ve uzanım parçaları sürekli değildir. Sonuç olarak, Stoacıların teorisine göre, parmakta meydana gelen acının parmakta hissedilmesi mümkün değildir (IV, 7, 7; IV, 1, 2).</p>

  <p class="p0">Plotinos ruhu maddi bir şey olarak ele aldığımız takdirde düşünceyi, daha doğrusu akılsal düşünceyi, kavramlara yönelen düşünceyi (intellection) anlamamız ve açıklamamızın da mümkün olmadığını ileri sürer. Çünkü akılsallar, uzamlı şeyler değillerdir. Uzamlı olmayan şeyleri uzamsal bir şeyin kavraması ise imkânsızdır. Aynı şekilde güzellik, adalet, cesaret gibi estetik ve ahlâkî şeyler de gayrı maddi şeylerdir; o halde onları kavrayacak entelektüel fiilin de maddi-fiziksel olmayan bir fiil olması gerekir (IV, 7, 8).</p>

  <p class="p0">Plotinos, Stoacıların maddenin ince bir türü, sıcak nefes olarak tanımladıkları ruh anlayışlarını ele alıp eleştirdikten sonra, Pythagorasçıların ruhun cisimden farklı olmakla birlikte ona ait olan bir şey, onun uyumu veya ahengi olduğu yönündeki görüşlerine geçer. Bu görüşe göre ruh bir çalgı aletinin tellerinin belli bir durumu yani ahengi, akordudur. Bedenimiz farklı şeylerin bir araya gelmesinden oluşmuştur. Ruh veya hayat denen şey, bu şeylerin belli bir durumuna, uyumuna verilen addır.</p>

  <p class="p0">Plotinos bu görüşe iki itirazda bulunur: Bir çalgı aletinde uyum, aletin kendisinden sonradır; oysa ruh, bedenden önce gelir, çünkü o, bedene hayat veren, onu canlı kılan şeydir. Sonra ruhun gerçek bir varlık olmasına karşılık, akort öyle bir şey değildir. Bedeni meydana getiren şeylerin özel, uyumlu durumu olsa olsa sağlık olabilir, ruh değil (IV, 7, 8).</p>

  <p class="p0">Plotinos son olarak Aristoteles&rsquo;in ruhu &lsquo;bilkuvve hayata sahip organik cismin ilk fiili (entelekya)&rsquo; olarak ele alan görüşüne geçer. Bu görüş, ruhun bedenin veya cismin hayatını paylaşmasını, dolayısıyla onun çözülmesiyle çözülüp ortadan kalkmasını gerektirir. Oysa Plotinos&rsquo;a göre ruh, ölümsüzdür. Sonra ruh, bedenin formu ise nasıl olup da ona, onun arzu ve tutkularına karşı herhangi bir direnme gösterebilir?</p>

  <p class="p0">Aristotelesçi varsayımda ruhun bedenle aynı deneyi paylaşması, dolayısıyla aralarında herhangi bir çelişkinin olmaması gerekir. Ama ahlâkî olgular, erdemler ile tutkular arasında böyle bir çelişkinin varlığını göstermektedir. O halde ruh, Aristoteles&rsquo;in ileri sürdüğü gibi bedenin basit bir fiili veya formu da olamaz (IV, 7, 8).</p>

  <p class="p0">Plotinos ruh hakkındaki bütün bu görüşleri sırayla ele alıp yorumladıktan sonra şu sonuca varır: Ruh, tanrısal varlık alanına ait, ezeli-ebedi, ölümsüz bir tözdür. O, hayata kendi özü gereği sahip olan varlıktır ve bu özellikler tanrısal taşmanın üçüncü aşaması olan bir hipostaz olarak Ruh için olduğu gibi veya onunla aynı ölçüde tek tek her bireysel ruh için de söz konusudur. Onların her biri bir hareket ilkesidir, her biri özü bakımından hayattır, her biri göksel dünyanın düzenini temaşa eder ve kendisinden çıkmış olduğu kaynağına geri dönmek üzere bir çaba içinde bulunur.</p>

  <p class="p0">&nbsp;</p>

  <p class="p0"><span class="t11">Alem Ruhu ile Bireysel, Tikel Ruhlar Arasındaki İlişkiler</span></p>

  <p class="p0">Plotinos IV. Ennead&rsquo;in birinci ve ikinci kitaplarında Ruh&rsquo;un doğası, birliği, çokluğu ve bölünmezliği ile ilgili konuları açıklığa kavuşturduktan sonra Ruh&rsquo;la ilgili bazı sorunları ele alır. Bunlar esas olarak Plotinos&rsquo;un benimsediği Platoncu ruh anlayışının ortaya koyduğu sorunlardır. Platon ve daha sonra onun bu konudaki görüşünü kabul eden Stoacılar, ruh derken sadece veya esas olarak insan ruhunu kastetmezler. Onlara göre fizik evren de bütün olarak ruha sahip bir canlıdır ve onun büyük parçaları, örneğin göksel cisimler ile dünya da şeref ve güç bakımından insan ruhlarından daha üstün olan tanrısal ruhlara sahiptirler. İşte Plotinos&rsquo;un karşısına çıkan ilk sorun, içinde bizim ruhlarımızın da bulunduğu bireysel, tikel ruhlarla Alem Ruhu arasındaki ilişkiler sorunudur. Plotinos, IV. Ennead&rsquo;ın en büyük bir bölümünü bu sorunun tahliline ayırır. Vardığı sonuç; doğal-duyusal dünyada yer alan bireysel tikel ruhların bir canlı olarak dünyanın bütününü yöneten, ona bir bütün olarak hayat ve hareket veren kozmik ruhun yani Platon&rsquo;un Timaios&rsquo;ta sözünü ettiği ve daha sonra Stoacıların da varlığını kabul ettikleri Alem Ruhu&rsquo;nun parçaları veya ürünleri olmayıp, onların her ikisinin de aslında hipostaz olan Ruh&rsquo;un onunla aynı düzeyde olan kısımları olduklarıdır.</p>

  <p class="p0">Plotinos&rsquo;un ruhla ilgili ikinci önemli sorunu, yine Platon&rsquo;un ruh anlayışından kaynaklanan onun bedende ne şekilde bulunduğuna ilişkin sorundur. Daha önce gördüğümüz gibi Platon bu konuda herhangi bir ciddi veya ayrıntılı açıklama verme ihtiyacını duymaz. Ona göre ruhun bütün faaliyetleri tümüyle bedenden bağımsız olan saf düşünce faaliyetleridir, dolayısıyla bu faaliyetler ile ilgili olarak özel bir açıklama vermek gerekli değildir. Plotinos da bu konuda esas olarak Platon&rsquo;la aynı görüştedir. Platon&rsquo;u izleyerek insanda duyum, algı gibi onun bir bedene, dolayısıyla duyu organlarına sahip olmasından ileri geldiği düşünülen bütün etkinliklerini gerçekte Ruh&rsquo;un kendisinden kaynaklanan eylemler olarak yorumlar. Ancak Plotinos, Platon&rsquo;dan farklı olarak bu konuda daha uzun, daha ayrıntılı açıklamalar vermek ihtiyacını hisseder.</p>

  <p class="p0">IV. Ennead&rsquo;ın ilk iki kitabı birinci sorunu ele alır. Plotinos burada bireysel, tikel ruhların Alem Ruh&rsquo;unun parçaları olduğunu ileri sürenlerin görüşlerini ayrıntılı bir şekilde ortaya koyarak eleştirir: Bazıları Platon&rsquo;un kendisinin de bu görüşü ileri sürdüğünü söylemektedirler. Çünkü o evrenin bir bütün olarak canlı olduğunu, ruha sahip olduğunu ileri sürerken, bizim bedenlerimizin evrenin parçaları olmasına benzer bir biçimde ruhlarımızın da Alem Ruhu&rsquo;nun parçaları olduğunu söylemiştir.</p>

  <p class="p0">Plotinos, Platon&rsquo;un bu görüşünün hangi anlamda yorumlanması gerektiği üzerinde durur ve bunun için önce &lsquo;parça&rsquo; kavramının anlamını açıklığa kavuşturmak ister. Ona göre bireysel ruhların, Alem Ruhu&rsquo;nun parçaları oluşundan kastedilen bir cismin parçaları anlamındaki parça olamaz; çünkü Ruh, cisim değildir ve onun bu anlamda parçaları yoktur.</p>

  <p class="p0">Ancak parça kavramı yalnızca maddi şeylerdeki parça anlamına gelmez; cisimsel olmayan şeylerin de &lsquo;parça&rsquo;ları vardır ve bunlarda o çeşitli anlamlara gelir. Örneğin sayılarda, matematiksel, soyut sayılarda, &lsquo;ikinin on&rsquo;un parçası&rsquo; olduğu veya &lsquo;bir daire parçasının dairenin, bir doğru parçasının doğrunun parçası&rsquo; olduğu ve nihayet &lsquo;bir teoremin bir bilimin parçası&rsquo; olduğu söylenir.</p>

  <p class="p0">Plotinos&rsquo;a göre bireysel ruhların Alem Ruhu&rsquo;nun bu anlamda parçaları olmaları da söz konusu olamaz. Çünkü ilk iki tür varlıklarda bütünün parçalara bölünmek suretiyle azalması ve bu parçalardan her birinin bütünden daha küçük olması zorunludur. Bunun nedeni, onların niceliksel şeyler olmaları ve gerçekliklerini niceliklerinde bulmalarıdır. Oysa ruh, cisimsel bir şey olmadığı gibi niceliksel bir şey de değildir. Dolayısıyla Alem Ruhu&rsquo;nun on, bireysel ruhların onu meydana getiren birler gibi bir şey olmaları düşünülemez. Aynı şekilde bir dairenin parçası daire değildir. Bir doğrunun parçası, bir doğrudur, ama o da parçası olduğu doğrudan büyüklük bakımından farklı bir doğrudur. Oysa Alem Ruhu ile bireysel ruhlar arasında bir doğa ortaklığı, bir form birliği söz konusudur. Bundan dolayı onlar aynı olmak zorundadırlar.</p>

  <p class="p0">Plotinos bireysel ruhların Alem Ruhu&rsquo;nun bir teoremin bir bilimin parçası olması anlamında parçaları olabileceği görüşünü de reddeder. Ona göre her teorem potansiyel olarak tüm bilimi içerir ama bilim gene de bir bütün olarak kalır. Eğer bilimi Alem Ruhu&rsquo;na, teoremleri onun parçalarına benzetirsek, Alem Ruhu&rsquo;nun bağımsız bir gerçeklik olması, dolayısıyla Alem Ruhu bile olmaması gerekir (IV, 3,1-2).</p>

  <p class="p0">Acaba bireysel ruhların, örneğin canlı bir varlıkta ayak parmağında olan ruhun, onun tüm bedenine yayılmış olan ruhun bir parçası olması anlamında Alem Ruhu&rsquo;nun parçası olduğunu mu söylemeliyiz? Ancak bu varsayıma dayanarak ya bedenin dışında bir ruh olmadığını veya her türlü ruhun beden-dışı olduğunu, dolayısıyla Alem Ruhu diye adlandırdığımız şeyin de evrenin dışında bir şey olduğunu kabul etmemiz gerekecektir. Ayrıca bu varsayıma göre evrensel hayatın birliğini savunabiliriz, ama bireysel hayatların farklılığını açıklayamayız. Çünkü bu varsayıma göre her yerde var olan aynı ruhtur, aynı anda birden fazla varlıkta var olan bir ve aynı ruh. Ancak o zaman da bir yanda Alem Ruhu&rsquo;ndan, diğer yandan bu Ruh&rsquo;un parçalarından söz edemeyiz (IV, 3, 3).</p>

  <p class="p0">Plotinos bundan sonra Platon&rsquo;un <span class="t13">Philebos</span>&rsquo;ta ortaya attığı görüşe geçer. Ona göre Platon, burada bu sözüyle bireysel ruhların Alem Ruhu&rsquo;nun parçaları olduğunu söylemek istememiştir, daha doğrusu onun bu diyalogda esas üzerinde durmak istediği bu değildir. O <span class="t13">Philebos</span>&rsquo;&rsquo;ta sadece evrenin bir ruhu olduğunu, onun ruhsuz olmadığını ortaya koymak istemiştir: Evrenin bir parçası olan bizim bedenimizin bir ruha sahip olmasına karşılık evrenin kendisinin ruhu olmadığını nasıl ileri sürebileceğimizi sorgulamak istemiştir. Nitekim <span class="t13">Timaios</span>&rsquo;ta asıl konusuna, yani Ruh&rsquo;un ne olduğu sorusuna gelince, onun her türünün, böylece bireysel insan ruhlarının da Alem Ruhu ile aynı yapıya sahip olduğunu söylemiştir (IV, 3, 7).</p>

  <p class="p0">Plotinos&rsquo;un bireysel ruhlarla Alem Ruhu arasındaki ilişkiler konusunda bulduğu en iyi çözüm, sonuç olarak, bütün ruhların, yani duyusal dünyada yer alan bütün bireysel varlıkların ruhlarıyla bir bütün olarak evreni yöneten Alem Ruhu&rsquo;nun bir tek ruhtan, bir hipostaz olan Ruh&rsquo;tan çıktıkları ve kendi aralarında hem birbirlerinden ayrı, hem aynı olduklarıdır. Bireysel ruhlarla Alem Ruhu arasındaki farklılık, onların işlevlerindeki farklılıktan ileri gelir. Alem Ruhu&rsquo;nun ana işlevi daha önce gördüğümüz gibi bir bütün olarak Doğa&rsquo;yı meydana getirmek ve yönetmektir. Onun bu işlevini yerine getirebilmesi için bütün olarak tinsel dünyada kalması, ama aynı zamanda bedene bürünmesi gerekir. Bireysel ruhlara gelince, onların her biri Alem Ruhu tarafından meydana getirilmiş olan duyusal dünyada kendilerine ayrılmış veya kendileri için uygun hale getirilmiş olan bireysel bedenlere bürünmek, onları yönetmek göreviyle ortaya çıkacaklardır. Alem Ruhu&rsquo;nun bu görevi yerine getirmek için bir bütün olarak gözünü Akıl&rsquo;a dikmesi, onu temaşa etmesinin zorunlu olmasına karşılık bireysel ruhlar daha çok kendi özel bedenlerini yönetmek üzere kendi özel, bireysel akıllarına bakacaklardır. Alem Ruhu&rsquo;nun dünyayı veya Doğa&rsquo;yı meydana getirebilmesinin nedeni, onun kendisinden yukarıdaki varlıklara daha yakın olması ve dolayısıyla daha büyük bir güce sahip olmasıdır. Böylece onun daha büyük bir kolaylıkla ve bütün olarak kendisinde kalarak bu eylemini yerine getirebilmesine karşılık bireysel ruhların görevlerini yerine getirmek üzere şeylerin kendilerine gitmeleri gerekir. İşte Alem Ruhu&rsquo;nun bir bütün olarak aşağıya, duyusal dünyaya düşmemesinin, buna karşılık bireysel insan ruhlarının kendilerine hayat verdikleri bedenler tarafından aşağıya doğru çekilmelerinin mümkün olmasının nedeni ve açıklaması da budur.</p>

  <p class="p0">Plotinos ruh hakkındaki bu görüşünü açıklığa kavuşturmak üzere onunla ışık arasında bir benzetme yapar: Nasıl ki, ışık aslında her zaman bir ve aynı olan bir şey, bir töz olmakla birlikte aydınlattığı şeylerde veya aydınlattığı şeyler bakımından aynı zamanda bölünebilir ve çok olan bir şeyse, Ruh için de aynı şey söz konusudur: Ruh&rsquo;un kendisi, bir töz veya hipostaz olarak, hiçbir zaman maddede değildir; o tek başına, yukarıda, birlik ve bütünlüğü içinde bulunur. Farklılaşmış ruhlar, diğerleriyle birlikte Alem Ruhu ise belli sınırlar içinde çoklaşmış olarak ondan çıkarlar (IV, 3, 5).</p>

  <p class="p0">Plotinos&rsquo;un bu konudaki nihaî görüşü, &lsquo;her şeyin kaynağı tek bir ruhtur&rsquo;, şeklinde özetlenebilir. Bu ruha dayanan bütün ruhlar aynı zamanda hem bir hem çokturlar; onlar hem bölünen şeylerdir hem de bölünmeyen. Bireysel ruhlar aynı cinstendir (homogenous) ve tinsel hayatla ilgili olarak aynı kapasiteye sahiptirler. Onlar Alem Ruhu ile benzeri bir güç ve işleve sahiptirler: Ruhumuzu kendisi bakımından ele aldığımızda ve onu ilineksel olan şeylerden temizlediğimizde onun Alem Ruhu ile aynı yapıda ve değerde olduğunu görürüz. Her ruh potansiyel olarak aynı zamanda diğer ruhlar ve Alem Ruhu&rsquo;dur ve bundan dolayı onlarla bir birlik oluşturur.</p>

  <p class="p0">Plotinos evrende nesneler arasında var olan derin bağlılık, sempati, büyü, uzaktan etki gibi olguların da ruhların bu birliğini gösterdiğini ileri sürer:</p>

  <p class="p5"><span class="t14">&ldquo;Olaylar dünyasına baktığımızda düşünce, birbirimizle sempati ilişkisinde olduğumuzu, birbirimizin acılarından etkilendiğimizi, birbirimize yakınlık duyduğumuzu göstermektedir. Bütün bunlar ancak aramızda var olan bir birlikten ileri gelebilir. Sonra eğer büyü ve onun çeşitli biçimleri... gerçekse, bunun nedeni de ancak ruhun birliği olabilir. Sonra eğer sessizce telaffuz edilen bir kelime uzakta bulunan bir nesne üzerinde değişiklikler meydana getiriyorsa... bu da her şeyin tek bir ruh içinde birleştiğinin işaretidir&rdquo; (IV, 9, 3).</span></p>

  <p class="p0">&nbsp;</p>

  <p class="p0"><span class="t11">Ruhla Beden Arası İlişkiler</span></p>

  <p class="p0">Ruhun bedenle ilişkisi sorunu birkaç alt soruna ayrılır. Önce bir bedende veya cisimde bulunan ruhun bir başka bedene veya cisme geçmesi vardır ki, bu ruh göçü sorunu olarak bilinen sorundur. Diğeri tözü gereği madde-dışı, tinsel bir varlık olan ruhun bedene ilk inişi, onunla buluşması sorunudur ki, açıklanması asıl önemli olan sorun bu ikincisi, maddeden tümüyle bağımsız, tümüyle saf olan ruhun niçin ve nasıl bedensel bir doğaya büründüğü sorunudur.</p>

  <p class="p0">Bu ikinci sorun da kendi içinde yine iki alt soruna ayrılır: Bunlardan ilki Alem Ruhu&rsquo;nun duyusal dünyayı meydana getirmek üzere maddeye inme si, diğeri daha özel olarak bireysel, tikel ruhların doğal bireysel varlıkları meydana getirmek üzere kendi özel bireysel bedenleri veya maddeleri ile buluşması sorunudur.</p>

  <p class="p0">Plotinos bu sorunu ele almadan önce Alem Ruhu&rsquo;nun bedene &lsquo;inme&rsquo;si veya &lsquo;girme&rsquo;si şeklindeki bu ifadenin biraz aldatıcı ya da yanıltıcı olduğuna dikkat çeker. Çünkü kendisinin sık sık ve haklı olarak değindiği gibi, evrenin bir ruha sahip olmadığı bir dönem veya bedeninin böyle bir ruha sahip olmaksızın varlığı hiçbir zaman söz konusu olmamıştır.</p>

  <p class="p0">Duyusal alem neden vardır veya Ruh neden bu aleme inmiş, onu meydana getirmiştir? Plotinos&rsquo;un bu soruya verdiği cevap son derece basittir: Var olan her şeyin ortak davranış yasası, kendine <span class="t13">benzer varlıklar meydana getirmektir.</span> Böylece ateş kendine benzer şeyler meydana getirmek üzere etrafındaki şeyleri ısıtır, kar ise yine kendine benzer şeyler meydana getirmek üzere etrafındaki nesneleri soğutur. Ruhun özü hayattır, canlılıktır. Böylelikle ruh, hayata sahip olmayan şeylere yani maddeye veya cisme hayat verir; onlara kendi sahip olduğu hayatına benzer hayat kazandırır. Ruhun kendisi akılsal bir ilke olduğu, akıldan çıktığı, aklı temaşa ettiği için maddeye veya cisme akılsal bir düzen verir. Nasıl ki, kendisinin sahip olduğu akılsallık ve hayat, kendisinden yukarıda bulunan Akıl&rsquo;ın akılsallık ve hayatının daha aşağı dereceden bir formu ise, onun maddeye kazandırdığı bu özellikler de kendi niteliklerinin daha aşağı dereceden bir hayalinden, gölgesinden ibarettir (IV, <span class="t13">3,</span> 10).</p>

  <p class="p0">O halde bir bütün olarak her şeyin Bir&rsquo;den, Tanrı&rsquo;dan niçin çıktığı, Bir&rsquo;in neden kendisinde kalmayıp taştığı sorusu ne kadar anlamlıysa, duyusal dünyanın Ruh&rsquo;tan nasıl çıktığı veya neden dolayı meydana geldiği sorusu o kadar anlamlıdır. Ancak bu soru Plotinos&rsquo;ta duyusal dünyanın varlığı konusunda daha özel bir cevap da bulur: Eğer madde var olmasaydı, tanrısal taşma Ruh&rsquo;ta sona ererdi. Çünkü Ruh&rsquo;un eylemini üzerinde gerçekleştireceği bir nesne veya malzeme var olmamış olurdu. Bu durumda Ruh mutlak hareketsizlik içinde kendi kendinde kalmış olurdu. Fakat Plotinos&rsquo;a göre bu Ruh için bir haksızlık, adaletsizlik olurdu. Ruh&rsquo;un ötesinde tam bir yokluk, bir karanlık bulunmaktadır. Ruh bu yokluğu sahip olması mümkün olan varlığa, kazanması mümkün olan aydınlığa kavuşturur.</p>

  <p class="p0">O halde Ruh&rsquo;un Doğa&rsquo;yı veya duyusal dünyayı meydana getirmesi, aslında ona &lsquo;inme&rsquo;si veya &lsquo;girme&rsquo;si demek değildir; tersine onu <span class="t13">kendisine yükseltmesi, yokluğu varlığa, karanlığı aydınlığa doğru çekmesi demektir.</span> Bundan dolayı Ruh&rsquo;un, duyusal dünyada bulunduğunu söylemek yerine, duyusal dünyanın, kendisini yukarı doğru yükselten Ruh&rsquo;ta bulunduğunu, ondan pay aldığını söylemek gerekir. Plotinos&rsquo;un buradaki ifadesiyle, duyusal gerçekte duyusal dünya bir ağın denizde bulunması gibi Ruh&rsquo;ta bulunur. Onun sınırları Ruh&rsquo;un sınırlarıdır ve Ruh&rsquo;un bittiği yerde duyusal dünya da biter. Duyusal dünya olmasaydı Ruh ne ise o olarak var olmaya devam ederdi, ama Ruh olmasaydı duyusal dünya var olmazdı (IV, 3, 9).</p>

  <p class="p0">Plotinos böylece Ruh&rsquo;un duyusal dünyayı veya Doğa&rsquo;yı Alem Ruhu aracılığıyla neden dolayı yarattığının felsefi bir açıklamasını verdiğini düşünür. Bu yaratımın nasıl gerçekleştiğine veya mekanizmasına gelince, bu konuda şöyle bir açıklama yapar:</p>

  <p class="p0">İkinci hipostaz olan Akıl her zaman yukarıda ve tinsel dünyadadır ve hiçbir zaman bu dünyanın dışına çıkamaz. Buna karşılık Ruh&rsquo;un kendisi, daha önce söylediğimiz gibi, bir yandan Akıl&rsquo;la diğer yandan madde ile temas halindedir. O, böylece Akıl&rsquo;da bulunan akılsalları temaşa ederek madde üzerinde onları gerçekleştirme imkânına ve gücüne sahiptir. Ruhun duyusal evrenin bütünüyle ilgili olarak bu işlevi yerine getiren kısmı özel olarak Alem Ruhu&rsquo;dur. Böylece Alem Ruhu, kozmik düzenin genel işleyişini gerçekleştiren varlıktır. Öte yandan Alem Ruhu, bu yolla aynı zamanda bireysel ruhların, insan ve hayvan ruhlarının, duyusal dünyada kendilerine ayrılmış yerlere giderek kendilerine uygun hale getirilmiş özel bedenleri ile birleşmelerini ve böylece onları hayata kavuşturmalarını mümkün kılan şartları hazırlamış olur (iV, 3, 12).</p>

  <p class="p0">Plotinos bireysel ruhların bireysel bedenlerle ilişkisi hakkında daha geniş açıklamalarda bulunur. Buna göre bireysel ruhların kendi özel bedenlerine gitmeleri olayı aslında genel olarak Alem Ruhu&rsquo;nun kozmik düzeni meydana getirmesine benzer bir süreç içinde gerçekleşir. Ancak bu onların rastlantısal olarak veya herhangi bir zamanda herhangi bir bedene inmelerinin mümkün olduğu anlamına gelmez; tersine onlar Alem Ruhu tarafından belirlenmiş olan kozmik düzen içinde ancak kendilerini almaya hazır hale getirilmiş olan bedenlere ve yine ancak kendileri için uygun bir zamanda inerek onlarla birleşirler. Plotinos&rsquo;a göre, onların bu hareketi, böylece, varlığın genel hareketi gibi, ne iradidir, ne de seçmeye dayanır. İradi değildir, çünkü bireysel ruhlar yukarıdan aşağıya gönderilmişlerdir; seçmeye, düşünmeye dayanmaz, çünkü onların bu inme ve bedenlerle birleşme hareketi doğanın diğer doğal, kendiliğinden hareketlerine, örneğin hayvanları cinsel birleşmeye iten doğal arzularına benzer. Her varlık türünün kendi özel kaderi ve kendi özel zamanı vardır. Bireysel ruhların bireysel hareketleri böylece evrenin genel, evrensel düzeni, yasaları içinde yer alır ve onlara uygun olarak gerçekleşir (IV, 3, 13).</p>

  <p class="p0">Bununla birlikte Plotinos, duyusal dünyada bedenlerle birleşen bu ruhlar arasında bir değer ve derece ayrımı yapmayı zorunlu görür. Duyusal evrenin üst bölgelerinde yani ay-üstü alemde yer alan göksel cisimlerin ruhları daha aşağıda yer alan dünyadaki varlıkların ruhlarına göre daha tanrısal, daha akılsal veya tinseldir. Başka bir ifadeyle akılsal dünyayı temaşa eden ruhların bir kısmı göğün üst bölgelerine gidip orada yer alan varlıklarla yani göksel cisimlerle birleşirken başka bazıları daha aşağıya iner yani yeryüzünde bulunan varlıkların bedenleriyle birleşirler. İşte Plotinos ruh göçünü de esas olarak bu daha aşağı dünyada bulunan bedenlerle birleşen ruhların kendilerini buradan kurtaracak bir güce sahip olmadıkları için sürekli olarak bir bedenden başkasına geçmek zorunda kalmalarıyla açıklar.</p>

  <p class="p0">Plotinos&rsquo;a göre, bu ruhlardan bazıları, böylece, tümüyle içinde bulundukları dünyanın kaderine teslim olur; bazıları ise bir süre için bu dünyaya tabi olur, ama sonra kendi özlerine döner ve böylece yukarıya çıkma imkânını elde ederler. Nihayet bazıları bir yandan içinde bulundukları bu aşağı dünyanın şartlarına katlanırken, öbür yandan kendi doğalarının gereğini yerine getirir, yani bir başka yasalar düzenine, kozmik düzenin gerçek yasalarının düzenine uygun olarak yaşar ve bu yönde eylemlerde bulunurlar.</p>

  <p class="p0">İnsan ruhları bu aşağı dünyada yer alan ruhlar grubu içinde bulunur. Dolayısıyla sözünü ettiğimiz farklı durumlar özel olarak insan ruhları için de söz konusudur. Bazı insanların ruhları bu aşağı dünyanın şartlarına teslim olup ebedi olarak orada kalır ve sürekli olarak doğuşlar çarkına tabi olurlar. Başka bazı insanlar ise bir yandan bu şartlar içinde yaşarken, öbür yandan kendi özlerini koruyabilir; kendisinden çıkmış oldukları Ruh&rsquo;a ve onun aracılığıyla Akıl&rsquo;a, oradan da Bir&rsquo;e yükselerek kurtuluşa erişebilirler (IV, 3, 15).</p>

  <p class="p0">Bu son cümleler bizi Plotinos&rsquo;un psikolojisinde bir başka önemli probleme, özel olarak insan ruhunun düşüşü ve yükselişi, kurtuluşu problemine götürür.</p>

  <p class="p0">&nbsp;</p>

  <p class="p0"><span class="t11">Ruhun Düşüşü ve Yükselişi</span></p>

  <p class="p0">Plotinos Ruh&rsquo;un duyusal dünyaya inişi veya düşüşü ile kurtuluşu problemini Enneadlar&rsquo;ın çok ünlü bir pasajı,</p>

  <p class="p5"><span class="t14">&ldquo;Sık sık bedenimden kurtulup, diğer şeylerden uzaklaşıp kendime döndüğümde, kendimi seyrettiğimde olağanüstü bir güzellikle karşılaşırım ve sahip olduğum şeylerin çoğu bakımından daha iyi bir dünyaya ait olduğum, en iyi bir hayata sahip olduğum ve tanrısal varlıkla özdeş olduğumun bilincine varırım.&rdquo;</span></p>

  <p class="p0">sözleriyle başlayan IV. Ennead&rsquo;ın 8. kitabında ele alır.</p>

  <p class="p0">Daha sonra Plotinos bu özel kişisel deneyini açıklamak üzere kendisinden yardım alabileceği önceki felsefi geleneğe başvurur ve sırasıyla Herakleitos&rsquo;un Empedokles&rsquo;in, Pythagoras&rsquo;ın bu konudaki görüşlerini kısaca gözden geçirir. Sonunda Platon&rsquo;a geçer ve daha önce işaret ettiğimiz gibi onun bu konudaki görüşünün sarih olmadığını tespit eder: Platon, niyetinin ne olduğunu kolayca çıkaramayacağımız bir şekilde her yerde aynı şeyi söylememektedir. O, her yerde duyusal dünyaya karşı bir küçümseme göstermekte ve ruhun bedenle birleşmesini kötüleyerek, onun bedende zincire vurulmuş olduğunu, bir mezarda bulunur gibi bulunduğunu söylemektedir. Öte yandan Timaios&rsquo;ta buna tamamen ters bir yönde olmak üzere, evreni yüceltmekte, kutsal bir tanrı olarak adlandırmakta ve ruhun ona Demiorgos tarafından verilmiş olduğunu, dolayısıyla evrenin akıllı olması gerektiğini, bunun ise ruh olmaksızın mümkün olamayacağını söylemektedir. O halde Alem Ruhu&rsquo;nun kendisi evrene, Tanrı tarafından bu nedenle gönderilmiş olduğu gibi her birimizin ruhları da ona evrenin mükemmel olması için gönderilmiş olmalıdır (iV, 8, 1).</p>

  <p class="p0">Plotinos Platon&rsquo;un bu konudaki sözlerinde var olduğunu gördüğü bu çelişkiyi çözmek, onları uzlaştırmak için büyük çaba sarfeder. Bu aynı zamanda kendisinin bu konudaki görüşünü ortaya koyması anlamına gelir.</p>

  <p class="p0">Plotinos konuya genel bir gözlemle girer: Bu, daha önce belirttiğimiz gibi Alem Ruhu ile bireysel ruhlar, bireysel insan ruhları arasında gerek doğaları, gerekse işlevleri bakımından bir ayrılık olmadığıdır. Onların her ikisi de aynı dünyaya ait olan tinsel, kutsal varlıklardır ve yine onların her ikisinin de ana işlevleri duyusal dünyanın ve dünyaya ait şeylerin yönetimidir. Aralarındaki tek fark, Alem Ruhu&rsquo;nun tüm evreni kontrol edip yönetmesine karşılık, bireysel ruhların, daha özel olarak bireysel insan ruhlarının bireysel insan bedenlerini kontrol edip onları yönetmeleridir. Ancak bu fark gene de önemli bir farklılıktır: Çünkü;</p>

  <p class="p5"><span class="t14">&ldquo; ... evrenin bedeninin mükemmel ve kendi kendine yeterli olması, içinde kendi doğasına aykırı olan hiçbir şeyin olmamasından dolayı Alem Ruhu&rsquo;nun sadece yönetmeye ihtiyacı olması ve her zaman doğal olarak olmak istediği şey olmasına engel olan hiçbir şeyin bulunmamasına, dolayısıyla onun hiçbir arzu duymamasına ve hiçbir şeyden etkilenmemesine karşılık... bireysel ruhlar meydana getirdikleri şeyle temas halindedirler ve bu temas onların meydana getirdikleri şeylerin doğaları tarafından etkilenmelerine ve bozulmalarına yol açar&rdquo; (IV, 8, 2).</span></p>

  <p class="p0">Başka bir ifadeyle, Alem Ruhu&rsquo;nun bir bütün olarak evreni yönetmesi için onun evrenin maddesi ile ilişki içinde bulunmak zorunda olmamasına, sadece doğasının gerektirdiği şeyi yapmasına, böylece evreni yönetiminden ne bir şey kazanması ne de kaybetmesine karşılık, bireysel insan ruhları ile ilgili olarak durum tam olarak böyle değildir. Çünkü bireysel insan ruhlarının bireysel bedenleri yönetirken aynı zamanda onların etkilerine de uğramaları mümkündür.</p>

  <p class="p0">Plotinos bunun bütün bireysel ruhlar için söz konusu olmadığını, örneğin evrenin göksel hareketinin, göksel varlıkların, yıldızların yönetiminin birinci yani Alem Ruhu&rsquo;nun evreni yönetimine benzer bir yönetim olduğunu söyler. Ona göre yıldızların ruhlarının, onların bedenleriyle ilişkisi Alem Ruhu&rsquo;nun evrensel bedenle olan ilişkisinin aynıdır. Bunun sonucu olarak, yıldızların ruhları Alem Ruhu&rsquo;yla aynı mutlu aşkınlık durumundadırlar.</p>

  <p class="p0">Ama insan ruhunda durum farklıdır. Onun bedende acıklı ve sefil bir durumda bulunduğu görülmektedir. Platon&rsquo;un işaret ettiği gibi insan ruhu bedende bir zindanda veya mezarda bulunur gibi bulunmakta ve bedenden kaynaklanan karışıklıkların, arzu, korku gibi kötülüklerin her türlü biçimine maruz kalmaktadır. Bu nasıl olabilir? Alem Ruhu&rsquo;nun hiçbir etkiye maruz kalmamasına karşılık onunla aynı yapıda olan, aynı özelliği paylaşan insan ruhu neden böyle bir duruma düşmektedir?</p>

  <p class="p0">Plotinos&rsquo;a göre bunun ana nedeni, daha önce de birkaç kez işaret ettiğimiz gibi Ruh&rsquo;un genel olarak madde dünyası ile Akıl dünyası arasında ara bir yerde bulunması, aynı zamanda bir ve çok olmasıdır. Ancak bu Ruh için genel bir durumdur ve dolayısıyla onun sonucu neden bir hipostaz olarak Ruh&rsquo;la veya onun bir görüntüsü, parçası olan Alem Ruhu ile ilgili olarak geçerli değildir de yalnızca bireysel, tikel ruhlar, özel olarak insan ruhları için geçerlidir? Plotinos&rsquo;a göre bunun nedeni, Alem Ruhu&rsquo;nun Alem Ruhu olarak sadece akılsal dünyayla ilişkisi olmasına, onu temaşa etmesine ve hiçbir zaman onunla bu temasını kesmemesine, dolayısıyla aşağı dünyaya hiçbir zaman için dönmemesine, ona bakmamasına, onunla ilgilenmemesine karşılık, insan ruhunun hem yukarıya yani kendisini meydana getiren veya bir parçası olduğu akılsal dünyaya bakmak, onu temaşa etmek özelliğine sahip olması, hem de kendisinin meydana getirdiği aşağı dünyaya, duyusal dünyaya bakmak, bunun sonucu olarak da onun etkisine uğramak, onun tarafından aşağıya doğru çekilmek gücüne veya güçsüzlüğüne sahip olmasıdır (IV, 8, 3).</p>

  <p class="p0">Böylece insan ruhunun aslında iki harekete sahip olduğu görülmektedir: O isterse Alem Ruhu gibi kendisinden çıktığı akılsal ilkeyi temaşa edebilir, sürekli olarak onun yanında kalabilir ve onu seyretmek suretiyle kendisine verilmiş veya kendisi için uygun hale getirilmiş olan özel bedeni canlandırabilir, bu bedene hayat, hareket ve düzen kazandırabilir. Ama isterse bunun tersine ve Alem Ruhu&rsquo;ndan farklı olarak gözünü ilkesi olan akılsaldan başka yana çevirebilir, kendi meydana getirdiği eserine yönelebilir ve bu hareketiyle onun etkisine maruz kalabilir, hatta ona saplanarak onun kölesi haline gelebilir.</p>

  <p class="p0">Bunu Plotinos&rsquo;un kendi sözleriyle açıklarsak;</p>

  <p class="p5"><span class="t14">&ldquo; ... bireysel insan ruhları hiç şüphesiz kendisinden çıkmış oldukları kaynaklarına bakma yönünde akıllı bir arzuya sahiptirler. Ancak onlar aynı zamanda kendilerinden aşağıda bulunan dünyaya yönelik olan bir güce de sahiptirler... Eğer onlar, akılsal dünyada yer alan Alem Ruhu ile birlikte kalırlarsa... bir hükümdarın yanında bulunan insanlar gibi onun yönetiminden pay alabilirler... Ancak öyle olur ki sanki, onunla birlikte bulunmaktan bıkmış gibi Bütün&rsquo;den ayrılmak, kendi başlarına olmak, kendilerine ait olan yere gitmek isterler. Bu durum uzun süre devam ettiği takdirde Ruh, Bütün&rsquo;den kaçan bir firari durumuna düşer. Bu ayrılma, farklılaşma, onu Bütün&rsquo;den koparır. Onun gözü artık akılsal olanda değildir. Ruh, Bütün&rsquo;den ayrı, kendi başınadır, zayıftır ve tikel olana karşı ilgiyle doludur. Bütün&rsquo;den ayrılmış olduğundan tikel bir varlık olarak yaşamaktadır. Bu varlık biçimi için geri kalan her şeyi terk etmiştir... İşte Ruh&rsquo;un kanatlarını kaybetmesi, bedene zincirlenmesi diye bilinen olay budur. Ruh burada Alem Ruhu ile birlikte bulunduğunda tanıdığı yüksek dünyayı yönetme masumiyetini kaybetmiştir... düşmüştür, zincire vurulmuştur... kendisini akılsal yanıyla ortaya koymaktan vaz geçmiş, duyulara mahkûm olmuştur; bir esirdir. İşte Ruh&rsquo;un mezarı, mağarası budur&rdquo; (IV, 8, 4).</span></p>

  <p class="p0">Plotinos bu görüşünü başka yerlerde ve bazı başka benzetmelerle de dile getirir. Bunlardan en ilginç olanlarının birinde ruhların duyusal dünyada bulunuşlarını Yunan mitolojisinden alınmış bir örnekle onların kendi imgelerini Dionizos&rsquo;un aynasında görüp onun üzerine atlamalarına benzetir:</p>

  <p class="p5"><span class="t14">&ldquo;İnsan ruhları deyim yerindeyse Dionizos&rsquo;un aynasında kendi imgelerini görürler ve ona sahip olmak için yukarıdan aşağıya, içinde bulunduğumuz dünyaya atlarlar&rdquo; (IV, 3, 12).</span></p>

  <p class="p0">Plotinos&rsquo;a göre ruhun, daha doğrusu bazı ruhların bu hareketi doğal olan, iyi olan, onun duyusal dünyayı ve buradaki varlıkları yönetmesi hareketinden tamamen farklı bir harekettir. Bu tümüyle onun veya bazı ruhların kendi insiyatifleriyle, kendi güçleriyle gerçekleştirmiş oldukları kendiliğinden, özgür bir hareketidir. Plotinos tekrar tekrar şu nokta üzerinde ısrar ederki, ruhun, daha doğrusu Alem Ruhu&rsquo;nun duyusal dünyayı meydana getirmesinde söz konusu olan hareketi doğaldır, iyidir ve ruhun doğasına uygundur. Nasıl ki, evrende sadece Bir&rsquo;in olması, Bir&rsquo;den çıkan şeylerin yani Akıl&rsquo;ın, Ruh&rsquo;un olmaması iyi olmayacak, Bir&rsquo;in iyiliğine ve cömertliğine uygun olmayacak idiyse; benzer şekilde sadece Ruh&rsquo;un (veya ruhların) olması, onlar tarafından meydana getirilen duyusal dünyanın, doğanın, bu doğa içinde yer alan tikel şeylerin meydana gelmemesi de varlık için iyi olmayacaktı. Nasıl ki, Bir&rsquo;in kendisinin taşması, açılması, çoklaşmasının, O&rsquo;nun veya Tanrı&rsquo;nın doğal, zorunlu ve cömert bir eylemi olarak yorumlanması gerekiyorsa, Ruh&rsquo;un kendisinin de kendisinden sonra gelen şeyi meydana getirmesi aynı ölçüde doğal, zorunlu ve cömertçe bir eylem olarak düşünülmelidir. Çünkü onun bu eylemi sayesindedir ki, yukarı varlıklarda, özel olarak Akıl&rsquo;da bulunan güç, bu gücün kendisinin tayin ettiği sınırlar içinde mümkün olan her şeye ulaşmış, her şey kendileri için mümkün olan mükemmellikten bir şekilde pay alma gücüne kavuşmuşlardır. Bu olay sayesindedir ki, duyusal dünyanın sahip olduğu güzellik, akılsal varlıkların en soylusunun gücünün ve iyiliğinin sonucu olarak kendini gösterme imkânını bulmuştur (IV, 8, 6). Böylece bütün bunlarda doğru ve adil olmayan hiçbir şey yoktur. Yanlış veya adaletsiz olan bu konuda aracı rolü oynayan ruhun, daha doğrusu bazı ruhların bu doğal eylemlerinde kalmamaları, tümüyle kendi iradeleriyle, kendilerinin sorumlu oldukları pozitif, spontan bir davranışları sonucu aslında kendi yaratımları olan duyusal dünyaya yönelmeleri, kendi eserleri olan hayallere, imgelere bağlanmaları, kendi özlerini unutarak kendilerine yabancılaşmaları ve böylece deyim yerindeyse kendi yansımaları içinde boğulmalarıdır.</p>

  <p class="p0">Plotinos&rsquo;un ruhun düşüşüne ilişkin kuramı budur. Onun Platon&rsquo;un ruh konusundaki sözünü ettiği çelişkiyi ortadan kaldırmak üzere önerdiği açıklama ve çözüm de budur. Ancak bu çözümün ne kadar başarılı olduğu şüphelidir. Çünkü Plotinos&rsquo;un bu çözümünün dayandığı Alem Ruhu ile bireysel insan ruhları arasında yaptığı ayrım kesinlikle tatmin edici olmadığı gibi onun Ruh&rsquo;un iki farklı hareketi, doğal ve kendiliğinden hareketi arasında yapmaya çalıştığı bu ayrım da pek ikna edici görünmemektedir.</p>

  <p class="p0">Önce birinci noktayı ele alalım. Plotinos&rsquo;un bütün sözleri, her zaman işaret ettiğimiz gibi, onun Alem Ruhu ile bireysel ruhlar arasında ciddi bir farklılığın varlığını kabul etmediğini göstermektedir. Onların her ikisi de, yine her zaman göstermeye çalıştığımız gibi, aynı doğaya sahip olup, kendi alanlarıyla ilgili olarak aynı görevi yerine getirmektedirler. Bu durumda onların birinin, yani Alem Ruhu&rsquo;nun kendi yarattığı veya meydana getirdiği duyusal dünyanın etkisine kapılmamasına karşılık, diğerinin, bireysel insan ruhlarının kendi ürünleri olan şeylerin etkilerine uğrayıp onlara teslim olmalarının akılsal bir açıklaması yoktur.</p>

  <p class="p0">İkinci noktaya gelince; Plotinos&rsquo;un Alem Ruhu ile ilgili olarak kendiliğinden, özgür bir hareketin mümkün olduğunu kabul etmeyip, bireysel ruhlarla ilgili olarak böyle bir imkânın veya gücün varlığını kabul etmesinin de fazla ikna edici bir değeri yok gibi görünmektedir. Plotinos&rsquo;un buradaki sorunu, aslında aynı konuda Platon&rsquo;un düşüncesinde var olan sorunun aynıdır veya onun bir devamıdır. Plotinos daha önce aynı konuda aynı güçlükle karşılaşmış olan Platon gibi, ruhun duyusal dünyada bulunmasının onun için bir iyilik mi, yoksa kötülük mü olduğu konusunda bir türlü karar verememektedir. Bundan dolayı ruhun doğal dünyadaki varlığını, Bir&rsquo;in genel taşmasının doğal bir sonucu ve uzantısı olarak doğal ve zorunlu bir olay olarak <span class="t13">kutsaması mı,</span> yoksa onun pozitif ve kendiliğinden bir hareketi sonucunda ortaya çıkan doğal dünyaya bir düşüşü olarak <span class="t13">mahkûm</span> mu etmesi gerektiğini bilememektedir. <span class="t13">Enneadlar&rsquo;ın</span> üzerinde durduğumuz kitabında Plotinos&rsquo;un savunduğu görüşün Platon&rsquo;un <span class="t13">Timaios</span>&rsquo;unda savunduğu görüşün paralelinde olduğu ve onun Ruh&rsquo;un duyusal dünyadaki varlığını duyusal dünya için daha çok bir iyilik olarak görmek ve göstermek istediği muhakkaktır. Ama <span class="t13">Enneadlar&rsquo;ın</span> başka bazı yerlerinde kesinlikle buna aykırı olan pasajlarla karşılaşmamız söz konusu olduğu gibi, <span class="t13">Enneadlarhn</span> bu kitabında gördüğümüz bu çözümünün de kendi içinde fazla başarılı olmadığını teslim etmek zorundayız.</p>

  <p class="p0">Plotinos&rsquo;un geniş olarak alıntıladığımız 8. kitabın 4. bölümü, onun bu kitapta bizi inandırmaya çalıştığı genel tezinin tersine duyusal dünyanın çokluğunu açık olarak mahkûm ettiğini göstermektedir. Parmenides &lsquo;Varlık Bir&rsquo;dir ve çokluk var değildir&rsquo; demişti. Plotinos, bu pasajda bir yandan çoğun veya çokluğun varlığını kabul etmekte, hatta onun Bir&rsquo;in kendisinden kaynaklandığını söylemekte ama öte yandan onu, onun temelinde bulunan bireyselliği, bireysel varlıkları mahkûm etmekten kendini alamamaktadır. Plotinos bu pasajda açıkça tümel olandan, Bütün&rsquo;den ayrılmanın, tikel varlıklar olarak ortaya çıkmanın bireyin kendisini tikele bağlaması, böylece tecrit ederek yalnızlığa mahkûm etmesi demek olduğunu söylemektedir. Platon, Parmenides&rsquo;i izleyerek var olanın ancak tümel olan olduğunu söylemişti. Aristoteles buna karşı çıkarak, tümelin var olduğunu, ancak asıl var olanın, birincil olanın tikel olduğunu kabul etmişti. Plotinos&rsquo;un burada Aristoteles gibi tikelin veya tikellerin varlığını kabul ettiğini görmekteyiz ama öte yandan o Parmenides&rsquo;e, Platon&rsquo;a geri dönerek açık bir şekilde farklı olanın, tikel ola nın, bireysel olanın kötü olduğunu söylemekte ve kurtuluşu tikelden, bireyden, farklı olandan kaçarak tümele, bir olana, aynı olana gidip onun içinde var olmakta veya erimekte bulmaktadır.</p>

  <p class="p0">Plotinos, ruhlar çokluğunu ne Aristoteles gibi maddenin varlığıyla, ne de Stoacılar gibi ruhun parçalanmasıyla açıklamaktadır. Ona göre ruhların çokluğunun asıl nedeni, onları Alem Ruhu&rsquo;na bağlayan bağların zayıflaması, gevşemesi ve her bir ruhun kendi tikelliğinde ortaya çıkmasıdır. Nitekim o aynı yönde olmak üzere bireysel insan ruhları arasındaki derece ve değer farklılıklarını da yine bu tikellik, bireysellik unsuruyla açıklamaktadır:</p>

  <p class="p5"><span class="t14">&ldquo; ... Ruhlar arasında da bir derece farklılığı vardır. Bazı ruhların Alem Ruhu&rsquo;ndan hiç ayrılmamasına, onun içinde kalmasına... karşılık başka bazıları evrensel varlıktan kendisi üzerinde özel bir etkinlikte bulundukları özel bir varlığa sıçrarlar&rdquo; (IV, 3, 6; VI, 4, 16).</span></p>

  <p class="p0">Bununla birlikte Plotinos, ruhun bu düşmüşlük durumunu, hiçbir zaman kendisinden kurtulmasının mümkün olmadığı bir varlık durumu, bir kader olarak da ele almaz. Plotinos&rsquo;un bireysel ruhlar kuramının olumlu veya pozitif yanı budur. Onun için ruh, bu arada insan ruhları doğaları itibariyle tanrısal-akılsal dünyaya ait oldukları için bu durumdan kurtulma yönünde bir arzu ve güce de sahiptirler:</p>

  <p class="p5"><span class="t14">&ldquo;Bütün bunlara rağmen onda [Ruh&rsquo;ta] aşkın bir şey vardır. O temaşa eylemine bir dönüşle [kendisini bedene bağlayan] prangalardan kurtulur ve yukarı doğru uçar. Bunu eski hatıralarını gerçek varlıkla ilgili yeni bir temaşanın hareket noktası kılmak suretiyle yapar. Bu yolu tutan ruhlar sırasıyla bu iki dünyada da yaşarlar&rdquo; (IV, 8, 4).</span></p>

  <p class="p0">&nbsp;</p>

  <p class="p0"><span class="t11">Ruhun Yetileri</span></p>

  <p class="p0">Plotinos&rsquo;ta Ruh&rsquo;un yetilerinden söz etmek asıl anlamında onun psikolojisini ele almaktır. Çünkü psikoloji ruhun yetilerinin veya ruhta gerçekleşen duyum, algı, hafıza, hayal gücü, hatırlama gibi zihinsel; haz, acı, arzu, öfke gibi duygusal veya heyecansal olgu veya süreçlerin incelenmesidir.</p>

  <p class="p0">Ancak Plotinos&rsquo;un psikolojisinde bu tür olayların incelenmesini bekleyen ciddi bir problem vardır. Plotinos&rsquo;ta Ruh&rsquo;un, bir hipostaz olarak, tinsel-akılsal dünyanın son aşaması veya ilkesi olarak, bu tür olayların gerçekleşmesinin yeri veya ilkesi olması mümkün değildir. Çünkü bir hipostaz olarak Ruh&rsquo;un, daha önce işaret ettiğimiz gibi, ancak tek bir etkinliği olabilir:</p>

  <p class="p0">Nous&rsquo;un veya Akıl&rsquo;ın, içinde hiçbir duyusal unsur içermeyen saf temaşası. Bu temaşa ise temaşa eden ile temaşa edilen arasındaki zorunlu ayrım bir yana, Ruh&rsquo;un kendisi olmayan, kendisi dışında bulunan herhangi bir şeye ilgisini, dikkatini tümüyle dışta bırakma, reddetme özelliğine sahiptir. Ruhun gerek duyum, algı, hatırlama gibi geleneksel zihinsel, gerekse özellikle haz, acı, öfke ve tutkular gibi duygusal veya heyecan içeren faaliyetleri ise tam da onun bu ikinci yani kendi dışında olan bir şeyle ilişkisinin sonucu olarak ortaya çıkmak zorundadır.</p>

  <p class="p0">Böylece ruhun sözünü ettiğimiz bütün bu normal işlevleri yani herhangi bir psikolojinin esas konusu olan ruhsal olaylar veya süreçler, Plotinos&rsquo;un ruh kuramında, bir hipostaz olarak Ruh&rsquo;a veya insan ruhunun tözsel olan üst kısmına değil, onun ancak aşağı kısmına yani duyusal dünyayla ilişki içinde bulunan kısmına ait olmak zorundadır. Bunun sonucu olarak onlar Plotinos&rsquo;ta ruhsal hayatın gerçek özünü değil, ancak bedenle ilişkisinin sonucu olarak ortaya çıkan birtakım ilineklerini teşkil ederler ve yine böylece bilincin kendisi bile Plotinos için Ruh&rsquo;un bir ana niteliği değil, ancak bir ilineği, ilineksel bir zayıf durumu olabilir.</p>

  <p class="p0">Bununla birlikte Ruh, yukarıda gördüğümüz gibi çoğu zaman veya insanların çoğunluğu ile ilgili olarak kendinde değildir. Ruh&rsquo;un Alem Ruhu olarak Doğa&rsquo;yı meydana getirmesine, dolayısıyla bir bütün olarak duyusal evrenle ilişki içinde olmasına paralel olarak bireysel tikel ruhlar ve özel olarak insan ruhları kendi bireysel maddeleri, bedenleri ile ilişki içindedirler. İşte bundan Ruh&rsquo;un bu, aşağı kısmına ait olan duyum, algı, hayal gücü, hatırlama, arzulama, öfkelenme, tutku duyma gibi yetileri ve bu yetilerin ürünleri olan ruhsal olaylar çıkar.</p>

  <p class="p0">Böylece Plotinos&rsquo;ta Ruh&rsquo;un faaliyetlerini esas olarak iki gruba ayırmamız gerekir: Onun Ruh olarak kendi özüne, doğasına uygun olan faaliyetleri ve onun Doğa olarak, doğal dünyada bulunan bireysel bedenlerle birleşen bireysel ruhlar olarak bu birleşmeden kaynaklanan diğer faaliyetleri.</p>

  <p class="p0">Plotinos&rsquo;un Ruh&rsquo;un bu ikinci tür faaliyetlerini kesinlikle ruhun bir zenginleşmesi olarak görmeyeceği aşikârdır. Tersine bu ikinci tür faaliyetler onun kendisine yabancılaşması, kendisini terk etmesi sonucu ortaya çıkan faaliyetler oldukları için Plotinos&rsquo;ta Ruh&rsquo;un ancak yoksullaşması anlamına gelmek zorundadırlar. Başka bir ifadeyle Plotinos&rsquo;ta duyusal dünyanın iyiliği ve zenginliği ile Ruh&rsquo;un iyiliği ve zenginliği arasında ters bir orantı vardır. Duyusal dünyanın iyiliği Ruh&rsquo;un kötülüğü, duyusal dünyanın zenginleşmesi ise Ruh&rsquo;un yoksullaşması anlamına gelir.</p>

  <p class="p0">Ancak Plotinos&rsquo;un Ruh&rsquo;un sözünü ettiğimiz bu ikinci tür faaliyetlerini sadece veya özü itibariyle bedenden ileri gelen faaliyetler olarak göremeyeceği de açıktır. Çünkü daha önce çeşitli vesilelerle işaret ettiğimiz gibi Plotinos için beden veya fiziksel madde, kendisi bakımından hiçbir güce sahip olmayan, bütün güç ve etkinliğini ruhtan alan bir şeydir. O halde duyum veya algı, hayal gücü veya hatırlama, arzu veya tutkular, bütün bunlar ruhun bedenle birlikte bulunmasından ileri gelen, bu olgudan kaynaklanan şeylerdir, ama onların asıl nedeni, asıl faili veya meydana getiricisi, beden değildir, ruhtur. Beden bütün bu faaliyetlerde ruhun ancak bir aleti, aracı olmak durumundadır. Plotinos&rsquo;un güzel benzetmesiyle bütün ruhsal faaliyetlerde ruhun bedenle ilişkisi, bir sanatçının, sanatını icra etmek için kendisinden yararlandığı aletle ilişkisi gibidir. Bütün ruhsal olaylarda beden her zaman bir etkiye maruz kalan, etkilenen; ruh ise bu etkiyi duyan, bedenin uğradığı bu etkiyi bilen ve böylece onun üzerinde yargıda bulunan şeydir (IV, 3, 26). Bu aynı zamanda onun bu etki veya etkilenim üzerine deyim yerindeyse tarafsız bir tutum takınmasını, onu adeta bir gözlemci olarak dıştan seyretmesini ve benimsemesi veya reddetmesini mümkün kılan bir şey olacaktır. Plotinos böylece özellikle arzular, haz ve acı duyguları, heyecanlar ve tutkular söz konusu olduğunda Ruh&rsquo;un bedende meydana gelen bu etkilenimleri yargılayabileceğini, tasvip veya reddedebileceğini savunur.</p>

  <p class="p0">Plotinos ruhsal olayların bu ikili boyutunu en açık bir biçimde duyum öğretisinde ortaya koyar. Stoacılar, daha önce gördüğümüz gibi, duyumu dış dünyaya ait nesnelerin ruh veya zihin üzerine etki ederek ona bir tür damgalarını vurmaları olarak açıklamışlardı. Plotinos&rsquo;a göre ise duyum, Platon&rsquo;un Phaidon&rsquo;da söylemiş olduğu gibi kesinlikle ruhun bu tür edilgin bir izlenimi (impression) olamaz. Bütün psikolojik olayların ana malzemesi veya hareket noktası olan duyum veya genel olarak algı, ruhun bir duygulanımı, etkilenimi (affection) değil, tersine bir eylemi, etkinliğidir (activity). Söz konusu edilgin değişme, etkilenim ruhun kendisinde değil, ancak bedende, canlı bedende meydana gelir. Ruhun duyum veya algıdaki rolü tümüyle etkin bir tarzda olmak üzere beden tarafından alınan veya maruz kalınan bu izlenimleri <span class="t13">gözlemlemesi, bilmesi</span> ve onlar üzerinde <span class="t13">yargıda bulunmasından</span> ibarettir.</p>

  <p class="p0">Plotinos duyumun, ruhun veya zihnin Stoacı tarzda bir etkilenmesi olmadığını göstermek üzere çeşitli olgulara dayanır. Örneğin görme olayında görülen şey, gözün baktığı bir yerde, dışardadır. Görme duyumu onun bu dışarıya doğru bakması sonucu meydana gelir. Eğer görme, bir yüzüğün bal mumunda bıraktığı iz gibi zihin üzerine basılan bir damga olsaydı yani zihin veya ruh, görülen şeyin formuna bal mumunun üzerine basılan bir damga gibi bir izlenim olarak sahip olmuş olsaydı, onun dışarıya bakmaması gerekirdi (IV, 6, 1).</p>

  <p class="p0">Sonra görme duyumu, sadece görülen nesne değil, nesne ile göz arasındaki mesafe hakkında da bize bilgi verir yani nesnenin göze hangi uzaklıkta bulunduğunu da söyler. Eğer duyum, zihnin kendisinde ve onun üzerine basılan bir damga gibi meydana gelmiş olsaydı, onun görülen nesneyi kendisinden hiçbir uzaklıkla ayrılmamış bir şey olarak görmesi gerekirdi (iV, 6, 1).</p>

  <p class="p0">Sonra göz sadece gökte bulunan nesneleri değil göğün kendisini de görür, ama göğün, zihin üzerine basılan bir damgası olabilir mi? Gök, böyle bir damga olamayacak kadar geniş değil midir? (iV, 6, 1).</p>

  <p class="p0">Bütün bunlardan daha önemli olmak üzere eğer görmek, görülen şeylerin damgalarını almak olsaydı şeylerin kendilerini hiçbir zaman göremez, ancak onların bizde bıraktıkları izleri yani gölgelerini veya hayallerini görebilirdik. Ancak bu durumda şeylerin kendileri onlar hakkındaki görmelerimizden yani izlenimlerimizden farklı olabilirlerdi. Başka bir ifadeyle bu durumda gördüğümüz şeylerin, şeylerin kendileri olduğundan hiçbir şekilde emin olamazdık (iV, 6, 1).</p>

  <p class="p0">Nihayet gözümüze yapıştırılan bir şeyi göremeyiz. Onu görmemiz için ona belli bir mesafeden bakmamız gerekir. Aynı durum zihin için de söz konusudur: Eğer zihin, üzerine nesnenin damgasını bastığı bir şey olsaydı, söz konusu nesneyi algılayamazdı (iV, 6, 1).</p>

  <p class="p0">Plotinos&rsquo;a göre duyum, böylece ruhla bedenin bir arada bulunmasından meydana gelen ortak bir olaydır. Ruh&rsquo;un tümüyle kendine mahsus algıları olduğu gibi bedenle birlikte bulunmasından meydana gelen algıları da vardır. Onun bedenle birlikte bulunmasından meydana gelen algısı demek olan duyum, kendi başına sahip olduğu algısının yani saf tinsel algısının zayıf bir kopyasından başka bir şey değildir. Plotinos&rsquo;a göre böylece duyumlarla saf tinsel algılar arasındaki fark, bir nitelik farkı değil, sadece bir derece farkı olarak kabul edilebilir. Duyular tarafından algılanan nesne, tinsel gerçekliğin bir imgesinden başka bir şey olmadığı için duyum, &lsquo;ruhun bir tür rüyası&rsquo; olarak tanımlanabilir.</p>

  <p class="p0">Öte yandan Plotinos, Platon gibi duyusal bilginin fazla bir değeri olduğunu da kabul etmez. Çünkü ilk olarak duyusal algı bize şeyin kendisini değil, ancak imgesini verir. İkinci olarak duyu algısı, duyu organının duyusal nesneden etkilenim tarzına bağımlıdır. Nihayet birazdan göreceğimiz gibi duyusal algılar, kendi başlarına bilgiyi meydana getirmezler: onların verdikleri izlenimlerin bilgi olması için akla, daha doğrusu insan aklının üst yetisi olan çıkarsamacı akla ihtiyaç vardır. Duyusal izlenimler ancak bu ikincinin işe karışması sayesinde yargılara dönüşür ve bilgi, daha doğrusu duyusal bilgi, ancak yargılardan meydana gelir (V, 5, 1).</p>

  <p class="p0">Plotinos hafızayı daha ayrıntılı bir şekilde ele alır. Duyuma oranla hafızada ruhun rolü daha açıktır ve onda ruh bedene daha az ihtiyaç gösterir. Hafıza, duyum aracılığıyla elde edilen imgelerin ruhta tutulması, saklanmasıdır. Dolayısıyla onda ruha daha fazla ihtiyaç vardır. Çünkü şeylerin sürekli bir akış içinde olmalarına karşılık, hafıza onlara, onlarda olmayan bir kalıcılık, değişmezlik sağlar.</p>

  <p class="p0">Bununla birlikte hafıza da duyum gibi ancak zamanın içinde yer alır ve içinde zamanla ilgili bir unsur içerir. Çünkü hafıza bir zamanlar var olan, ancak şimdi var olmayan bir şeye aittir. Böylece o her zaman geçmişte meydana gelmiş olan bir şeyin zamanıyla ilgili bir bilinçle birlikte bulunur. Plotinos için bu Aristoteles&rsquo;in haklı olarak işaret etmiş olduğu gibi, ancak zaman duygusuna sahip olan varlıkların bir hafızaya sahip olabilecekleri anlamına gelir:</p>

  <p class="p5"><span class="t14">&ldquo;Eğer hafıza, ister öğrenilen, isterse yaşanmış bir şey olarak kazanılan bir şeyse... zaman dışı varlıkların hafızası yoktur. Böylece Tanrı&rsquo;ya veya gerçek varlığa veya Akıl&rsquo;a bir hafıza izafe etmememiz gerekir. Çünkü onlarda, onların kendilerine dıştan olan hiçbir şey yoktur ve onlar için zaman yoktur. Gerçek varlık ezeli-ebedilik içinde yer alır. Onda önce veya sonra yoktur. O her zaman olduğu gibidir; hiçbir değişme kabul etmeksizin her zaman aynı durumda bulunur&rdquo; (IV, 3, 25).</span></p>

  <p class="p5"><span class="t14">&ldquo;Eğer Akıl&rsquo;ın dünyasında yer alan gerçeklikler ezeli ve ebedi oldukları, zaman içinde olmadıklarından ötürü Akıl&rsquo;ın her eylemi zaman dışı ise, onda sadece aşağı dünyaya ait şeylere değil, herhangi bir şeye ilişkin bir hafızanın olması imkânsızdır&rdquo; (IV, 4, 1).</span></p>

  <p class="p0">Böylece Plotinos&rsquo;a göre Ruh&rsquo;un hafızaya sahip olması, onun Akıl dünyasından çıkmasının, duyusal dünyaya inmesinin sonucudur.</p>

  <p class="p5"><span class="t14">&ldquo;Ruh, saf ve basit olarak akılsal dünyada bulunduğunda, onun gibi değişmezlik özelliğine sahiptir... ancak bu dünyadan çıktığında, onunla birliğini devam ettirmeyip kendi bireyselliğini kazandığında, ondan farklı olmak istediğinde, deyim yerindeyse başını dışarı doğru uzattığında, hafıza kazanır. Akılsal dünyada bulunan şeyle ilgili hafızası onu aşağı doğru düşmekten alıkoymaya devam ederken, aşağı dünyada yer alan şeylerle ilgili hafızası kendisini aşağı doğru çeker&rdquo; (IV, 4, 2).</span></p>

  <p class="p0">Plotinos bu vesileyle hafıza (memory) ile hatırlama (recollection) arasında da bir ayrım yapmayı uygun bulur: Hafızanın her zaman kendisine tekabül ettiği bir nesneyi gerektirmesine ve Aristoteles&rsquo;in dediği gibi &lsquo;imgesi olduğu bir nesneyi temsil eden bir kopya olarak duyusal bir resmin kalıcı bir temsili&rsquo; olmasına karşılık, hatırlama aktif bir araştırma, hatırlama gücü veya çabasıdır. Böylece aşağı düzeyden hayvanlarda sadece hafızanın bulunmasına karşılık, yalnızca insan hatırlamaya yani daha yüksek türden iradi ve akılsal etkinliğe sahiptir.</p>

  <p class="p0">Platon bilginin hatırlama olduğu, Ruh&rsquo;un duyusal, tikel algılarında daha önceki hayatında görmüş, yaşamış olduğu İdeaları hatırladığını söylemekteydi. Plotinos buna karşı çıkar. Ona göre hatırlama Ruh&rsquo;un bir önceki hayatında görmüş, yaşamış olduğu şeyleri hatırlaması değildir, daha çok kendisinde <span class="t13">potansiyel olarak</span> bulunan kavramları fiil haline geçirmesidir:</p>

  <p class="p5"><span class="t14">&ldquo;Ruh akılsal dünyayı terk ettiğinde hatıralarını yeniden kazanır. O onlara bu dünyada da bir şekilde sahipti. Ancak onlara</span> <span class="t15">potansiyel olarak</span> <span class="t14">sahipti. Akılsal gerçekliklerin aktif faaliyeti onları karartmış, Üzerlerini örtmüştü... Ruh&rsquo;un bu dünyayı terk etmesinden sonra onların potansiyel varlığı aktüel hale gelmiş olur ve ruh daha önce orada görmüş olduğu şeyleri tekrar görme durumuna girmiş olur&rdquo; (IV, 4, 4).</span></p>

  <p class="p0">Plotinos psikolojisinde hayal gücünü (imagination, phantasia) özel olarak ele alır ve ona Ruh&rsquo;un duyum ve düşünme (noesis) yetileri arasında bir yer verir. Hayal gücü, böylece hem duyumla hem de düşünceyle ilişkidir. Onun ana işlevi duyum ve düşünceden gelen şeyleri zihinsel imgelere, hayallere çevirmektir. Bundan dolayı onun bir aşağı, bir de yukarı kısmından veya türünden söz etmek mümkündür. &lsquo;Duyusal hayal gücü&rsquo;nün, duyusal dünyadan gelen izlenimleri, zihinsel tasarımlara (representation) çevirmesine karşılık &lsquo;entelektüel hayal gücü&rsquo; bunun benzeri olan bir şeyi akıldan gelen düşünceler için yapar. Sonuçta entelektüel hayal gücü, Platon&rsquo;un dediği gibi, &lsquo;düşünceleri imgeler biçiminde temsil etme yetisi&rsquo;dir.</p>

  <p class="p0">(Plotinos&rsquo;un hayal gücü hakkındaki bu kuramı İslâm filozofları, özellikle Farabi için çok önemli olacak, onun peygamberlik kuramının temelini oluşturacaktır. Farabi peygamberi, filozoftan farklı olarak esas itibariyle güçlü bir hayal gücüne sahip bir insan olarak tanımlayacak ve onun ana özelliğinin yukarı dünyadan, Faal Akıl&rsquo;dan gelen &lsquo;felsefi, entelektüel doğrular&rsquo;ı, halkın anlayış seviyesine uyarlanmış imgeler, benzetmeler olarak temsil etme yeteneğine sahip olması olduğunu söyleyecektir.)</p>

  <p class="p0">Plotinos Aristoteles&rsquo;in hayal gücü ile kanı (doksa) arasında yaptığı ayrımı kabul eder. Aristoteles&rsquo;e göre hayal gücü kanıdan, bu ikincinin her zaman bir inançla (pistis) birlikte bulunmasına karşılık, kendisinde böyle bir inancın olmaması bakımından ayrılır. Plotinos da hayal gücünün, yüksek derecesinde bir kanıya dönüştüğü görüşünü kabul eder.</p>

  <p class="p0">Bununla birlikte Ruh&rsquo;un yetileri arasında en yükseği hiç şüphesiz akıl veya anlıktır (understanding, dianoia). Ancak Plotinos&rsquo;un burada kastettiği akıl, gerçeğin, özün bilgisine doğrudan bir temaşa yoluyla erme gücüne sahip olan <span class="t13">sezgisel akıl</span> değil, çıkarsamacı veya diskürsif akıldır. Plotinos&rsquo;a göre bu akıl, duyusal dünya ile Akıl arasında bir yerde bulunur ve insan olarak, insan olma düzeyinde sahip olduğumuz en yüksek yetimizdir.</p>

  <p class="p0">Plotinos bu aklı ve işlevini özel olarak V. Ennead&rsquo;ın 3. kitabında ele alır ve onun bir yandan duyulardan, öbür yandan Akıl&rsquo;dan gelen bir şeyle ilişki içinde olduğunu göstermeye çalışır. Duyular akla, izlenimler vasıtasıyla üzerinde konuşacağı, çalışacağı nesneyi verirler; Akıl&rsquo;dan ise o, söz konusu şey üzerine vereceği yargının kavramını, normunu alır.</p>

  <p class="p0">Daha somut veya ayrıntılı bir biçimde ifade edersek, Plotinos&rsquo;a göre, ruh daha önceden işaret ettiğimiz şekilde içinde bulunduğu bedenin deneyimini paylaşır. Bu deneyim, duyum veya duyusal algıdır. Duyusal algı, ruha birtakım zihinsel imgeler sağlar. Ruh, daha doğrusu onun akıl yürüten, çıkarsama yapan kısmı, bu imgeleri birbirleriyle birleştirerek ve ayırarak onlar hakkında yargılar oluşturur.</p>

  <p class="p0">Ruh bunu nasıl yapar? Bunun için o kendisine daha önceden duyum tarafından sağlanmış olan eski algılara da başvurur. Bu süreç, Ruh&rsquo;un hatırlama diye adlandırılması gereken sürecidir. Ancak ruhun yargıda bulunması için sadece duyusal izlenimler, onların birikmesinden meydana gelen hafıza, hatıralar ve bunlar üzerine çalışan hayal gücü yeterli değildir. Eğer ruh sadece bu aşamada kalsaydı yani duyusal algıdan gelen eski ve yeni izlenimleri kaydetmek, onları birbirleriyle birleştirmek, ayırmak, karşılaştırmakla yetinseydi, onlar üzerinde bir yargıda bulunamazdı. Bu izlenimleri bilirdi ve bilgisi onların bu bilgisinden ileri gitmezdi. Plotinos&rsquo;un verdiği örnekle, ruh Sokrates&rsquo;e ait bir izlenime sahip olduğunda, bu izlenime sahip olduğunu bilir ve bu izlenimi hafıza yardımıyla ona ait diğer izlenimlerle birleştirdiğinde söyleyeceği tek şey, onun Sokrates olduğundan ibaret kalırdı:</p>

  <p class="p5"><span class="t14">&ldquo;O halde duyusal algı bir insani varlığı görür ve ona ilişkin izlenimi çıkarsamacı akla verir. Peki akıl ne der? Henüz bir şey söylemez; o, kendi kendisine &lsquo;Kim bu adam?&rsquo; demedikçe sadece bunu bilir ve burada durur; eğer onunla daha önce karşılaşmış ise hafızanın yardımıyla onun Sokrates olduğunu söyler&rdquo; (V, 3, 3).</span></p>

  <p class="p0">Ancak bu Sokrates&rsquo;le ilgili olarak, henüz bir bilgi değildir. Eğer akıl burada kalmayarak &lsquo;Sokrates&rsquo;in iyi bir adam olup olmadığı&rsquo;nı da söylerse duyusal izlenimler tarafından kendisine sağlanan şey üzerinde konuşmakla birlikte ona bir şey eklemiş olur: Bu, Sokrates&rsquo;in &lsquo;iyi olduğu&rsquo;dur. Plotinos&rsquo;a göre bu yargı aklın kendisinden gelmektedir, çünkü kendinde iyinin ölçütüne sahip olan şey, akıldır. Böylece Sokrates&rsquo;in iyi olduğuna ilişkin bu yargının kaynağı duyu değildir, kendisi yani akıldır, daha doğrusu Ruh&rsquo;ta bulunan Akıl&rsquo;dır:</p>

  <p class="p5"><span class="t14">&ldquo;Ruh, kendinde iyiye nasıl sahiptir? Çünkü o, iyiye benzer ve bu tür bir şeyin algısıyla ilgili olarak kendisini aydınlatan Akıl&rsquo;dan güç alır. Çünkü bu Ruh&rsquo;un saf kısmıdır ve o kendisine inen aklın yansımasını kazanır&rdquo; (V, 3, 3).</span></p>

  <p class="p0">Böylece insan aklı, çıkarsamacı akıl, Plotinos için, duyulardan gelen izlenimleri alarak onları yukarıdan gelen kavramlarla birleştirip yargıda bulunma yetisidir. O, Akıl değildir, çünkü Akıl&rsquo;ın bilmesi için kendi dışında bulunan bir şeye yönelmesi gerekmez. İnsan aklı ise dış şeyleri kavramak, anlamak için yaratılmıştır. Öte yandan bu dış şeylerin sadece duyumlar, izlenimler olarak bilgisinin, bilgi olması da mümkün değildir; çünkü izlenimler sadece izlenimlerdir. Onların bilgi olması için yargılara dönüşmeleri gerekir.</p>

  <p class="p0">O halde duyum veya duyusal algı ile saf sezgi, entelektüel sezgi arasında yer alan bir bilme yetisine ihtiyacımız vardır. Bu yeti, Ruh&rsquo;un en üst yetisi olan kavrama yetisi, çıkarsamacı akıldır. Böylece Ruh&rsquo;un kendisinin duyusal dünya, madde ile Akıl arasında aracı bir varlık olması gibi, Ruh&rsquo;un bu üst yetisi de gerçekte bilgi olmayan duyusal bilgi ile saf, entelektüel bilgi arasında akılsal bilginin imkânını sağlayan şey olarak karşımıza çıkar. Plotinos&rsquo;un sözleriyle</p>

  <p class="p5"><span class="t14">&ldquo;Bizler Akıl değiliz. Ancak kendisini alan akılsal gücümüzle Akıl&rsquo;a uygun davranırız. Çünkü her ne kadar algılayan bizler olmasak da algıyla kavrarız... Akıl yürüten ve çıkarsamacı akıl aracılığıyla Akıl&rsquo;ın eylemlerini &lsquo;kendimiz kılan&rsquo; biziz. Duyusal algının faaliyetlerinin bize aşağıdan gelmesiyle aynı tarzda olmak üzere Akıl&rsquo;ın faaliyetleri bize yukarıdan gelir. Ruhumuzun bu, yani ana kısmıyla biri daha iyi, diğeri daha kötü olan iki güç arasında yer alırız. Daha kötü olan, duyusal algının; daha iyi olan, Akıl&rsquo;ın gü cüdür. Duyusal algının her zaman bizim eserimiz olduğu konusunda genel olarak görüş birliği olmasına karşılık -çünkü biz her zaman algılarız-, Akıl konusunda görüş ayrılığı vardır. Bunun nedeni gerek onu her zaman kullanmamamız, gerekse onun bizden &lsquo;ayrı&rsquo; olmasıdır. O bizden ayrıdır, çünkü bize doğru eğilmez, tersine biz yukarıya, ona doğru bakarız. Böylece duyu algısı bizim habercimiz, Akıl ise hükümdarımızdır&rdquo; (V, 3, 3).</span></p>

  <p class="p0">&nbsp;</p>

  <p class="p0"><span class="t11">Duygular ve Tutkular</span></p>

  <p class="p0">Plotinos heyecan ve tutkuların (pathe) yani haz ve acı, arzu, öfke gibi duyguların veya duygulanımların (affection) da ne bedene ne de ruha ait şeyler oldukları görüşündedir. Platon&rsquo;un bu konudaki tereddüdü bilinmektedir. O <span class="t13">Phaidon</span><span class="t16">1</span> da arzuları bedene mal etmesine karşılık <span class="t13">Philebos</span>&rsquo;ta onların kaynağının ruh olduğunu söylemektedir. Buna karşılık Plotinos&rsquo;un bu konuda tereddüdü yoktur: heyecan ve tutkulara sahip olan şey ne yalnız başına beden, ne de ruhtur. Yalnız başına beden olamaz, çünkü ruha sahip olmayan, ruh tarafından canlandırılmayan bedenin herhangi bir şey duyması imkânsızdır: &ldquo;<span class="t13">Cansız bedenin başına ne gelebilir?</span>&rdquo; Kendi başına ruhun da onlara sahip olması düşünülemez, &ldquo;<span class="t13">çünkü ruh doğası itibariyle bölünmeyi kabul etmez</span>&rdquo; (iV, 4, 18); başka deyişle onun doğası, etkilenme değil etkilenmemedir. Böylece acı ve hazzı da içinde bulunduran bütün duygulanımları, heyecanları veya tutkuları kabul eden şey, ancak bileşik varlık yani ruha sahip olan beden, daha doğrusu bedene sahip olan ruh olabilir. Duyum veya algı gibi fiziksel acı veya haz, arzu veya öfke de ruh ve bedenin ortak varlığını, ortak operasyonunu gerektirir.</p>

  <p class="p0">Özel olarak haz veya acı duygularını ele alalım: Plotinos onları birer duygulanım olarak değil de algı veya bilgi olarak tanımlar. Daha doğrusu Plotinos&rsquo;a göre, acı ve zevk, yalnızca bedeni etkiler, etkisini yalnızca onun üzerinde gösterir, ama bedenin bu etkilenmesi tümüyle tarafsız veya tutkusuz bir bilgi olarak ruh tarafından algılanır; başka bir ifadeyle ruh bedenin bu etkilenmesini bilir:</p>

  <p class="p5"><span class="t14">&ldquo;Çünkü bedenimiz başka bir kimseye ait değildir; bizimdir ve bize ait olduğu için de biz onunla ilgileniriz. Biz bedenimiz değiliz, ama ondan ayrı da değiliz... dolayısıyla onun acı ve zevkleriyle ilgiliyiz. Daha zayıf olduğumuz, kendimizi ondan ayırmadığımız, bedenimizi en şerefli parçamız, gerçek kendimiz olarak görüp bunun neticesinde onun içine gömüldüğümüz ölçüde bu ilgimiz daha da büyüktür&rdquo; (IV, 4, 18).</span></p>

  <p class="p0">Plotinos&rsquo;un bu görüşü onun fiziksel-duyusal bir olgu olarak haz ve acının varlığıyla, bu olgunun ruhsal-bilgisel bilgisi veya bilinci arasında bir ayrım yaptığı anlamına gelmektedir. Öte yandan o aynı zamanda ruhun bedenin duyduğu veya yaşadığı bu duygulanımına katılması veya katılmaması, ona önem vermesi veya vermemesinin mümkün olduğu anlamına gelmektedir. Stoacılar insanı mutluluğa götüren şeyin haz ve acılardan etkilenmemek, tutkuların peşinden gitmemek olduğunu ileri sürmüşlerdi. Plotinos&rsquo;un haz ve acıyı, tutkuları yalnızca bedene yükleyen, ruhun bu duygulanımlar üzerinde tutkusuz yargı ve denetim gücünü kabul eden bu görüşüyle Stoacıları izlediğini görmekteyiz.</p>

  <p class="p0">Plotinos ruhun bedenin sözü edilen duygulanımını duyması veya bilmesi ile ilgili ilginç bir örnek verir. Bu, cerrahi ameliyat örneğidir. Cerrahi bir ameliyatta insanın bir tarafı kesildiğinde, bu kesilme onun maddi parçasında, bedeninde meydana gelen bir olaydır. Ancak bedenin maddi parçasında acının duyulmasının nedeni onun yani bedenin saf ve basit olarak bir madde olmayışı, bazı maddi olmayan koşullar altında bulunan özel madde, canlı madde olmasıdır. Acı aslında bu maddi kısımda var olmak veya meydana gelmekle birlikte ruhun kendisi de bu kısımda onunla birlikte bulunduğu için onun yani acının algısına sahip olur, onu bilir (IV, 4, 19).</p>

  <p class="p0">Plotinos bunun böyle olduğunu göstermek için bir başka olguya, ruhun bu acıyı sadece sözü edilen değişmeye uğrayan yerde yani organda hissetmesi, başka bir yerde hissetmemesi olgusuna başvurur. Plotinos&rsquo;un, Platon&rsquo;un Timaios&rsquo;ta savunduğu ruhun farklı kısımlarının bedenin farklı kısımlarında lokalize olduğu görüşünden memnun olmadığı, bunun tersine onun bir bütün olarak bedenin her noktasında bulunduğu görüşünü savunduğunu biliyoruz (IV, 3, 19-20). Bu tezine uygun olarak şu görüşü ileri sürer ki, eğer bu acıyı hisseden ruh olsaydı, onu bedenin her tarafında duyması gerekirdi. Ancak bu durumda onun bu acının yerini, özel yerini bilmemesi gerekirdi (IV, 4, 19).</p>

  <p class="p0">Arzuya gelince, Plotinos onu da aynı şekilde açıklar. Ancak arzu, acı veya hazza göre daha karmaşık bir olaydır. Plotinos için bedensel arzuların kaynağı, hayata sahip olan cisim yani bedendir. Belirlenmemiş maddenin yani hayata sahip olmayan bedenin haz veya acı gibi herhangi bir arzu duyması söz konusu olamaz. Öte yandan, saf ruhun kendisinin de herhangi bir haz veya acı peşinde koşması yani bir arzu duyması mümkün değildir. O halde arzu da yalnızca canlı maddeye yani ruha sahip olan bedene aittir. Nedeni, eksikliğini duyduğu bir şeyi elde etmek, canlılığını devam ettirmek veya arttırmak yönünde duyduğu bir ihtiyaçtır. Ancak bu, bir tür ilk arzu veya ön-arzudur (pre-desire) ve belki onu daha doğru olarak dürtü (impulse) diye adlandırmamız gerekir. Nasıl ki, acıda bedenin bir yerinde meydana gelen bir kesilmenin, tahribin arkasından onun ruh tarafından algılanması, bilinmesi geliyor idiyse, aynı şekilde arzuda da canlı maddenin duyduğu bu ön-arzunun arkasından onun ruh yani doğa tarafından bilinmesi gelir. Yine nasıl ki, acı ve hazzı duyan, bedenin üzerinde yer alan ruhun bu acı veya hazdan etkilenmemesi, sadece onu bilmesi ve yargılaması, dolayısıyla ona katılıp katılmaması, ona önem verip vermemesi mümkün idiyse, benzeri şekilde doğa da bedenin her arzusunu yerine getirmek durumunda veya zorunda değildir. Tersine onun görevi, bedenin arzularının gerçekten onun yararına olup olmadığı konusunda karar vermektir. Dolayısıyla o, bazen bedenin arzusuna katılır, bazen onun bu arzusunu geri çevirir. Çünkü doğanın ana amacı, bir bütün olarak bedenin varlığını korumak ve devam ettirmektir. Böylece bedenin arzuları onun bu amacına uygun olduğu zaman doğa tarafından desteklenir, aksi takdirde onun tarafından göz önüne alınmaz, reddedilir (IV, 4, 20-21).</p>

  <p class="p0">Bu bağlamda Plotinos doğayı, acı çeken çocuğunun arzularını doğru okuyan bir anneye benzetir. Eğer anne arzuların veya isteklerinin doğru, kendisi için yararlı olduğuna ikna olursa, çocuğunun arzularına katılır ve onun deneyini kendi deneyi olarak benimsemeye yönelir:</p>

  <p class="p5"><span class="t14">&ldquo;O halde arzuyu başlatan, doğa değildir, şu veya bu yönde etkilenen ve... acı ve zevk duyan, canlı bedendir. Doğa ise acı çeken yavrusunun arzularını yerine getirmeye, onu iyileştirerek tekrar kendisine gelmesini sağlamaya çalışan anneye benzer. O, bu çabasında yavrusunun arzusuna katılır ve onun acısının çaresini bulmak ister. Böylelikle söz konusu arzunun gerçekleştirilmesi, bedenden doğaya geçer. Demek ki, arzunun bedenin kendisinden doğduğunu... doğanın bir başka şeyden ve bu başka şey aracılığıyla arzu ettiğini, arzu edilen veya edilmeyen şeyi meydana getiren şeyin bir başka ruh olduğunu söyleyebiliriz&rdquo; (IV, 4, 20).</span></p>

  <p class="p0">Plotinos bundan sonra ruhun akıllı olmayan kısmının bir başka ürününe, öfkeye geçer. Ona göre arzu gibi öfkenin de kaynağının bileşik varlık yani ruha sahip olan beden olduğunu düşünmekte bir yanlış yoktur. Böylece acı çeken veya bir zarara uğrayan bedenin bu durumunun ruhta zihinsel bir imge veya algı meydana getirdiğini, bu imgenin veya algının ruhu bedenin sözü edilen durumuyla ilişki içine soktuğunu ve öfkenin işte ruhun bu acıyı meydana getiren şeye karşı bir &lsquo;ayaklanması&rsquo; olarak ortaya çıktığını söyleyebiliriz. Ancak Plotinos kaynağı acı ve zevk gibi, arzu gibi beden olan bu tür bir öfkenin yanında bir başka tür öfkenin, ruha aşağıdan değil de yukarıdan gelen bir öfkenin de varlığını kabul eder. Bu, ruhun akıllı kısmının, yapılan bir haksızlığı gördüğünde buna karşı ayaklanmasını doğuran öfkedir. Birinci tür öfkenin bedenden kaynaklanmasına, bedende meydana gelen bir acı veya zararın zihinsel bir imge aracılığıyla ruhu harekete geçirmesine ve böylece onu öfkelendirmesine karşılık, ikinci tür öfkenin kaynağı bedeni ilgilendiren bir acı veya haksızlık değildir. O,</p>

  <p class="p5"><span class="t14">&ldquo; ... ruhun kendisiyle yakın ilişki içinde olduğu bir varlığın uğradığını gördüğü bir zarardan, daha genel olarak herhangi bir insanın yaptığı uygun olmayan bir davranışı görmesinden kaynaklanır.&rdquo;</span></p>

  <p class="p0">Bunun sonucu olarak birincinin</p>

  <p class="p5"><span class="t14">&ldquo;... akılsal olmayan bir şekilde ortayaçıkmasına ve zihinsel imge aracılığıyla aklı kendi yanına çekip, arkasından sürüklemesine karşılık, diğerinin kaynağı akıldır ve o doğal olarak öfkeli olmaya uygun hale getirilmiş olan şeyde sonucuna ulaşır&rdquo; (IV, 4, 28).</span></p>

  <h3 class="h30"><a id="ncx622"></a><a id="a22"></a>Akıl</h3>

  <p class="p0">Plotinosçu Hipostazların ikincisi Akıl&rsquo;dır. Akıl, Bir&rsquo;in eseri ve Ruh&rsquo;un nedeni olan şeydir. Plotinos, Bir üzerine konuşmamızı istemez, onun yalnızca &ldquo;Bir&rdquo; ve &ldquo;İyi&rdquo; olduğunu söylememize izin verir. Buna karşılık Akıl üzerine ileri sayılabilecek bazı belirlemeler yapmamızı ister. Bu daha ileri belirlemeler içine en başta şunlar girmektedir: Akıl, aynı zamanda Varlık (being) ve Öz&rsquo;dür (essence).</p>

  <p class="p0">Plotinos&rsquo;un Akıl kuramı, Yunan felsefesinde kendisine gelinceye kadar olan dönemde ortaya çıkmış birkaç farklı geleneği birleştirir. Akıl, esas olarak, Platon&rsquo;un Demiorgos&rsquo;unun kendilerine bakarak, kendilerini model alarak duyusal dünyayı meydana getirdiği İdealarını temsil eder. Bu bağlamda, Plotinos&rsquo;un Akıl&rsquo;ı veya onu meydana getiren bireysel akıllar, sadece duyusal dünyadaki bireysel duyusal varlıkların modelleri olarak kalmazlar, aynı zamanda Platon&rsquo;un ahlâkî ve estetik değerlerin kaynağı olarak gördüğü İdealarının işlevlerini yerine getirirler. İkinci olarak Plotinos&rsquo;ta Akıl, aynı zamanda İdealara bakarak duyusal dünyayı meydana getiren Demiorgos&rsquo;un kendisidir. Üçüncü olarak Akıl, Plotinos&rsquo;ta Aristoteles&rsquo;in Formlarına ve bu Formlar içinde en yüksek Form&rsquo;a yani Aristoteles&rsquo;in kendi kendini düşünen bir düşünce olarak Tanrı&rsquo;sına tekabül eder. Son olarak Plotinos&rsquo;un Akıl&rsquo;ı ile Stoacıların evreni yöneten akıllı ilkeleri yani Logos&rsquo;ları arasında bazı önemli benzerlikler vardır.</p>

  <p class="p0">Ancak bütün bunlar Plotinos&rsquo;un Akıl kuramının sadece felsefi cephesine yani onun şu veya bu biçimde duyusal dünyanın çeşitli görüntülerinin veya özelliklerinin açıklayıcı nedeni, ilkesi olması özelliğine işaret ederler. Öte yandan Plotinos için Akıl, daha önce işaret ettiğimiz gibi, Ruh&rsquo;un nihaî amacı olan kurtuluşu ile ilgili olarak yukarıya, Bir&rsquo;e doğru yaptığı yolculukta sondan bir önceki aşamayı temsil eder. Bu işlevi ve özelliği, onun birinciden tamamen farklı olan yanına işaret eder ve bize Aziz Paul&rsquo;un kullandığı anlamda yani bedene karşıt olan, ondan bir an önce kurtulması gereken tanrısal, tinsel varlık anlamında Ruh&rsquo;unu (Spirit) hatırlatır. Bu ikinci cephesiyle Akıl, birinci cephesinden tamamen farklı olarak, özü itibariyle ruhun bu dünyadan kaçmasını, kötü olan bedeni, teni terk etmesini ve böylece mutluluğa, kurtuluşa erişmesini mümkün kılan ilke olarak karşımıza çıkar (Brehier, 83).</p>

  <p class="p0">Plotinos&rsquo;un Akıl kuramında bu ikilik, onu açıklamak üzere kullanılan terimlerde de kendisini göstermektedir. Ortaçağ İslam felsefesinde Plotinos&rsquo;un Nous&rsquo;unu karşılamak üzere kullanılan Arapça kelime, &lsquo;Akıl&rsquo; olmuştur. Nitekim Farabi, Plotinos&rsquo;tan hareketle geliştirdiği südur kuramında Tanrı&rsquo;dan doğrudan doğruya çıkan veya taşan ilk varlığı, Akıl terimiyle karşılamıştır. Gerçi Farabi onu Plotinos gibi sadece Bir&rsquo;den çıkan ikinci hipostaz için kullanmaz. Onun metafiziğinde bu terim Tanrı&rsquo;dan diğer varlıklara geçişi mümkün kılan bir ilke olarak kabul ettiği İlk Akıl yanında, ondan sonra gelen ve birbirlerini izleyerek ay-altı aleminin ilkesi olan Faal Akıl&rsquo;a kadar uzanan ve toplam sayıları ona varan diğer göksel akıllar için de kullanılır. Ama bu, Farabi&rsquo;nin söz konusu akıllar ile Plotinos&rsquo;un Akıl&rsquo;ı arasında bir yapı veya öz farkı olduğunu düşünmemesinden ileri gelir. Farabi&rsquo;de söz konusu akıllar, On Akıl, Plotinos&rsquo;un Nous&rsquo;u gibi insandaki düşünme yetisinin ilkesi olan akıldan farklı olarak bağımsız, tözsel bir varlığa sahiptirler, Nous gibi tözleştirilmiş şeylerdir.</p>

  <p class="p0">Ortaçağ&rsquo;da Hristiyan Batı dünyası da aynı geleneği izlemiş ve Plotinos&rsquo;un bir hipostaz olan Nous&rsquo;unu karşılamak üzere aynı terimi, Akıl (intellect, intelligence) terimini kullanmıştır. Bununla birlikte yakın zamanlarda bir yandan onun yukarıda sözünü ettiğimiz ikinci özelliğini göz önüne alarak, diğer yandan çağdaş felsefede ortaya çıkan bazı gelişmelerin etkisi altında onu başka terimlerle karşılama yönünde bir eğilim de ortaya çıkmıştır. Geçen yüzyılda Plotinos&rsquo;un felsefesinde Tanrı kavramını ele alan Fransız araştırmacı Rene Arnou, Nous&rsquo;u Fransızca &lsquo;ruh&rsquo; veya &lsquo;tin&rsquo; anlamına gelen &lsquo;esprit&rsquo; kavramıyla karşılamanın daha doğru olduğunu düşünmüştür. Bir başka Plotinos araştırmacısı, çalışmamızda zaman zaman kendisinden söz ettiğimiz İnge de aynı yolu izleyerek Nous&rsquo;u çoğunlukla İngilizce &lsquo;Spirit&rsquo; terimiyle karşılamayı tercih etmiştir. Plotinos üzerine bir başka önemli eserin yazarı olan Alman Fritz Heinemann da aynı paralelde olmak üzere onu Hegel&rsquo;in felsefeye soktuğu ana kavram olan &lsquo;Geist&rsquo; terimiyle karşılamayı daha doğru bulmuştur.</p>

  <p class="p0">Bu gelişmenin sonucu olarak zamanımızda Plotinos&rsquo;la ilgili araştırmalarda Nous kavramını birbirinden farklı terimlerle karşılama olgusu ortaya çıkmıştır. Günümüzde bazı Plotinos araştırmacılarının Yunanca aslını koruyarak, onu Nous şeklinde kullanmayı uygun bulmalarına karşılık, bazıları eski Skolastik geleneği devam ettirerek Akıl terimini kullanmayı sürdürmektedir. Bazıları ise işaret ettiğimiz yeni eğilimi veya modayı benimseyerek onu &lsquo;Spirit&rsquo;, &lsquo;Esprit&rsquo; veya &lsquo;Geist&rsquo; şeklinde karşılamayı tercih etmektedirler. Biz buraya kadar esas olarak eski geleneği sürdürerek, Akıl terimini kullanmayı tercih etmekle birlikte zaman zaman ve gerekli olduğunu düşündüğümüz durumlarda onun Yunanca aslını da vermeyi uygun bulduk.</p>

  <p class="p0">&nbsp;</p>

  <p class="p0"><span class="t11">Akıl&rsquo;ın İki Anlamı: Çıkarsamacı ve Sezgisel Akıl</span></p>

  <p class="p0">Plotinos&rsquo;un Akıl kuramının arka planında bulunduğunu belirttiğimiz farklı gelenekleri ele almadan önce ona gelinceye kadar Yunan düşüncesinde akıl kavramıyla ilgili olarak ortaya çıkmış iki farklı görüşten veya aklın birbirinden oldukça farklı iki anlamından söz etmemiz doğru olacaktır.</p>

  <p class="p0">Plotinos&rsquo;a gelinceye kadarki dönemde filozoflar akıldan söz ettiklerinde, ondan genel olarak iki farklı şeyi anlamaktaydılar. Bunlardan birincisi mantıksal veya bilimsel akıl yürütmelerde kendisine dayanılan <span class="t13">çıkarsamacı</span> veya <span class="t13">diskürsif</span> akıl anlamında akıldı. Bu akıl ya bir öncülden onun sonuçlarına veya bir bilimsel düşünce nesnesinden başka bir bilimsel düşünce nesnesine geçişi mümkün kılan şeydi. Platon ve Aristoteles, insan aklından söz ettiklerinde, çoğunlukla onu bu anlamında kullanmışlardı.</p>

  <p class="p0">Ancak Platon ve Aristoteles, daha önce gördüğümüz gibi, bunun yanında bir başka aklın veya düşüncenin varlığını da kabul etmişlerdi. Bu, birinci aklın veya çıkarsamacı aklın, mantıksal veya bilimsel aklın tersine, nesnesini doğrudan, araçsız bir şekilde ve bütünüyle kavrayan saf bir zihin fiili, <span class="t13">entelektüel bir sezgi</span> olarak akıl veya düşünceydi. Bu akıl, bir öncülden sonuca veya bir nesneden başka bir nesneye geçtiği için zorunlu olarak değişme ve zaman kavramını gerektiren ilkinden farklı olarak, bir çeşit sezgi, entelektüel sezgi ve entelektüel kavrayış veya temaşaydı. Bunda düşünce ilkinde olduğu gibi adım adım yürümeyi, akıl yürütmeyi (reasoning) bir tarafa bırakmakta ve doğruyu bütününde, araçsız, ansal veya zaman dışı bir kavrayışla kavramaktaydı. Nitekim Aristoteles&rsquo;in Tanrı&rsquo;nın kendi kendini düşünen aklını böyle bir akıl, onun kendini konu alan düşüncesini böyle bir düşünce olarak tanımladığını daha önceden görmüştük.</p>

  <p class="p0">Plotinos&rsquo;ta da aklın bu her iki anlamda kullanılması söz konusudur. Bir önceki bölümde gördüğümüz gibi, insan ruhunun yetilerini ele aldığında, Plotinos&rsquo;un onun en yüksek faaliyeti olarak sözünü ettiği akıl, birinci akıldır. Ancak Plotinos için aklın ikinci ve daha yüksek bir biçimi vardır ki o Ruh&rsquo;tan önce gelen ve onun ilkesi olan Nous&rsquo;un kendisine özgü kavrama biçimi demek olan entelektüel, sezgisel akıl, teknik terimiyle &lsquo;temaşa&rsquo;dır. Öte yandan Plotinos&rsquo;ta Ruh&rsquo;la Nous arasındaki fark esas olarak bu iki kavrama biçimi arasındaki fark olarak görülebilir.</p>

  <p class="p0">Plotinos Ruh&rsquo;un ve Nous&rsquo;un kavrayışları veya temaşaları arasındaki farkı esas olarak üç noktada görmektedir. İlk olarak Nous&rsquo;un tüm akılsal dünyayı tek bir zaman-dışı kavrayış (vision) içinde algılamasına karşılık Ruh, duyusal dünya ile ilişki içinde bulunduğu için her zaman bir nesneden diğerine geçmek zorundadır. İkinci olarak Ruh&rsquo;un kavrayış veya temaşasında bilen öznenin, her zaman bilinen nesneden ayrı olmasının zorunlu olmasına karşılık Nous&rsquo;ta böyle bir farklılık veya ikilik söz konusu olamaz. Onda, ileride geniş olarak göreceğimiz gibi, bilen ve bilinen bir ve aynı şeydir. Son olarak, Ruh&rsquo;un kavrayışı veya algısı için her zaman imgelere veya akılsal formları temsil eden sözel ifadelere, kavramlara ihtiyacı olmasına karşılık, Nous bu akılsal formların kendilerini, onları temsil eden herhangi bir imge veya kavrama ihtiyacı olmaksızın doğrudan bir sezgi ile kavrama gücüne sahiptir.</p>

  <p class="p0">Ancak son tahlilde, bu farklar Plotinos için, gene de Ruh&rsquo;un özü itibariyle Ruh olarak kavrayışı ile Nous&rsquo;un özü itibariyle Akıl olarak kavrayışı bakımından geçerli olan farklardır. Çünkü Plotinos, aynı zamanda, daha önce işaret ettiğimiz gibi tinsel dünyanın üç büyük hipostazı arasındaki süreklilik ve doğa benzerliğini vurgulamaya da özen gösterir. Bu Plotinos için Ruh&rsquo;un üst kısmının bedenle veya duyusal dünya ile ilişkisini kestiğinde, ilkesinin yani kendisini meydana getiren Akıl&rsquo;ın hayatı ve etkinliğini taklit etmek üzere bakışını tümüyle ona çevirip onu temaşa etmeye yöneldiğinde, kısaca artık bir Ruh olmaktan çıkıp Akıl olmak istediğinde, Akıl&rsquo;ın hayatını paylaşmasının, Akıl haline gelmesinin mümkün olduğu anlamına gelir. Hatta Plotinos için daha önce işaret ettiğimiz gibi Ruh&rsquo;un sadece Akıl değil, onu aşarak Bir haline gelmesi bile mümkündür. Bundan dolayı Plotinos&rsquo;un gerek metafiziğinde gerekse bilgi kuramında Ruh ile Akıl&rsquo;ı yukarıda sözünü ettiğimiz bakımlardan ayırmamız doğru olmakla birlikte, bu ayrımı çok keskin bir biçimde ortaya koymamamız, Ruh ile Nous arasında sözünü ettiğimiz yönden var olan birlik ve sürekliliği asla gözden kaçırmamamız gerekir. Bunun üzerinde durduğumuz konu yani Plotinos&rsquo;un bilgi kuramı bakımından sonucu, Ruh&rsquo;un yüzünü tümüyle Akıl&rsquo;a çevirip onu temaşa etmeye yöneldiğinde, onun algısının veya kavrayışının Akıl&rsquo;ınkine benzer bir algı ve kavrayış olacağıdır.</p>

  <p class="p0">Plotinos Ruh ile Akıl, Ruh&rsquo;un Ruh olarak kendine özgü kavrayışı ile Akıl&rsquo;ın akılsal kavrayışı arasındaki genel farkları V. Ennead&rsquo;ın birinci kitabının birbirini izleyen iki bölümünde güzel bir biçimde ortaya koyar:</p>

  <p class="p5"><span class="t14">&ldquo;Ruh şerefli ve tanrısal bir şey olduğundan onun aracılığıyla Tanrı&rsquo;ya erişebileceğinden emin ol. Bunun için uzağa bakmana gerek olmayacak.</span> <span class="t15">Aradaki aşamalar fazla değil.</span> <span class="t14">Ruh&rsquo;un kendisinden geldiği ve kendisinden daha tanrısal olan yukarı komşusunu kavraman yeter. Çünkü yukarıdaki tartışmamızın gösterdiği türden bir şey olmakla birlikte</span> <span class="t15">Ruh, Akıl</span><span class="t14">&rsquo;in</span> <span class="t15">bir imgesidir,</span> <span class="t14">nasıl ki bir düşüncenin dille ifadesi Ruh&rsquo;taki düşüncenin bir imgesiyse Ruh&rsquo;un kendisi de Akıl&rsquo;ın dile gelmiş düşüncesidir... Varlığını Akıl&rsquo;dan aldığı için Ruh da</span> <span class="t15">akıllıdır</span> <span class="t14">ve</span> <span class="t15">onun aklı, çıkarsamaya dayanan akıl yürütmede bulunur</span><span class="t14">... Ruh&rsquo;un bir gerçeklik olarak ortaya çıkmasının kaynağı Akıl&rsquo;dır ve ve</span> <span class="t15">onun düşüncesi Akıl&rsquo;ı görmesi sayesinde fiil haline gelir...</span> <span class="t14">Ruh&rsquo;un daha aşağı düzeyden faaliyeti ona başka bir yerden gelir ve bu daha aşağı varlık türünden dolayı ona aittir. Akıl, Ruh&rsquo;un babası olduğundan ve onda hazır bulunduğundan dolayı Ruh&rsquo;u daha tanrısal kılar&rdquo; (V, 1, 3).</span></p>

  <p class="p5"><span class="t14">&ldquo;Büyüklüğünü, güzelliğini, ebedi düzenini, içinde bulundurduğu bazıları gözle görülen, bazıları görülmeyen tanrıları, ruhları, bütün hayvan ve bitkileri gözleyerek duyusal dünyaya hayran olan biri bu dünyanın</span> <span class="t15">modeli olan, ondan daha gerçek varlığa sahip olan</span> <span class="t14">şeye yükselsin ve bütün bunları orada</span> <span class="t15">akılsal, ezeli-ebedi varlıklarında</span> <span class="t14">görsün; bütün bunlara başkanlık eden saf Akıl&rsquo;ı, büyük bilgeliği görsün. Çünkü bu varlık [Akıl], bütün ölümsüz şeyleri, bütün akılları, bütün tanrıları, bütün ruhları içine alır. Her şey kendisinde bulunduğu için o neden değişmek isteyecektir? Her şeye sahip olduğu için o nereye gitmek isteyebilir? O, mükemmel olduğundan artmaya bile çalışmaz. Bundan dolayı onda bulunan her şey mükemmeldir... onda düşünmeyen hiçbir şey yoktur. Onun bilgisi araştırma sonucunda elde edilen bir bilgi değildir, sahip olunan bir bilgidir. Onun kutsallığı kazanılmış değildir, kendisinde bulunur, çünkü her şey ezeli ve ebedi olarak ona aittir ve zamanın Ruh&rsquo;un etrafında dolaşarak bazı şeyleri bırakıp başka bazı şeylere yönelmesinin tersine o gerçek ezeli ve ebediliğe sahiptir.</span> <span class="t15">Ruh&rsquo;un her zaman bir şeyi bir başka şeyin ardından ele almasına,</span> <span class="t14">örneğin onun önce Sokrates&rsquo;i, sonra bir atı, daha sonra bir başka şeyi düşünmesine karşılık, Akıl her şeydir, tüm varlığında her zaman aynıdır; o, ezeli ve ebedi olarak gerçekleşmiş olan saf varlıktır; onda hiçbir yerde gelecek yoktur, çünkü her gelecek onun için şimdidir; onda hiçbir yerde geçmiş yoktur, çünkü onda hiçbir şey var olmaktan kesilmemiştir... &ldquo; (V, 1,</span> <span class="t15">4</span><span class="t14">)</span><span class="t15">.</span></p>

  <p class="p0">&nbsp;</p>

  <p class="p0"><span class="t11">İdealar Dünyası ve Demiorgos Olarak Akıl</span></p>

  <p class="p0">Plotinos&rsquo;un Akıl kuramı üzerinde en büyük etki Platon&rsquo;dan, özellikle onun <span class="t13">Timaios</span> diyaloğunda duyusal dünyanın meydana gelişiyle ilgili olarak ortaya attığı ünlü açıklamasından gelmektedir.</p>

  <p class="p0">Platon&rsquo;un <span class="t13">Timaios</span>&rsquo;ta varlığın ana ilkeleri, onlar arasındaki ilişkiler, duyusal dünyanın Tanrı tarafından meydana getirilmesiyle ilgili olarak yaptığı ünlü açıklaması şudur:</p>

  <p class="p5"><span class="t14">&ldquo;Doğanın ve şeyler dünyasının, kendisini meydana getiren varlık tarafından neden dolayı varlığa getirildiğini açıklayayım. Tanrı iyidir ve tümüyle iyi bir varlık olarak onun hiçbir arzu veya kıskançlık duyması mümkün değildir. O, bu tür bir duygudan tamamen uzak olduğu için her şeyin mümkün olduğu kadar kendisine benzemesini istemiştir. Oluş dünyasının varlığının ana nedeni budur...Tanrı mümkün olduğu ölçüde her şeyin iyi olmasını, kötü olmamasını arzu etmiştir. Böylece görünür dünyanın hareketsizlik içinde olmadığını, düzensiz bir tarzda hareket ettiğini görünce kendisi (dünya) için her bakımdan bir iyilik olarak bu düzensizlikten bir düzen yaratmıştır. Şimdi en iyi varlığın, en iyi bir eseri meydana getirmemesi imkânsızdır. Bundan dolayı Yaratıcı düşünmüş ve şunun farkına varmıştır ki, gözle görünecek şekilde yaratılmış olan şeylerden hiçbir zaman</span> <span class="t15">aklı olan bir bütünden daha güzel, akılsız bir bütün</span> <span class="t14">çıkamaz. Öte yandan o hiçbir varlıkta</span> <span class="t15">ruh olmayınca akıl bulunamayacağını</span> <span class="t14">anlamıştır. Bunu düşündüğü ve en iyi bir eserin meydana getiricisi olmak için</span> <span class="t15">aklı ruha, ruhu ise bedene koymuştur.</span> <span class="t14">Böylece evrenin, Tanrı&rsquo;nın inayetiyle</span> <span class="t15">ruha ve akla sahip</span> <span class="t14">canlı bir varlık olduğunu söyleyebiliriz&rdquo; (</span><span class="t15">Timaios,</span> <span class="t14">29 e-30 b).</span></p>

  <p class="p0">Plotinos&rsquo;un gerek Tanrı veya Bir anlayışında, gerek duyusal dünyanın Bir&rsquo;den veya Tanrı&rsquo;dan neden ve nasıl çıktığına ilişkin öğretisinde, gerekse varlığın ana ilkeleri arasındaki ilişkiler kuramında, Platon&rsquo;un <span class="t13">Timaios</span>&rsquo;taki bu görüşünü izlediği anlaşılmaktadır. Plotinos için de varlıkta esas olarak dört ilke veya dört aşama söz konusudur: Tanrı, Akıl, Ruh ve Duyusal Dünya. Plotinos&rsquo;ta da duyusal dünya içinde olmak üzere her şey varlığını esas olarak Tanrı&rsquo;nın veya Bir&rsquo;in iyiliğine, cömertliğine borçludur. Son olarak, Plotinos&rsquo;ta da duyusal dünya Ruh, Alem Ruhu tarafından meydana getirilmekte, ancak bunun için Ruh&rsquo;un üzerinde yer alan ayrı bir ilkeye, Akıl&rsquo;a ihtiyaç vardır.</p>

  <p class="p0">Ancak Plotinos Platon&rsquo;un bu öğretisinde bazı önemli değişiklikler yapmayı da ihmal etmemektedir. İlk önemli değişiklik, onun Platon&rsquo;un evreni meydana getirmede söz konusu olan iyiliğini <span class="t13">iradi</span> bir iyilik veya cömertlik olarak yorumlamamasında kendisini göstermektedir. Bir&rsquo;in veya Tanrı&rsquo;nın kendisine ayıracağımız bir sonraki kısımda üzerinde geniş olarak duracağımız gibi, Plotinos Platon&rsquo;dan farklı olarak Tanrı&rsquo;ya Bir ve İyi olması dışında hiçbir olumlu nitelik izafe etmeyi doğru bulmaz. Dolayısıyla Plotinos&rsquo;ta Tanrı&rsquo;nın evrenin şu veya bu nedenle varlığını <span class="t13">arzu etmesi</span> veya <span class="t13">istemesi</span> söz konusu olamaz. Plotinos da her şeyin varlığını Tanrı&rsquo;nın iyiliğine atfeder ama Plotinos için bu, Platon&rsquo;un yukarıdaki sözlerinde ima eder göründüğü gibi Tanrı açısından asla temelinde özgür bir iradenin veya seçimin bulunduğu, bilinçli bir iyilik olarak yorumlanamaz.</p>

  <p class="p0">Plotinos&rsquo;un Platon&rsquo;un yukarıda sözünü ettiğimiz açıklamasına getirdiği ikinci önemli değişiklik, Demiorgos kavramı ile ilgilidir. Plotinos&rsquo;ta ikinci hipostaz olan Akıl, yukarıda söylediğimiz gibi, bütün olarak Platon&rsquo;un İdealar dünyasına karşılıktır ve Plotinos yine Platon gibi Akıl&rsquo;ı veya akılsal nesneler dünyasını, duyusal dünyadaki varlıkların açıklayıcı ilkesi olarak alır. Ancak Platon&rsquo;un İdealar dünyasının içinde veya yanında onlara bakarak, duyusal maddeye şekil veren bir yapıcıyı, Demiorgos&rsquo;u kabul etmesine karşılık, Plotinos Akıl kuramında Platon&rsquo;un Demiorgos&rsquo;unun görevini yerine getirecek ayrı bir varlığa ihtiyaç duymaz, İdeaların veya Akıl&rsquo;ın kendisinin doğrudan bu rolü oynamasının mümkün olduğuna inanır.</p>

  <p class="p0">Bu nereden kaynaklanmaktadır? Öyle anlaşılmaktadır ki bunun nedeni Plotinos&rsquo;un Nous&rsquo;u meydana getiren İdeaları Platon&rsquo;dan farklı olarak kendileri bakımından hareketsiz ve cansız varlıklar olarak ele almayı doğru bulmamasıdır. Gerçi Platon&rsquo;un kendisinin de İdealar kuramında bu anlamda bir değişiklik yapma yönünde ciddi bir çaba içinde olduğunu görmüştük. Nitekim Platon, İdealar kuramının ilk versiyonunda ezeli-ebedi, hareketsiz ve birbirleriyle ilişki içinde olmayan tözler olarak tasarlamış olduğu İdealarına, <span class="t13">Sofist</span> diyaloğundan itibaren hayat ve hareket vermeye, onları birbirleriyle ilişki içine sokmaya, bunun için varlığı bir güç olarak tanımlamaya yönelmişti. Ancak bu konuda temel görüşünden vazgeçmediği için kendileri bakımından sabit, değişmez, hareketsiz olan İdealarını duyusal dünyanın fail ilkeleri, yaratıcı kuvvetleri kılamamış, bu rolü oynamak üzere İdeaların dışında bir yapıcıyı yani Demiorgos&rsquo;u kabul etmek ihtiyacını duymuştur.</p>

  <p class="p0">Plotinos&rsquo;un ise tanrısal yaratım konusunda genel olarak Platon&rsquo;un izinden gitmekle birlikte, Akıl kuramında Platon&rsquo;a göre daha canlı, daha dinamik bir anlayışı benimsemiş olduğu anlaşılmaktadır: Plotinos, Platon&rsquo;dan farklı olarak, İdealar dünyasında, İdealardan ayrı olarak bir Demiorgos&rsquo;un varlığını kabul etmeye ihtiyaç görmez. Çünkü bu konuda muhtemelen Stoacıların ortaya koydukları dersi izleyerek, akılsal dünyayı oluşturan varlıkları yalnızca duyusal dünyadaki nesnelerin açıklayıcı akılsal ilkeleri, formel ilkeleri olarak almamakta, onları aynı zamanda akıllı, bilinçli, aktif güçler olarak Ruh aracılığıyla duyusal dünyayı meydana getiren fail nedenler (efficient causes) olarak kabul etmektedir. Platon&rsquo;un çeşitli diyaloglarında sözünü ettiği duyusal şeylerin, <span class="t13">İdealarından pay almak suretiyle varlığa geldikleri</span> görüşü, böylece Plotinos&rsquo;ta İdeaların duyusal şeylerin yalnızca akılsal, formel ilkeleri olmakla kalmayıp, aynı zamanda onları varlığa getiren aktif güçler ve fail nedenler oldukları tezine dönüşmektedir. Bunun özel bir uygulaması olarak örneğin Platon duyusal dünyadaki güzel şeylerin, ideal dünyadaki güzelliğin bir yansıması olduğunu, onu taklit ettiklerini, ondan pay aldıklarını söylediğinde Plotinos&rsquo;a göre bundan anlamamız gereken, sadece duyusal dünyadaki güzelliği anlamak için ideal dünyadaki güzelliğe bakmamız gerektiği değildir, duyusal dünyadaki güzelliklerinin yaratıcı, meydana getirici nedeninin ideal dünyadaki güzelliğin bizzat kendisi olduğu, olması gerektiğidir.</p>

  <p class="p0">&nbsp;</p>

  <p class="p0"><span class="t11">Akıl ve Akılsalın Özdeşliği</span></p>

  <p class="p0">Plotinos&rsquo;un Akıl kuramında iki görüşünden dolayı Aristoteles&rsquo;ten de etkilendiğini görüyoruz. Bunlardan biri Aristoteles&rsquo;in kuvve-fiil kuramı, diğeri ise Aristoteles&rsquo;in Tanrı&rsquo;da akıl ve akılsalın veya düşünen ile düşünülenin bir ve aynı şey olduğu, böylece O&rsquo;nun kendi kendini düşünen bir düşünce olduğu kuramıdır.</p>

  <p class="p0">Plotinos Aristoteles&rsquo;in birinci kuramını izleyerek her türlü kuvvenin fiil haline geçmek için kendisinde hiçbir kuvve olmayan mutlak bir fiile ihtiyaç gösterdiğini kabul eder ve bunun sonucu olarak da Akıl&rsquo;ı kendisinde hiçbir kuvvenin olması mümkün olmayan salt bir fiil, etkinlik olarak tanımlar. Nitekim, V. <span class="t13">Ennead&rsquo;ının</span> son, yani dokuzuncu kitabını esas olarak bu konuya ayırır.</p>

  <p class="p0">Plotinos burada etrafımızda gördüğümüz her şeyin, ister doğal, ister yapma şeylerin bileşik varlıklar olduğu gözleminden hareket eder ve sözlerini şöyle sürdürür: Bir varlığa sahip olan hiçbir şey, basit değildir. Örneğin bir yatak, heykel veya ev, kendisini oluşturan malzemeyle bu malzemeyi bir araya getirerek onlardan bir yatak, heykel veya evi meydana getiren uygun sanatın ürünüdür. Doğal şeyler arasında bazıları son derece karmaşıktır. Ama onlar da kendilerini oluşturan malzemeyle, bu malzemeye şekil veren bir formdan meydana gelirler. Bu şeyler arasında yer alan insanın kendisi aynı şekilde bileşik bir varlıktır ve insan da bir beden ve ruhtan meydana gelir. Her şey böylece zorunlu olarak bir madde ile onu biçimlendiren formdan meydana geldiğine göre, formun kendisinin nereden geldiğini sorabiliriz. Plotinos bu sorunun cevabı olarak Form&rsquo;un veya formların kaynağının Ruh olduğunu söyler (IV, 9, 3).</p>

  <p class="p0">Ne var ki, Plotinos bu sonuçla yetinmez; Ruh&rsquo;un kendisinin formları nereden aldığını sorarak araştırmasını devam ettirir. Nasıl ki, bir sanatkar meydana getirdiği sanat eserinin yapıcısı olmakla birlikte onun sanatsal faaliyetinin ilkesi kendisi değil de sahip olduğu veya temsil ettiği <span class="t13">sanat</span> ise ve o, söz konusu sanat eserini bu sanatın ilkelerini veya kurallarını bilmek ve uygulamak suretiyle meydana getiriyorsa, aynı şekilde Ruh&rsquo;un da maddeye verdiği Form&rsquo;u bir başka şeyden alması gerekir. Çünkü Ruh sadece maddeyi veya bedeni bu forma bakarak, bu form sayesinde varlığa kavuşturan şeydir. O halde Form&rsquo;un kendisinin Ruh&rsquo;tan başka bir varlık alanına ait olması gerekir (iV, 9, 3).</p>

  <p class="p0">Plotinos bu sözlerle Ruh&rsquo;un da gerisinde bulunan Akıl&rsquo;ın varlığına ve onun bu konuda Ruh&rsquo;a olan önceliğine geçer. Bu görüşünü desteklemek üzere çeşitli kanıtlar sıralar. Bu kanıtlardan biri, Aristoteles&rsquo;in fiilin kuvveden önce geldiği ve kuvvenin var olmak veya fiil haline geçmek için kendisi kuvve olmayan bir fiile ihtiyaç gösterdiği tezine dayanır.</p>

  <p class="p0">Plotinos&rsquo;a göre evrende Ruh&rsquo;tan başka ve ondan daha güçlü olan bir başka şeyin olması ve onun da bu özelliğinden ötürü Ruh&rsquo;tan önce gelmesi gerekir; çünkü şeylerin doğasında daha güçlü olan daha az güçlü olandan önce gelir. Ruh, en mükemmel şeklinde veya türünde bile bir kuvvedir, güçtür. Ama hiçbir kuvve kendisinden önce gelen, kendisini fiil haline geçiren bilfiil bir varlık olmazsa fiil haline gelemez.</p>

  <p class="p5"><span class="t14">&ldquo;Ruh&rsquo;un düzeyine ulaştığımızda neden daha yukarıya doğru gitmeli ve onun [Ruh] ilk gerçeklik olduğunu düşünmemeliyiz? Çünkü her şeyden önce Akıl, Ruh&rsquo;tan farklı bir şeydir ve ondan daha iyidir. Daha iyi olan ise doğal olarak ilk olandır. Çünkü hiç şüphesiz [Stoalıların düşündükleri gibi] Akıl&rsquo;ı meydana getiren Ruh değildir. Çünkü bilkuvve olan kendisini bilfiil hale getiren bir şey olmazsa nasıl fiil haline geçebilir? ... O halde ilk gerçekliklerin bilfiil, kusursuz ve mükemmel olduklarını kabul etmek zorundayız. Ancak mükemmel olmayan şeyler ilk olandan sonra gelirler ve ondan çıkarlar, mükemmel olmayan yavruların kendilerini meydana getiren ve mükemmel kılan babalarından geldikleri gibi&rdquo; (V, 9, 4).</span></p>

  <p class="p0">Aristoteles&rsquo;in Platon&rsquo;un Akıl kuramı üzerindeki etkisi sadece bu kuvvefiil öğretisiyle sınırlı değildir. Plotinos, Aristoteles&rsquo;in Tanrı&rsquo;nın kendi kendini düşünen bir akıl olduğu, O&rsquo;nda düşünenle düşünülenin, temaşa edenle temaşa edilenin ayrılmaz bir bütün teşkil ettiği yönündeki tezini de benimser ve bunu Akıl öğretisinin temeli kılar. Plotinos&rsquo;u bu tutuma iten şeyin temelinde de Platon&rsquo;un akılla akılsalı birbirinden ayırma yönündeki genel öğretisinin daha sonra Platoncu okulun içinde yarattığı önemli bir güçlüğün bulunduğu anlaşılmaktadır.</p>

  <p class="p0">Platon&rsquo;dan sonra onun felsefesini benimseyenler içinde kimisi Platon&rsquo;un akılsal olanı (İdeaları) akıldan (Demiorgos) ayrı, onun dışında bir şey olarak tasarlamasının, aklın akılsal veya akıllı olmadığını, akıllı olmak için kendi dışına çıkmak, akılsal olanı temaşa etmesi gerektiğini kabul etmek anlamına geldiğini fark etmişlerdir. Bu ise bu görüşü savunanlara göre, akılsal olanla ilgili olarak da onun akıl tarafından algılanmadığı durumda akılsal olmama tehlikesini içinde barındırmaktadır. Bu görüşü savunanlara göre Platon bu güçlüğün farkına varmadığı veya duyusal dünyanın akılsal açıklamasına, onun akılsallığını meydana getiren şeyden daha büyük önem vermesinden dolayı duyusal dünyada bulunan nesnelerin taklit ettikleri veya kendilerinden pay aldıkları ezeli-ebedi modeller olarak akılsalları ön plana almış ve aklın kendisini onların dışında bulunan, onları seyreden bir başka ilke olarak konumlamak zorunda kalmıştır.</p>

  <p class="p0">Gerçekten kendisi de aslında bir Platoncu olan Aristoteles&rsquo;in bilgi kuramından ileri gelen nedenler yanında bu güçlüğü de fark etmiş olmasından dolayı tanrısal akılda düşünen ile düşünüleni birbirleriyle birleştirmiş olduğunu söylememiz mümkündür.</p>

  <p class="p0">Aristoteles&rsquo;ten sonra Platoncu okul içinde yer alan bir başka filozofun, Yahudi Philon&rsquo;un ise aynı güçlüğü bir başka şekilde, daha önce değindiğimiz gibi Platon&rsquo;un İdealar dünyasını, Hristiyanlığın Tanrı&rsquo;sının Logos&rsquo;una özdeş kılarak aşmaya çalışmış olduğu anlaşılmaktadır. Philon&rsquo;un, İdeaları Tanrı&rsquo;nın evreni meydana getirmek üzere kendilerinden hareket ettiği düşüncelerine indirgerken bir yandan Hristiyanlıkla Platoncu Yunan düşüncesi arasında bir uzlaştırmaya gitmenin ilk örneğini verirken, öte yandan ve felsefi bakımdan daha önemli olmak üzere Platoncu düşüncede var olan bu güçlüğü aşmaya çalıştığı anlaşılmaktadır.</p>

  <p class="p0">İşte Plotinos&rsquo;un da aynı yönde ilerlediğini, ancak onun akılsal olanla aklın özdeşliği görüşüne ne Aristoteles ne de Philon&rsquo;da karşılaşmadığımız bir zenginlik ve derinlik kazandırmaya muvaffak olduğunu görmekteyiz.</p>

  <p class="p0">Plotinos, Platon&rsquo;un akıl-akılsal ayrımına Porfirios&rsquo;un &lsquo;Akılsal Varlıklar Akıl&rsquo;ın Dışında Değildirler&rsquo; başlığını verdirdiği özel bir kitap, V. Ennead&rsquo;ın 5. kitabını ayırır. Burada bilgide bilenle bilinen, akılla akılsal olanın birbirinden ayrı şeyler olduğu tezini çürütmek üzere birçok kanıt sıralar. Bu kanıtlar içinde en önemlisinin, her gerçek akılcı filozofta, örneğin Descartes ve</p>

  <p class="p0">Spinoza&rsquo;da olduğu gibi, bilgide kesinlik (certainty) probleminden hareket ettiği görülür. Plotinos doğru bilginin güvencesinin bu bilginin bizzat kendisinde, onunla ilgili olarak sahip olduğumuz kesinlik duygusunda veya bilincinde (certainty) bulunması gerektiğini ileri sürer. Plotinos&rsquo;a göre, bu kesinlik bilincine akıl veya ruhun, bu bilginin kendi dışında olan bir şeyin değil de ancak kendisinin bilgisi olduğunu bildiği durumda sahip olması mümkündür. Böylece Plotinos için gerçek bilgi, doğru bilgi, aklın kendi dışında olan bir şeyin değil, bizzat kendisinin, kendi içeriğinin bilgisi olmak zorundadır. Plotinos&rsquo;un kendi sözleriyle bu,</p>

  <p class="p5"><span class="t14">&ldquo;... aklın kendisine yöneldiği akılsalın onun kendisinden başka bir şey olamayacağı, aklın ancak bizzat kendisini kavraması suretiyle kesin bilgiye erişebileceği anlamına gelir.&rdquo;</span></p>

  <p class="p0">Plotinos bu tezini kanıtlamak üzere duyusal bilgiden hareket eder: Duyusal bilginin nesneleri gerçek şeyler gibi görünmektedir. Ama onların bu görünürdeki gerçekliği acaba kendilerinden mi ileri gelmektedir, yoksa onları algılayan özneden mi? Bu konuda şüphe olduğu için söz konusu bilginin doğruluğu üzerinde karar vermek üzere yargıda bulunmaya, kanıtlamaya, kısaca aklın kendisine ihtiyaç vardır. Ama aklın kendisi bu yargıyı nasıl verebilir? Eğer aklın kendisi de duyular gibi kendi <span class="t13">dışında</span> olan bir şeyi yargılama durumundaysa, bu yargısının doğru olduğundan emin olamaz. Çünkü bu durumda aklın akılsal eylemi yani akılsal kavrayış (intellection, Arapça &lsquo;ta&rsquo;akkul&rsquo;), duyuların duyusal eylemi yani duyum gibi kendine yabancı bir şeyle ilgili olacak veya akılsalın akıl üzerine etkisi, duyusalın duyular üzerine etkisi gibi dışardan, yabancı bir şeyin etkisi olarak kendisini gösterecektir. Plotinos sözlerine şöyle devam eder:</p>

  <p class="p5"><span class="t14">&ldquo; O zaman akıl, bilgisinin doğru olduğundan nasıl emin olabilir? İdealar kendisinden ayrı bir varlığa sahip oldukları takdirde o [akıl], ele aldığı şeyin iyi, güzel veya adil olduğunu nasıl bilebilir? ...O halde bu konudaki büyük kanıt şudur: Aklın konusu olan şeylerin aklın dışında olduklarını, dolayısıyla onun bu şeyleri zorunlu olarak kendisinin dışında olan şeyler olarak görmek durumunda olduğunu kabul ettiğimiz takdirde, aklın onların hakikatine sahip olamaması kaçınılmazdır... Kısaca bu varsayımda akılda hiçbir hakikat bulunmayacaktır. Ancak bu durumda böyle bir aklın kendisi de hakiki olmayacak, gerçek bir akıl olmayacaktır. Ne var ki, hakikatin akıldan başka bir yerde olması da mümkün değildir&rdquo; (V, 5, 1).</span></p>

  <p class="p0">Plotinos&rsquo;a göre bu kabul edilemez, olumsuz sonuçtan kurtulmanın tek yolu ancak &lsquo;hiçbir şeyi gerçek aklın dışında bırakmamak&rsquo; olabilir. Ancak bu şekilde akıl, hakiki bir bilmeyle yani bilginin, konusu olan şeye özdeş olmasıyla bilgiye sahip olacak ve böylece ne bu bilgiyi unutacak, ne de onu elde etmek için dışa doğru bir yolculuk yapmak zorunda kalacaktır. Çünkü bu varsayımda hakikat orada, aklın kendisinde bulunacaktır. Ancak böylece, yani İdeaların, akılsalların kendisinde bulunmasıyla akıl, kanıt getirmekten veya duyusal bilgide olduğu gibi bilgisinin doğruluğuyla ilgili olarak yalnızca bir kanıya sahip olmaktan kurtulacaktır. O halde gerçek doğru, akılda bulunan bir kavramın, yargının, düşüncenin onun dışında bulunan bir şeye uygunluğu olamaz, ancak onun kendi kendisine uygunluğu olabilir. Kısaca gerçek doğru bilgide akıl, kendisinden başka bir şeyi tasdik etmez ve akılsal, aklın kendisinden başka bir şey değildir (V, 5, 2).</p>

  <p class="p0">Plotinos akılla akılsalın, düşünen ile düşünülenin özdeşliğini Aristotelesçi kuvve-fiil kavramlarıyla da ifade eder:</p>

  <p class="p5"><span class="t14">&ldquo;Eğer terimi gerçek anlamında kullanmak durumundaysak, bunu kuvve halinde olan veya akılsızlıktan akla geçen akıl değil, fiil halinde olan ve her zaman akıl olan akıl olarak almamız gerekir. Bu akıl, düşünmesini dışardan almadığına göre, herhangi bir şeyi düşündüğünde onu kendisinden ötürü düşünmesi, herhangi bir şeye sahip olduğunda, ona kendisinden dolayı sahip olması gerekir. Eğer kendisinden ötürü düşünmekte ve düşüncesinin içeriğini yine kendisinden almaktaysa, o</span> <span class="t15">düşündüğü şeyin kendisidir</span><span class="t14">; çünkü eğer onun tözü düşünmesinden başka bir şey olsaydı ve düşündüğü şeyler kendisinden başka şeyler olsaydı onun tözünün akılsal olmaması gerekirdi... Bundan ötürü onları [aklı ve aklın konusu olan şeyi, akılsalı] birbirlerinden ayırmamamız gerekir. ...Böylece onun akıl olduğu için gerçek varlıkları gerçek bir tarzda düşündüğü ve bu yolla</span> <span class="t15">onları varlığa getirdiği</span> <span class="t14">açıktır... Bundan dolayı &lsquo;madde-dışı şeylerin bilgisi bu bilginin konusu olan şeyle aynıdır&rsquo; sözü doğrudur&rdquo; (V, 9, 5).</span></p>

  <p class="p0">Ancak bu, Plotinos&rsquo;un akılsalların veya İdeaların nesnel varlıklarını kabul etmediği, onları böylece salt olarak aklın kavramlarına, düşüncelerine indirgediği anlamına gelmemektedir. Daha önce gördüğümüz gibi, Platon, <span class="t13">Parmenides</span> diyaloğunda İdealar kuramının ilk şeklinin yarattığı güçlüklere çözüm bulmaya çalışırken, bir çözüm yolu olarak bu varsayımı da göz önüne almış, ancak onu derhal reddetmişti. Plotinos da aynı bakış açısını devam ettirir ve Platon&rsquo;u izleyerek İdealar veya akılsalların kendilerine ait tözsel bir içeriğe sahip olmayan keyfi şeyler, kavramlar olmaları anlamında salt düşünceler olmadıklarını, tersine var oldukları ve tözsel, nesnel bir varlığa sahip oldukları için düşüncenin konusu olduklarını belirtir:</p>

  <p class="p5"><span class="t14">&ldquo;Genel olarak akılsal şeylerin [Formlar] tözsel doğalarını iyi anlamamız gerekir: Onlar akılın kendilerini düşünmesinden dolayı ve bu düşünce eyleminin kendisi sayesinde varlığa gelmiş şeyler değildirler. Çünkü adalet, adaletin düşünülmesinden ötürü var olmadığı gibi hareket de hareketin ne olduğunun düşünülmesi sonucu varlığa gelmemiştir. Çünkü bu, düşüncenin şeyden önce gelmesini gerektirir. Oysa düşünce, şeyden sonradır; adalet düşüncesinin, adaletin kendisinden sonra gelmesi zorunludur... Ayrıca eğer adalet yalnızca bir düşünce olsaydı, onun adaletin tanımından başka bir şey olmaması gibi saçma bir sonuçla karşılaşırdık. Oysa adaleti ve hareketi düşünmek demek, onların doğasını kavramak demektir; eğer adalet sadece bir tanım olsaydı, onu kavramak, aslında var olmayan bir şeyi kavramak anlamına gelirdi ki, bu imkânsızdır&rdquo; (VI, 6, 6).</span></p>

  <p class="p0">Aynı görüşü Plotinos, daha özel olarak Tanrı örneğinden hareketle de ortaya koyar:</p>

  <p class="p5"><span class="t14">&ldquo;Nasıl ki hareket, hareketin düşünülmesi sonucu var değilse Tanrı da Kendisinin düşünülmesi sonucu varlığa gelmez. Bundan dolayı İdeaları aklın akılsal bir fiili sonucunda varlığa getirilen veya var olan düşünceler olarak adlandırmak yanlıştır. Hayır; onun yani düşüncenin konusunun onu düşünme eyleminden önce var olması, (Akıl&rsquo;ın yaratımı değil, kendisi) olması zorunludur; aksi takdirde akıl onu nasıl bilebilirdi?&rdquo; (V, 9, 7).</span></p>

  <p class="p0">Böylece İdeaların Platon gibi Plotinos için de kesinlikle salt tanımlar, kavramlar olmadıklarını, tersine tamamen nesnel, tözsel varlığa sahip gerçeklikler olduklarını görmekteyiz. Öte yandan bu sonuç, yukarıda sözünü ettiğimiz güçlüğe, akılsal olanı, İdeayı, aklın önüne koymaktan doğan güçlüğe bizi yeniden götürme tehlikesini içermekte değil midir? Hayır; çünkü Plotinos&rsquo;un savı, akılsal olanın akıldan <span class="t13">önce</span> geldiği veya aklın <span class="t13">dışında,</span> ona <span class="t13">yabancı</span> bir şey olarak bulunduğu değil, onunla <span class="t13">bir ve aynı şey</span> olduğudur. Zaten Plotinos&rsquo;un amacı akılsal nesne yani İdea ile onu düşünen akıl arasında Platoncu tezin yarattığı görülen ikiliği ve onlardan birini diğerinin eseri gibi görme veya gösterme yanlışını ortadan kaldırmaktır. Plotinos için İdeaların akıl tarafından düşünüldükleri için var olmamaları, onların akıldan ve düşünceden bağımsız, daha doğrusu ayrı bir varlığa sahip oldukları anlamına gelmez; bu konuda Plotinos&rsquo;un tezi Aristoteles&rsquo;in tezinin aynı, yani akıl ve akılsalın, düşünen ile düşüncenin konusu olan şeyin gerçekte <span class="t13">bir ve aynı şey</span> olduğudur. Aristoteles</p>

  <p class="p0">&nbsp;gibi o da gerçek bilgide yani tümüyle akılsal, entelektüel bilgide, bilenle bilinen, özneyle nesne arasında herhangi bir ayrılık olamayacağı görüşündedir.</p>

  <p class="p0">Plotinos&rsquo;un Aristoteles&rsquo;ten farkı Aristoteles&rsquo;in böyle bir bilgiyi ancak Tanrı&rsquo;ya izafe etmesine karşılık Plotinos&rsquo;un onu Tanrı için değil, sadece Akıl (Nous) için kabul etmesidir. Bunun nedeni ise daha önce birçok kez işaret etmiş olduğumuz gibi Plotinos&rsquo;un Tanrı&rsquo;sının Aristoteles&rsquo;in Tanrı&rsquo;sından farklı olarak diğer her şey gibi bilginin, aklın, düşüncenin de üzerinde olması, diğer şeyler yanında akla, temaşaya da aşkın olmasıdır.</p>

  <p class="p0">&nbsp;</p>

  <p class="p0"><span class="t11">Evrensel ve Bireysel Akılların Özdeşliği</span></p>

  <p class="p0">Plotinos Evrensel Akıl veya Nous olarak Akıl&rsquo;la bireysel veya tikel akıllar arasındaki ilişkinin, evrensel ruh veya Alem Ruhu ile bireysel, tikel ruhlar arasında var olan ilişkinin bir benzeri olduğunu ileri sürer. Ancak tahmin edilebileceği gibi bireysel, tikel akıllarla Evrensel Akıl arasındaki ilişki, bireysel, tikel ruhlarla Alem Ruhu arasındaki ilişkiden daha yoğun, daha sıkı bir ilişki olmak durumundadır. Çünkü daha önce de değindiğimiz gibi Ruh&rsquo;un bir ve çok olmasına karşılık Akıl, bir-çoktur yani o birlik içinde çokluk veya çokluk içinde birliktir. Akılsal dünyada söz konusu olan çokluk, Ruhun dünyasında mevcut olan çokluktan daha az bir çokluktur.</p>

  <p class="p0">Bu ana görüşünün sonucunda Plotinos&rsquo;a göre Akıl dünyasında yer alan bireysel akılların Evrensel Akıl&rsquo;la aynı şey olması mümkün değildir. Ama öte yandan onları evrensel Akıl&rsquo;dan başka bir şey olarak görmek de doğru değildir. Bireysel akılların Evrensel veya tümel Akıl&rsquo;ın parçaları olmaları mümkün değildir; çünkü maddi bir uzam olmadığı için Evrensel Akıl, bölünemez, dolayısıyla onun parçaları olamaz. Bununla birlikte bireysel akılların her birinin özel, tikel bir biçim altında Evrensel Akıl olmasına, onu yansıtmalarına engel olan bir şey yoktur:</p>

  <p class="p5"><span class="t14">&ldquo;Gerçek dünya, Akıl&rsquo;ın, gerçek Varlık&rsquo;ın dünyasıdır. Onun içinde uzaysal bir ayrım, bölünme yoktur... Bu dünyada bireysel varlıklar, onun bütününden ayrı değildir... onun her bir parçası aynı zamanda bütünün kendisidir&rdquo; (III, 2, 1 ).</span></p>

  <p class="p0">Plotinos bireysel akılların kendi aralarında birbirleriyle ilişkileriyle ilgili olarak da benzeri bir açıklama getirir. Bireysel akılların kendileri de bir anlamda birbirlerinden ayrıdırlar, çünkü her birinin kendisine ait bir bireyselliği vardır ve birbirleriyle ilişki içinde olmaları, birbirleri üzerine etkide bulunabilmeleri için onların her birinin diğerinden ayrı ve farklı olması gerekir. Bununla birlikte, onların bir başka anlamda birbirlerinin aynı olmaları da gerekir; çünkü birbirleriyle ilişki içinde olmaları, birbirleri üzerine etkide bulunabilmeleri için onlar bir ve aynı doğaya sahip olmak zorundadırlar.</p>

  <p class="p0">Bu genel tezinin sonucu olarak Plotinos, bireysel akılların Evrensel Akıl&rsquo;a ve birbirlerine olan ilişkilerini bir bilimsel sistemdeki tek tek teoremlerin diğer teoremlere ve tüm bilimsel sisteme olan ilişkilerine benzetmekte bir sakınca görmez (V, 9, 9). Plotinos&rsquo;a göre bir bilimsel sistemde, örneğin Euklides&rsquo;in geometrik sisteminde üçgenle ilgili teorem, kare veya prizma ile ilgili bir teoremden şüphesiz ayrıdır; ama onlar aynı zamanda sıkıca birbirlerine bağlıdır; çünkü birbirlerini içerir veya gerektirirler. Böylece geometrik bir sistemde her bir teorem veya önermenin, bir yandan kendi bireyselliğine, bireysel varlığına sahip olmakla birlikte öte yandan potansiyel olarak bütün diğer teoremleri veya önermeleri içerdiği görülür.</p>

  <p class="p0">Plotinos&rsquo;un bireysel akılların diğer akıllarla ve Evrensel Akıl&rsquo;la ilişkisini açıklamak üzere ortaya attığı bu görüşün, çağdaş felsefede Leibniz tarafından geliştirilmiş olan monadlar kuramına benzediği görülmektedir. Bilindiği gibi Leibniz&rsquo;in metafiziğinin tözlerini ifade eden monadların &lsquo;dışarıya açılan pencereleri&rsquo; yoktur ve onların tüm etkinliği kendi içlerine yönelik bir algı etkinliğidir. Onların her biri ancak kendini algılar ve evren her bir monad için onun bu özel ve bireysel olan kendi algısından ibarettir. Monadları birbirlerinden ve yine bir monad olan, ancak en üst, en mükemmel monad olan Tanrı&rsquo;dan ayıran şey, onların algılarının açıklık ve seçiklik bakımından farklı olmasıdır. Aşağı dereceden monadların algılarının tümüyle veya kısmen bulanık olmasına karşılık yukarı dereceden monadların, özellikle Tanrı&rsquo;nın algısı tam, açık seçik bir algıdır.</p>

  <p class="p0">O halde Plotinos&rsquo;un Evrensel Akıl&rsquo;la diğer akıllar ve bireysel akılların kendi aralarındaki ilişkisini buna benzer bir ilişki olarak anlaşılmaktadır. Ona göre Evrensel Akıl veya Nous, bir akılsallar topluluğu olmasının yanı sıra aynı zamanda bir akıllar çokluğudur ve bu akılların her biri de hem bireysel olarak kendisidir hem de diğer akıllar ve Evrensel Akıl&rsquo;dır. Böylece onların her birinin akılsal eylemi, akılsal algısı veya kavrayışı, diğer akılların ve Evrensel Akıl&rsquo;ın kendisinin algısı veya kavrayışı ile aynı olmak zorundadır. Her bir akılın kendine dönüp kendisini algılaması demek, gerçekte bütün akılsalları algılaması demektir. Öte yandan bu algı diğer bütün akılların algıları ve tanrısal Akıl&rsquo;ın yani bir hipostaz olan Akıl&rsquo;ın algısıyla bir ve aynı şeydir. Böylece her akıl, tüm akılsal alemi içine alır veya tüm akılsal alemle bir ve aynı şeydir.</p>

  <p class="p0">Plotinos&rsquo;un akıllar kuramının, Leibniz&rsquo;in monadolojisinden farkı, Plotinos&rsquo;un bireysel akıllarının algısında, Leibniz&rsquo;de monadları birbirlerinden ayıran ve farklılaştıran &ldquo;tam algı-bulanık algı&rdquo; ayrımının olmamasıdır.</p>

  <p class="p0">&nbsp;</p>

  <p class="p3"><span class="t11">Canlı, Aktif Bir Güç Olarak Akıl</span></p>

  <p class="p0">Stoacılığa ayırdığımız kısımda geniş olarak üzerinde durduğumuz üzere Stoacıların, Platon&rsquo;un Tanrı anlayışına ve onun Tanrı ile evren arasındaki ilişkiler kuramına bazı noktalarda itirazları vardı. Birinci olarak onlar Platon&rsquo;un Tanrı&rsquo;sını evrene aşkın bir Demiorgos olarak ortaya atmasına karşı çıkarak, Tanrı&rsquo;yı evrenin <span class="t13">içkin</span> ilkesi olarak kabul etmekte, ikinci olarak Tanrı&rsquo;yı madde-dışı bir varlık olarak ele almayıp onu maddi varlığa, ateşe veya sıcak nefese özdeş kılmaktaydılar. Ancak daha da önemli olarak Stoacılar, Platon&rsquo;un Tanrı&rsquo;sının, <span class="t13">Timaios</span>&rsquo;ta bir Demiorgos olarak tanımlanan Tanrı&rsquo;nın, evreni kendi dışında bulunan, seyrettiği bir dünyanın, İdealar dünyasının modeline göre inşa ettiği görüşünü reddedip, O&rsquo;nun bilinç, amaçlılık ve planlılığını kendisinden aldığını, bizzat kendisinden ötürü onlara sahip olduğunu ileri sürmekteydiler.</p>

  <p class="p0">Plotinos&rsquo;un <span class="t13">Tanrı&rsquo;sının değil</span> ama Akıl&rsquo;ının Stoacıların Logos&rsquo;unun bütün bu özelliklerini taşıdığını görmekteyiz: Gerçekten Plotinos için de Akıl, duyusal dünyanın düzeninin, onun akılsallığının aşkın değil, <span class="t13">içkin</span> ilkesidir. İkinci olarak Plotinos için Akıl, duyusal dünyanın yalnızca ideal modeli değildir; aynı zamanda Ruh aracılığıyla onun <span class="t13">etkin gücü, meydana getirici, yaratıcı gücüdür</span> ve bu bakımdan o, daha önce işaret ettiğimiz gibi duyusal dünyanın sadece <span class="t13">formel nedeni</span> değildir, aynı zamanda <span class="t13">fail nedenidir</span> (efficient cause). Son olarak Stoacılar için olduğu gibi Plotinos için de Akıl, bu özelliğinden ötürü, duyusal dünyanın <span class="t13">sadece bilgisinin değil, aynı zamanda hayat ve hareketinin ilkesidir.</span></p>

  <p class="p0">Plotinos&rsquo;un Stoacılarla paylaştığı bu ortak anlayışın bir sonucu olarak onların bir başka tezlerini de benimsemesi, hatta o konuda Stoacılardan daha da ileri gitmesi şaşırtıcı değildir. Bununla kastettiğimiz Stoacıların evrendeki varlıklar arasında evrensel bir akrabalık, dolayısıyla bir sempati bulunduğu yönündeki ünlü tezleridir.</p>

  <p class="p0">Stoacıların, inorganik varlıklar dahil olmak üzere evrendeki her şeyin canlı olduğunu, her şeyin ruhu olduğunu (animizm) ve bundan dolayı bütün varlıkların birbiriyle akraba olduğunu ileri sürdüklerini görmüştük. İşte Plotinos, Stoacıların bu görüşlerini kabul etmekle kalmayıp, evrende bulunan her şeyin canlı olduğu konusunda onlardan daha da ileri gitmektedir. Çünkü</p>

  <p class="p0">Brehier&rsquo;nin haklı olarak işaret ettiği gibi (57 vd.) Stoacılar; her varlığın canlı olduğunu, dolayısıyla ruha sahip olduğunu kabul etmekle birlikte doğada aktif olan güçler arasında gene de belli bir ayrım yapmış ve terimin dar anlamında ruha sahip olan varlıkların yalnızca tasarım ve içgüdüye sahip olan hayvanlar olduğunu savunmuşlardı. Geri kalan daha aşağı dereceden varlıklara gelince, Stoacılar bu varlıklar arasında yer alan unsurlarla ilgili olarak sadece onların parçalarını bir arada tutan, dağılmalarını önleyen bir dayanışma (cohesion) gücünü kabul etmişler, bitkiler ile ilgili olarak ise buna beslenme ve büyüme gücünü eklemişlerdi.</p>

  <p class="p0">Buna karşılık Plotinos&rsquo;ta animizmin, deyim yerindeyse, hiçbir sınır tanımadığını görmekteyiz: Plotinos, hangi türden olursa olsun evrendeki bütün etkin güçleri Ruh&rsquo;a ve onun aracılığıyla Akıl&rsquo;a bağlamaktadır. Ona göre sadece evrenin kendisinin, gök cisimlerinin, yıldızların, insanların, hayvanların, bitkilerin ruhu yoktur, cansız veya ruhsuz oldukları kabul edilen unsurların, suyun, havanın, ateşin, hatta toprağın bile ruhu vardır. Plotinos cansız gibi düşünülen şeylerin bile ruhu olduğunun, ateş üzerinde yapılacak ufak bir gözlemle görülebileceği düşüncesindedir:</p>

  <p class="p5"><span class="t14">&ldquo;Ateş, hiç şüphesiz kaynağı olduğu düşünülen sürtmenin eseri değildir. Sürtme sadece birbirine sürtülen şeylerde var olan ateşi ortaya çıkarabilir. Maddenin kendisi madde olarak ateş gücüne sahip değildir. Gerçek neden maddeye bu formu veren başka bir şey yani akılsal ilkedir; ateşi meydana getirme gücüne sahip olan Ruh&rsquo;tur. Platon duyusal dünyada var olan her şeyin bir ruhu olduğunu söylerken bunu yani Ruh&rsquo;un duyusal dünyadaki ateşin nedeni olduğunu kastetmiştir. Bu dünyada var olan ateşin nedeni, ateşsi özelliğe sahip olan belli bir Hayat&rsquo;tır... Aynı durum diğer unsurlar, su ve hava için de geçerlidir&rdquo; (VI, 7, 11).</span></p>

  <p class="p0">Böylece Plotinos&rsquo;a göre evrende cansız bir şey yoktur ve eğer biz bunun tersine inanıyorsak bunun nedeni bazı varlıkların hayatlarının açık, gözle görünür olmasına karşılık başka bazılarınınkinin öyle olmaması veya bizim bunu göremememizdir:</p>

  <p class="p5"><span class="t14">&ldquo;Evreni ruhu olmayan bir yer olarak düşünemeyiz...ruhu olan canlı bir varlık nasıl olur da cansız varlıklardan meydana gelebilir?.. bazı varlıkların hayata sahip olmadıklarını düşünmemizin nedeni onların kendinden hareketli olduklarını algılayamamamızdır. Aslında her varlık gizli bir hayata sahiptir ve duyularımız tarafından hayata sahip olarak algılanan şeyler, hayata sahip olduklarını algılamadığımız şeylerden meydana gelir; ancak bu şeylerin bir araya gelmesi canlı varlığın hayatı üzerine etkide bulunan olağanüstü güçleri de ortaya çıkarır. Eğer kendileriyle eylemde bulunduğu güçleri tümüyle Ruh&rsquo;tan yoksun olsaydı, insan içinde bulunduğu yüksek konuma ulaşamazdı. Aynı şekilde eğer her bir parçasının kendisine özgü hayatı olmasaydı, evren de sahip olduğu yüksek hayata sahip olmazdı&rdquo; (IV, 4, 30).</span></p>

  <p class="p0">Plotinos&rsquo;u Stoacılar gibi her şeyin birbirine sıkı bağlarla bağlı, birbiriyle akraba olduğu, dolayısıyla aralarında karşılıklı etkinin mümkün olduğu sonucuna götüren şey, işte bu tüm ruhçuluğudur (panpsişizm). Bu evrensel sempati görüşünün doğal bir sonucu ise Plotinos&rsquo;un çağının çoğu insanı ile aynı yönde olmak üzere astroloji, kehanet, büyü gibi paranormal veya parapsikolojik olayları kabul etmesidir. Bununla birlikte onu benzeri inançlara sahip olanlardan ayıran iki önemli farkı belirtmemizde yarar vardır: Plotinos bir yandan bu tür olayları da belli ölçüde rasyonel, düzenli bir dünya görüşü içinde açıklamaya çalışırken diğer yandan onların etkilerini sınırlı tutmaya, insan iradesi ve özgürlüğünü tehlikeye atacak bir ölçüye vardırmamaya özen göstermektedir.</p>

  <p class="p0">Plotinos&rsquo;a göre evren canlı bir organizma ve onu meydana getiren bütün varlıklar canlı kuvvetler olduğuna göre, onlar arasında karşılıklı etki mümkün olup, evrenin herhangi bir parçasında meydana gelen bir şeyin aynı yapıya sahip bir başka parçasında &lsquo;sempatik&rsquo; bir etki meydana getirmesi doğaldır. Sihirbazların eylemlerinde bu etkilere dayanmaları söz konusu olduğu gibi, tanrılara yöneltilen duaların kendi büyülerini etkin kılmasının da nedeni budur. Gerçi tanrıların ruhlarının yukarı kısımları, ancak kendi kendilerini temaşa etmekle meşgul oldukları için, duyusal dünyada meydana gelen bu tür şeylerin farkında olmaz, ama onların aşağı kısımları bu duaları duyabilir ve onlara otomatik bir tepki vererek inananların isteklerini yerine getirebilir (iV, 4, 40).</p>

  <p class="p0">&nbsp;</p>

  <p class="p0"><span class="t11">Varlık ve Öz Olarak Akıl</span></p>

  <p class="p0">Plotinos için Nous sadece Akıl ve Akılsal, Hayat değildir, aynı zamanda Varlık ve Öz&rsquo;dür. Daha doğrusu bütün bunlar gerçekte bir ve aynı varlığa, ancak onun farklı yönleri veya işlevlerine, görüntülerine işaret ederler.</p>

  <p class="p0">Batı felsefesinde ilk defa Aziz Anselmus &ndash;belki daha önce bir ölçüde İbni Sina&ndash; tarafından ortaya atılan ve daha sonra Descartes, Spinoza gibi büyük rasyonalist filozoflar tarafından kabul edilen ontolojik Tanrı kanıtını, Kant&rsquo;ın eleştirip, dayanıksızlığını kanıtlamasından bu yana kabul edilen kesin bir ayrım vardır. Bu, varlık (being), daha doğrusu varoluş (existence) ile öz (essence) arasında yapılan ayrımdır.</p>

  <p class="p0">En basit bir şekilde ifade edersek Kant&rsquo;a göre varlık, daha doğrusu varoluş (existence), özün bir parçası, kurucu bir unsuru, bileşeni değildir. Dolayısıyla ontolojik kanıtta kendisinden hareket edilen &lsquo;en mükemmel bir varlık olarak Tanrı kavramı&rsquo;nın, daha doğrusu bu kavramın ifade ettiği özün söz konusu mükemmelliğinin, kurucu bir unsuru olarak &lsquo;var olma&rsquo; niteliğini de içine alması gerekmez. Örneğin &lsquo;üçgen&rsquo; kavramı, bir özdür ve bu öz, &lsquo;üç kenarla çevrilmiş kapalı geometrik bir cisim&rsquo; olarak mükemmel bir şekilde tamdır. Dış dünyada bu öze karşılık olan bir üçgenin olup olmaması üçgenin özünün kendisi veya tamlığı ile ilgili bir şey değildir veya dış dünyada bu öze karşılık olan bir üçgenin olmaması bu özün kendisinde herhangi bir eksiklik meydana getirmez. O halde nasıl ki üçgen özü, bir öz olarak tam olup dış dünyada bir üçgenin olmaması üçgen özünün kendisinde herhangi bir eksiklik meydana getirmiyorsa; Tanrı kavramı da bir öz olarak tamdır ve bu öz dışarda kendisine karşılık olan bir varlık olmasa da mükemmelliğinden hiçbir şey kaybetmez.</p>

  <p class="p0">O halde varlık veya varoluş nedir? Varlık, daha doğrusu varoluş, Kant&rsquo;a göre, öze ait olmayan, onun kurucu bir unsuru olmayan, böylece özü hiçbir şekilde arttırıp eksiltmesi söz konusu olmayan salt dışsal bir &lsquo;durum&rsquo;, aklın veya düşüncenin konusu olmayan çıplak bir &lsquo;veri&rsquo;dir.</p>

  <p class="p0">Antik Yunan&rsquo;da ilk olarak kavram veya öz felsefesini ortaya atan Platon da bir anlamda Kant gibi, varlıkla öz arasında bir ayrım yapmaz; ancak onun bu ayrımı yapmaması, Kant&rsquo;ınkine benzeyen bir bakış açısına sahip olmasından dolayı değil, tersine varlığı böyle bir dışsal durum, çıplak bir veri olarak kabul etmeyip bizzat özün kendisine <span class="t13">indirgemesinden</span> ötürüdür.</p>

  <p class="p0">Peki, Platon neden böyle bir bakış açısına sahiptir? Çünkü Platon&rsquo;un metafiziğinin veya varlık felsefesinin temelinde oluş ve yokoluş içinde olan şeylerle, böyle olmayan yani ezeli-ebedi olan varlıklar arasındaki ana zıtlık bulunur. Platoncu düşüncenin en temel aksiyomlarından biri, <span class="t13">bir şeyin var olması için ezeli-ebedi olmasının zorunlu olduğudur.</span> Platon bundan hareketle oluş ve yokoluş içinde olan nesnelerin <span class="t13">var olmadıklarını</span> (being), yalnızca varlığa gelip varlıktan uzaklaştıklarını (becoming) söyler. Platon için İdealar tam da birinci özelliğe sahip olan şeylerdir ve bundan ötürü kelimenin gerçek anlamında ancak onlar vardır. Kısaca <span class="t13">Platon şeylerin varlıklarını onların değişmez, ezeli-ebedi özlerine indirger.</span> Bu özlerin, kendileri olarak var olduklarını söyler ve bir şeyin özünden ayrı olarak varlığı sorununu vaz etme ihtiyacını duymaz.</p>

  <p class="p0">Felsefe tarihinde tam olarak özden ayrı bir şey olarak varlık sorununu ortaya koymak için Hristiyanlığı beklemek gerekecektir. Çünkü Hristiyanlık &ndash;ve daha sonra Müslümanlık&ndash; için varlık, daha doğrusu evren veya evrenin varlığı ezeli değildir. Evren, Tanrı&rsquo;nın iradesi ve emriyle zaman içinde ve yoktan varlığa getirilmiş bir şeydir. Bu durumda onun, Tanrı tarafından yaratılmasından önceki bir varlığından söz edilemeyeceği açıktır; ama aynı dönemde onun özünden söz etmek pekâlâ mümkündür; hatta bu gereklidir. Çünkü evren ve onu meydana getiren şeyler, Tanrı tarafından meydana getirilmeden, kendilerine varlık verilmeden önce O&rsquo;nun zihninde bir fikir, düşünce yani özler olarak var olmuş olmalıdır. Aksi takdirde Tanrı&rsquo;nın yaratımının tümüyle rastlantısal olduğunu, herhangi bir düşünce, plan ve programa tabi olmadığını, Tanrı&rsquo;nın ne yaptığını bilmeksizin evreni yarattığını, ona varlık verdiğini kabul etmek gerekir. Böyle bir varsayım saçma olduğuna ve Tanrı&rsquo;ya yakışmadığına göre evrenin varlığa gelmeden önce bir varlığa sahip olmadığını ama bir öz olarak var olduğunu, çünkü Tanrı&rsquo;nın zihninde bir fikir, proje olarak varlığa sahip olduğunu kabul etmek gerekir. Nitekim Yahudi Philon&rsquo;un bu yönde ilerleyerek, Platon&rsquo;un İdealarını Tanrı&rsquo;nın aklının içeriğini teşkil eden özlere indirgemeye çalıştığını biliyoruz.</p>

  <p class="p0">Aristoteles&rsquo;in varlık anlayışında Platon&rsquo;u tam olarak izlemediğini biliyoruz. Aristoteles Platon&rsquo;dan farklı olarak, varlığı çok anlamlı bir kavram olarak alıp, sadece formların yani özlerin değil, maddenin de var olduğunu kabul eder. Ayrıca tözler arasında bir ayrım yaparak bir yandan özlerin yani formların varlığını kabul ederken öte yandan bu formların maddeyle birleşmesinden meydana gelen bileşik varlıkların yani bireylerin de var olduğunu savunur. Sonuç olarak Aristoteles, özler olarak niteliklerle yani formlarla ilinekler olarak nitelikler arasında bir ayrım yaparak aynı anlamda ve değerde olmamak üzere birincilerin yanında ikincilerin de var olduklarını ileri sürer.</p>

  <p class="p0">Bununla birlikte Aristoteles&rsquo;e göre de gerçek anlamda var olan yani ezeli-ebedi, değişmez bir varlığa sahip olan şeyler bireyler değil, formlardır; formlar arasında da salt Form olan Tanrı&rsquo;dır. Öte yandan maddeden bağımsız Akıllar, gök kürelerinin akılları ve nihayet ne olduğu tam olarak bilinmeyen Faal Akıl da Tanrı&rsquo;yla bu gerçekten ve tam olarak var olma ayrıcalığını paylaşırlar.</p>

  <p class="p0">Aristoteles varlığın veya formların ne olduğu konusunda Platon&rsquo;dan farklı düşünmekle birlikte, özden ayrı bir şey olarak varlık problemini ele almaz veya böyle bir problemi vaz etme ihtiyacını duymaz; çünkü ona göre de özler vardır ve <span class="t13">varlığı olmayanherhangi bir öz</span> mümkün değildir. Örneğin keçi-geyik gibi hayal gücümüzün ürünü olan şeyler, var değildirler, çünkü onlar bir öze sahip olmayan uydurma şeylerdir. Gerçi Aristoteles bir bilim adamının araştırma konusu olan nesneleri incelemeye başlamadan önce, onların var olup olmadıklarını kendisine sorması gerektiğini belirtir. Böylece sanki bir şeyin özüyle varlığı arasında bir ayrım yapar gibi görünür. Ama bu, onun özle varlık arasında ontolojik bir ayrım yaptığı anlamına gelmez; yalnızca bilim adamının araştırmasına girişmeden önce ele almak istediği doğanın yani özün, keçi-geyik gibi uydurma bir şey olup olmadığından emin olması gerektiği anlamına gelir. Sonuç olarak Aristoteles için de bir şeyin gerçekten öz olması yani &lsquo;düşünen hayvan olarak insan&rsquo; olması demek, onun tanımı gereği, doğası gereği var olması demektir. Çünkü var olmayan, daha doğrusu varoluşa sahip olmayan bir öz, Platon için olduğu gibi Aristoteles için de kendi içinde çelişik bir şeydir.</p>

  <p class="p0">İşte Plotinos da aynı mecrada ilerler. Ancak o Aristoteles&rsquo;ten farklı olarak Tanrı hakkında herhangi bir belirleme getirilmesine karşı çıktığı için O&rsquo;nun Form, Öz veya Varlık olduğunun ifade edilmesine izin vermez. Bunun sonucu olarak Plotinos&rsquo;ta bütün bunlar Bir veya Tanrı değil, ancak Akıl safhasında ortaya çıkabilecek şeyler, ancak Akıl için kullanılabilecek sıfatlar veya yüklemlerdir. Başka deyişle Plotinos&rsquo;ta Bir&rsquo;in veya Tanrı&rsquo;nın değil ancak Akıl&rsquo;ın &lsquo;var&rsquo; olduğu, &lsquo;öz&rsquo; olduğu veya bir öze sahip olduğu söylenebilir.</p>

  <p class="p0">Plotinos&rsquo;un Akıl, Öz ve Varlık arasındaki bu özdeşliği Enneadlar&rsquo;ın çeşitli yerlerinde son derece açık olarak ifade edilir:</p>

  <p class="p5"><span class="t14">&ldquo;Böylece şeylerin ne şekilde olduklarını düşünmemiz gerektiğini, Varlık&rsquo;ı aşan bir ilkenin, Bir&rsquo;in var olduğunu, .... O&rsquo;nun hemen arkasından</span> <span class="t15">aynı zamanda Varlık ve Akıl</span> <span class="t14">(</span><span class="t15">Nous</span><span class="t14">)</span> <span class="t15">olan</span> <span class="t14">bir ilkenin geldiğini, üçüncü sırada ise Ruh&rsquo;un doğasının bulunduğunu göstermiş olduk&rdquo; (V, 1, 10).</span></p>

  <p class="p5"><span class="t14">&ldquo;Böylece Akılve akılsal tek bir şeydir ve bu şey, gerçek veya ilk gerçektir; o aynı zamanda gerçek varlıklara sahip olan ilk Akıl&rsquo;dır veya daha doğrusu gerçek varlıklarla aynı şeydir&rdquo; (V, 3, 5).</span></p>

  <p class="p5"><span class="t14">&ldquo;Bir&rsquo;den çıkan ilk şey olan</span> <span class="t15">Varlık... Form'dur...özel</span> <span class="t14">bir form değil, her şeyin formudur... O halde Bir&rsquo;in Form&rsquo;a sahip olmaması zorunludur ve O [Bir], formu olmadığı için de Varlık değildir; çünkü</span> <span class="t15">Varlık&rsquo;ın belli bir tanımı olması, dolayısıyla sınırlanmış olması gerekir.</span> <span class="t14">Fakat Bir&rsquo;in bir tanımı ve sınırı olduğu düşünülemez... Eğer her şey, meydana gelmiş olan şeyler grubuna aitse, onlardan hangisi En Yüksek Şey olarak düşünülebilir. Onlar arasında yer almadığı için Bir, ancak onlara aşkın olabilir. Ama öbürleri [Akıl ve Akıl&rsquo;ın içinde bulunan şeyler] Varlık&rsquo;tır, Varlıklar&rsquo;dır&rdquo; (V, 5, 6).</span></p>

  <p class="p5"><span class="t14">&ldquo;Böylece eğer düşünme, Akıl&rsquo;ın kendini düşünmesi ise bu kendisi, Form&rsquo;dur ve Form, İdea&rsquo;dır. O halde kendisi nedir? Hem Akıl, hem akılsal Öz yani Akıl&rsquo;dan ayırt edilemez olan İdea... Tüm Akıl, İdeaların toplamıdır ve İdealardan her biri özel bir form altında tüm Akıl&rsquo;dır&rdquo; (V, 9, 8).</span></p>

  <p class="p5"><span class="t14">&ldquo;Nasıl ki akılsal doğayı temaşa etmek isteyen biri bütün duyusal tasarımları bir yana bırakır ve böylece duyusala aşkın olan şeyi görebilirse, aynı şekilde akılsal olanın üzerinde yer alan şeyi temaşa etmek isteyen biri de akılsal olanı, aklın öğrettiği her şeyi bir yana bırakarak Aşkın olan&rsquo;ın var olduğunu anlayacaktır, ama onu asla tanımlamaya çalışmayacaktır. Çünkü onun (Aşkın varlığın, Bir&rsquo;in) tanımı, ancak bizzat &lsquo;tanımlanamaz olan&rsquo; olduğu olabilir yani bir şey olmayan, belli bir şey değildir&rdquo; (V, 5, 6).</span></p>

  <p class="p0">Son üç pasaj, Plotinos&rsquo;un Varlık ve Öz&rsquo;ü neden dolayı Bir&rsquo;e yüklenmesi doğru olmayan nitelikler olarak gördüğünü açık bir biçimde ortaya koymaktadır. Görüldüğü gibi Plotinos, esas itibariyle Platoncu olan ve belli bir ölçüde Aristoteles tarafından da benimsenen bir tezi izleyerek belli bir şey olmayan hiçbir şeyin, bir şey olmadığını yani var olmadığını düşünmektedir. Platon&rsquo;a göre Varlık&rsquo;ın İdea olmasının nedeni tam da bu özelliği yani İdea&rsquo;nın bir sınırı olması, dolayısıyla tanımlanabilir bir şey olmasıdır. Tersinden söylersek; Platon için maddenin bir şey, bir varlık olmamasının nedeni budur yani onun sınırsız, belirsiz, belirlenemeyen bir şey olmasıdır.</p>

  <p class="p0">Bu görüşün Aristoteles tarafından da bir ölçüde benimsenen bir görüş olduğunu söyledik. Çünkü Aristoteles, daha önceden üzerinde geniş olarak durduğumuz gibi, Varlık&rsquo;ı Platon&rsquo;un tersine tek anlamlı bir kavram olarak ele almaz. Platon gibi yalnızca İdea&rsquo;nın değil, maddenin de var olduğunu, çünkü Varlık&rsquo;tan belli bir pay aldığını kabul eder. Bununla birlikte Aristoteles, sözünü ettiği ve belli bir varlığa sahip olduğunu kabul ettiği maddenin hiçbir zaman <span class="t13">salt madde</span> veya <span class="t13">hiçbir belirleme almamış madde, ilk madde</span> (prima materia) <span class="t13">olmadığını</span> belirtmeye dikkat eder.</p>

  <p class="p0">Sonuç olarak Plotinos için Akıl, Varlık ve Öz, Kendisi bütün bunların üzerinde olan Bir&rsquo;in taşması sonucu ortaya çıkan ikinci hipostazın birbirlerini içeren veya birbirlerini gerektiren ana görüntüleri olarak ele alınmalıdırlar. Öz, Varlık&rsquo;tan başka bir şey olmadığı gibi onların her ikisi de Akıl&rsquo;dan başka bir şey değildirler. Plotinos Öz, Varlık ve Akıl arasında herhangi bir öncelik-sonralık ilişkisi kurulmasına izin vermez.</p>

  <p class="p5"><span class="t14">&ldquo;Eğer Akıl, Varlık&rsquo;tan önce gelen bir şey olarak göz önüne alınsaydı, ifadesi olan akılsal fiilin varlıkları meydana getirdiği kabul edilmesi gereken bir ilke olurdu. Ancak Varlık&rsquo;ı, bilen şeyden önce gelen bir şey olarak düşünmek zorunda olduğumuzdan, Varlıklar&rsquo;ın, bilen ilkenin, Akıl&rsquo;ın kendisi olduğunu, onun fiili olan bilmenin de Varlıklar&rsquo;a özleri gereği ait olduğunu düşünmek zorundayız, nasıl ki ateşin ta baştan itibaren yakma fiiline sahip olduğunu düşünmek zorundaysak... O halde Varlık&rsquo;la Akıl tek bir doğaya sahiptir: Varlıklar, Varlıkların fiilleri, Akıl, bütün bunlar aslında tek bir şeydir. Bu anlamda düşünceler, İdea, Form ve Fiil de tek bir şeydir. Onları birbirinden ayıran, birini diğerinin önüne koyan bizim düşünme alışkanlığımızdır. Birbirinden ayrılmaz bir durumda bulunan bu şeyleri Akıl, Varlık, Varlıklar olarak ayıran biziz&rdquo; (V, 9, 8).</span></p>

  <p class="p0">Ancak bu, Plotinos&rsquo;un en azından varlığa geliş tarzları veya mekanizmaları bakımından bu üç şey arasında belli bir ayrım yapmasına engel olmaz. Plotinos bir yerde Varlık ve Akıl&rsquo;ın aynı şey oldukları halde Nous&rsquo;un Tanrı karşısındaki iki farklı duruşunun sonuçları olmalarından dolayı birbirlerinden farklı şeyler olarak adlandırılmalarının mümkün olduğunu söyler. Bu açıklamaya göre, Varlık&rsquo;ın, bir aynı şeyin, Bir&rsquo;in bolluğundan ötürü taşması ve böylece ortaya ikinci bir şeyin çıkmasına verebileceğimiz bir ad olmasına karşılık Akıl aynı şeyin Bir&rsquo;e yönelmesi, onu temaşa etmesi bakımından adlandırılmasından ibarettir:</p>

  <p class="p5"><span class="t14">&ldquo;Bir, her şeydir ve onların hiçbiri değildir. Her şeyin kaynağı, her şey değildir; ama aşkın bir anlamda her şeydir ... Daha doğru bir şekilde söylemek gerekirse her şey henüz onda değildir, ama olacaktır.</span></p>

  <p class="p5"><span class="t14">Fakat içinde hiçbir çeşitliliğin olmadığı, hatta ikiliğin bile olmadığı saf bir Bir&rsquo;den bir evren nasıl meydana gelebilir?</span></p>

  <p class="p5"><span class="t14">Bir&rsquo;den her şey bundan yani içinde hiçbir şeyin olmamasından ötürü çıkar. Çünkü Varlık&rsquo;ı meydana getirebilmek için kaynağın Varlık olmaması, Varlık&rsquo;ı meydana getiren şey olması gerekir... Hiçbir şeyi aramadığı, hiçbir şeye sahip olmadığı, hiçbir şeyden yoksun olmadığı için Bir mükemmeldir. Üstelik benzetmemizde söylediğimiz gibi taşar. Onun bolluğu yeni bir şeyi meydana getirir. Bu meydana gelen şey, kendisini meydana getiren şeye döner, onunla dolar, onu temaşa eder ve bunun sonucunda Akıl (Nous) ortaya çıkar.</span></p>

  <p class="p5"><span class="t14">O halde Nous&rsquo;un Bir&rsquo;in karşısındaki bu durumu [yani Bir&rsquo;in yanında yeni bir şeyin var olması olgusu] Varlık&rsquo;ı meydana getirir. Bir&rsquo;e karşı bu yönelmesi, temaşası ise Akıl&rsquo;ı meydana getirir: Kendisini temaşa etmek amacıyla Bir&rsquo;in karşısında durduğu için de Nous, aynı zamanda hem Akıl, hem de Varlık&rsquo;tır&rdquo; (V, 2, 1).</span></p>

  <p class="p0">Plotinos&rsquo;un bu düşüncesini biraz daha açmak suretiyle şu şekilde ifade etmek daha doğru olacaktır: Bir&rsquo;den türemiş olan Nous, O&rsquo;na doğru bir yönelme ve O&rsquo;nun temaşası olması bakımından Akıl&rsquo;dır; bu temaşanın ürünü, sonucu olması bakımından Varlık&rsquo;tır. Böylece Varlık&rsquo;ı, sözü edilen temaşa fiilinin kendisi değil de onun konusu olan şey olarak tanımlamak doğru olacaktır.</p>

  <p class="p0">Plotinos Nous&rsquo;taki birlik-çokluk konusunda yorum yaparken de benzeri bir görüş ileri sürer. Buna göre Bir, her şeyin <span class="t13">imkânıdır</span> ve O&rsquo;nda bu imkânlar birbirlerinden ayrılmamış, farklılaşmamış bir tarzda bulunur. Buna karşılık Nous, bu <span class="t13">imkânların gerçekler olarak ortaya çıkması veya gerçekleşmesidir;</span> daha doğrusu onların gerçekleşmelerinin ilk ve önemli adımı, aşamasıdır:</p>

  <p class="p5"><span class="t14">&ldquo;Böylece ... tanrısal olan, değişmez varlığında kalır, ama onun mükemmelliğinden ve doğasında bulunan Fiil&rsquo;den ikinci veya türemiş ikinci bir Fiil çıkar. Bu Fiil, bu büyük gücün, en büyük gücün eseri olarak gerçek Varlık&rsquo;a sahip olur. .. Aşkın varlık her şeyin imkânı idi. Bu ikinci varlık [Nous] ise her şeyin gerçekleşmesi olur&rdquo; (V, 4, 2).</span></p>

  <h3 class="h30"><a id="ncx733"></a><a id="a23"></a>Bir</h3>

  <p class="p0">Peki, Plotinos niçin sadece Nous&rsquo;la yetinmeyip, onun üzerinde Birve İyi olduğu dışında hiçbir şey söylememize, hatta bunları bile belli bir anlamda veya sınırlamayla ifade etmemize izin veren bir ilkenin varlığını kabul etmek ihtiyacını duymaktadır?</p>

  <p class="p0">Nous, Varlık ve Öz&rsquo;ün, Doğruluk, İyilik ve Güzellik&rsquo;in özdeşliği olarak evreni açıklamakta niçin yeterli değildir? Varlık&rsquo;ın ve Öz&rsquo;ün, Doğruluk, İyilik ve Güzellik&rsquo;in üzerinde, onları aşan bir varlığa niçin ihtiyacımız vardır? Ayrıca Nous&rsquo;un İyilik&rsquo;i ile Bir&rsquo;in İyilik&rsquo;i arasında ne fark vardır? Şimdi bu sorular çerçevesinde Plotinos&rsquo;un Bir kuramını açıklamaya çalışalım.</p>

  <p class="p0">&nbsp;</p>

  <p class="p0"><span class="t11">Bir&rsquo;in İki Temel Özelliği: Birlik ve İyilik</span></p>

  <p class="p0">Önce Plotinos&rsquo;un varlığın temel ilkesi, en son kaynağı olan şey hakkında kullanmamıza izin verdiği iki ana sıfattan, O&rsquo;nun Bir ve İyi olması özelliklerinden başlayalım.</p>

  <p class="p0">Söz konusu ilke neden dolayı Bir&rsquo;dir ve İyi&rsquo;dir?</p>

  <p class="p0">Plotinos&rsquo;un bu konudaki düşüncelerini en iyi bir biçimde ortaya koyan bilgileri VI. <span class="t13">Ennead\n</span> en son kitabından almaktayız. Bu kitap, anlamlı bir şekilde &ldquo;İyi veya Bir Üzerine&rsquo; adını taşımaktadır ve kitapta Plotinos önce O&rsquo;nun birliği ile ilgili tezini ortaya atmaktadır.</p>

  <p class="p0">Plotinos&rsquo;un bu konudaki ana tezi, daha önce de işaret ettiğimiz gibi varlıkların ancak sahip oldukları birlik sayesinde ve birlik ölçüsünde var oldukları tezidir. Başka bir ifadeyle Plotinos&rsquo;a göre bir şey ne kadar birse, birliğe sahipse o kadar vardır. Çünkü varlığı meydana getiren ancak birliktir. Bu tez görüldüğü gibi Parmenides&rsquo;in varlıkla birlik arasında özdeşlik kurduğu tezinin bir devamıdır; ancak o Plotinos tarafından Parmenides&rsquo;te karşılaşmadığımız bir yoğunluk ve derinlikte ele alınmaktadır.</p>

  <p class="p0">Plotinos, varlığı meydana getiren şeyin birlik olduğu ana tezini açıklamak için duyusal varlıklardan hareket eder. Bir ev veya gemi veya koro, birliği olan bir şeydir. Nitekim onlar birlikleri olmadığı veya birliklerini kaybettikleri zaman da ortadan kalkarlar. Sürekli büyüklükler bile onları birleştiren, böylece bir yapan birliklerinden ötürü vardırlar.</p>

  <p class="p0">Plotinos&rsquo;a göre bitkiler ve hayvanlarda bu durum daha açıktır. Çünkü onların maddeleri, ancak sahip oldukları formları sayesinde vardır. Birliklerini sağlayan bu formu kaybettiklerinde onlar parçalara bölünür ve dağılıp giderler. Peki bedenin sağlığı nedir? Onun koordine olmuş birliği. Nitekim bedenin birliği ortadan kalktığında onun sağlığının da ortadan kalktığı görülür.</p>

  <p class="p0">Plotinos daha sonra duyusal varlıklardan Ruh&rsquo;a geçer. Ruh, bedenin birlik ilkesidir. Beden ise kendisine birliğini veren Ruh sayesinde vardır. Ancak Ruh&rsquo;un kendisi de verdiği bu birliğe kendisinden dolayı değil, bir başka şeyden, Form&rsquo;dan veya İdea&rsquo;dan dolayı sahiptir. Başka deyişle Ruh&rsquo;ta iki şeyi birbirinden ayırabiliriz: Ruh&rsquo;un kendisini ve sahip olduğu birliği. Öte yandan Ruh&rsquo;un kendisi Plotinos için tam bir birlik değildir. Evet, onun beden veya cisim gibi parçaları yoktur, ama en azından akıl yürütme, arzu, algı gibi çeşitli ve farklı güçleri, yetileri vardır. O halde Ruh, birlik merdiveninde yalnızca bir halkadır: Kendisinden aşağıda bulunan şeye birlik veren, ancak sahip olduğu birliğini de kendisinden başka, kendisinden daha yukarıda bulunan bir şeyden alan bir halka.</p>

  <p class="p0">Böylece birlik, daha yüksek birlik, Akıl&rsquo;da bulunur ve bizim Akıl&rsquo;da varlık ve birliğin bir ve aynı şey olduğunu düşünmemiz mümkündür. Gerçekten de eğer birliğe, dolayısıyla varlığa en fazla sahip olan veya birliğe özdeş kılınması mümkün olan bir şey varsa o, ancak Akıl olabilir. Böylece eğer Akıl gerçek varlıksa, gerçek varlık da Öz ise, Bir&rsquo;in, Öz olması gerekir. Ancak Plotinos bu sonucu kabul etmez, çünkü Öz de hâlâ bir çokluktur; örneğin bir öz olan insan, &lsquo;akıllı canlı varlık&rsquo;tır, yani insanın kavramında veya özünde hâlâ bir çokluk mevcuttur; oysa bizim aradığımız bir olandır yani özün parçalarını birbirleriyle birleştirerek onun birliğini meydana getirecek olan şeydir.</p>

  <p class="p0">Ayrıca Akıl, başka bakımlardan da bir çokluktur: O, ilkin bir İdealar veya Formlar çokluğudur. Sonra Evrensel Akıl ve bireysel akıllar çokluğudur. Ayrıca bilen ve bilinen çokluğudur; çünkü o hem düşünendir, hem düşüncenin konusu olan şeydir. Bundan başka o, hem kendini düşünür, hem de kendişinden taştığı ilkesini, kaynağını... Nihayet o Hayat ve Akıl olmak bakımından da bir çokluktur:</p>

  <p class="p5"><span class="t14">&ldquo;Özetle söylemek gerekirse, birlik, varlıkların bütünü olamaz; çünkü bu durumda ortadan kalkar. Akıl olamaz; çünkü bu durumda o Akıl olan bütün olur. Varlık olamaz; çünkü Varlık, şeylerin bütünüdür&rdquo; (VI, 9, 1).</span></p>

  <p class="p0">O halde birliğin ilkesi olan şeyin Akıl&rsquo;ın da üzerinde olan bir şey olması veya Akıl&rsquo;ın da üzerinde yer alan bir şeyin var olması gereklidir. Bu şeyin ne olduğunu söylemek veya onun üzerinde konuşmak zor, hatta imkânsızdır. Ancak böyle bir şeyin olması zorunludur.</p>

  <p class="p5"><span class="t14">&ldquo;O halde Birlik, Akıl değildir, ondan daha yukarıda olan bir şeydir. Akıl bir varlıktır, ama ilk olan varlık değildir; ayrıca o (Bir) bir varlık olamaz, çünkü bir varlık, gerçekliğin formu diyebileceğimiz şeye sahiptir; oysa Birlik (veya Bir) akılsal bir formu bile olmayandır. Böylece her şeyi meydana getiren, bu şeylerden hiçbiri değildir. O ne nicelik, ne nitelik, ne akıl, ne ruhtur; o, ne hareketlidir, ne hareketsiz; ne zamandadır, ne uzayda.. O, kendisiyle tanımlanandır, form bakımından biriciktir veya formun varlığından önce var olduğu için de formu olmayandır&rdquo; (VI, 9, 3).</span></p>

  <p class="p0">Böylece Plotinos varlıkla birlik arasında kurduğu özdeşlikten kalkarak her varlığa varlığını verecek olan şeyin onun birliği olması gerektiğine geçer ve bu birliği tözleştirerek Bir veya Bir olan diye ortaya koyar.</p>

  <p class="p0">Ancak Plotinos, bu şey hakkında onun sadece bir olduğunu söylemekle yetinmez ve her zaman bununla eş anlamlı bir terim olarak, onun aynı zamanda İyi olduğunu da belirtir. Peki onun bu ikinci ana niteliğini, iyiliğini nasıl açıklar veya onun neden aynı zamanda İyi olan olduğunu söyler?</p>

  <p class="p0">Plotinos&rsquo;un, Bir&rsquo;i hangi nedenle aynı zamanda İyi olan olarak adlandırdığını anlamak için iki şeye bakmamız gerekir: Yunan felsefesinde İyi&rsquo;nin hangi anlamlara geldiğine ve Platon&rsquo;un İdealar âleminin en tepesinde yer alan İyi İdeası kuramına.</p>

  <p class="p0">Önce birinci noktayı ele alalım. İnge&rsquo;nin haklı olarak işaret ettiği gibi, Yunan filozoflarında Plotinos&rsquo;a gelinceye kadar İyi, birbirlerinden ayrılamaz olmakla birlikte gene de birbirlerinden farklı olan üç anlamda kullanılmıştır. Bu anlamlarının birincisi bakımından İyi, her türlü arzunun, eylemin konusu olan şeydir. İkinci anlamında İyi, bilginin koşulu olan, dünyayı akıl tarafından anlaşılabilir kılan şeydir. Üçüncü ve son bir anlamında ise o, dünyayı yaratan ve ayakta tutan nedendir (II, 124).</p>

  <p class="p0">Aristoteles ahlak felsefesinde İyi&rsquo;yi bütün eylemlerimizde peşinden koştuğumuz, elde etmeye çalıştığımız şey olarak tanımladığında onu birinci anlamda kullanır. Aristoteles&rsquo;e göre mutluluk en yüksek iyidir, çünkü bütün eylemlerimizin gayesi, bütün davranışlarımızda peşinden koştuğumuz, elde etmek istediğimiz şey, odur. İyi&rsquo;nin bu anlamının, geleneksel olarak &lsquo;ahlâkî&rsquo; olarak düşündüğümüz şeyle pek fazla bir ilgisinin olmadığı açıktır. Hristiyanlıktan, özellikte Kant&rsquo;tan bu yana ahlâkî bir eylem dediğimizde ondan zorunlu olarak kendinde değerli, ödeve uygun bir şeyi anlamaktayız. Oysa gerek genel olarak Yunan düşüncesinde, gerekse özel olarak Aristoteles&rsquo;te İyi, yalnızca en çok istediğimiz, mutlu olmak için kendisine en fazla ihtiyaç duyduğumuz şeyi ifade eder. Böylece hem Sokrates hem de Aristoteles&rsquo;te ahlak felsefesinin temel kavramı İyi&rsquo;dir; ama bu iyi, erdemden başka bir şeyi ifade etmez; erdemin kendisinin ise kendinden değerli veya ödeve uygun olan anlamında zorunlu olarak ahlâkî bir içerik taşıması gerekmez. Çünkü daha önce gördüğümüz gibi Sokrates ve Aristoteles&rsquo;e göre her varlığın erdemi, yalnızca onun doğasını meydana getiren şeydir. Bu anlamda insanın erdeminin düşünmek olduğunu söylediğimiz gibi bir atın erdeminin koşmak, gözün erdeminin görmek olduğunu söylememizde hiçbir sakınca yoktur. Böylece bu kullanımında İyi, kelimenin etimolojik anlamının (virtue) da işaret ettiği gibi insanın kendisine sahip olması sayesinde doğasına uygun davranacağı ve böylece mutlu olacağı <span class="t13">güçten</span> başka bir şey değildir.</p>

  <p class="p0">Platon, İdealar dünyasının, Tanrı&rsquo;nın ve İyi İdeasının &lsquo;iyi&rsquo; olduklarını söylediğinde ise bundan farklı olarak yukarıdaki ikinci ve üçüncü anlamlarında iyiden söz eder veya onu bu ikinci ve üçüncü anlamlarında kullanır. Çünkü, Platon&rsquo;da İdealar dünyası ve Tanrı, hem bilginin koşulu olan, dünyayı akıl tarafından anlaşılabilir kılan, hem de dünyanın varlığının, yaratılıp, ayakta tutulmasının nedeni olan şeylerdir. Stoacılar da Tanrı&rsquo;nın veya onun akıllı ilkesinin, Logos&rsquo;un iyi olduğunu söylerken İyi&rsquo;yi bu anlamda kullanarak, Platon&rsquo;u izlerler.</p>

  <p class="p0">Plotinos Bir&rsquo;in İyi olduğunu söylerken zaman zaman sanki ikinci ve üçüncü anlamlarda iyinin de varlığını göz önüne alıyor, dolayısıyla Bir&rsquo;in bu anlamlarda da iyi olduğuna dikkat çekiyor gibi görünmekle birlikte esas olarak birinci anlamda iyiyi kastetmektedir. Bu anlamda İyi, Plotinos için &lsquo;mükemmel olan&rsquo;dır, &lsquo;kendi kendisine yeten&rsquo;dir; başka şeylerin gerek varlıklarında, gerek birliklerinde, gerek özlerinde veya akılsallıklarında kendisine muhtaç olmalarına karşılık <span class="t13">kendisi başka hiçbir şeye ihtiyaç göstermeyendir.</span> Bu anlamda Plotinos için Tanrı evrenin iyisidir, evrenin Kendisine muhtaç olması, Kendisini arzu etmesi, Kendisiyle mutlu olması anlamında evrenin iyisidir.</p>

  <p class="p0">Plotinos, Bir&rsquo;in İyi olması ile ilgili bu görüşü sık sık karşımıza çıkar. Bu görüşün açık bir biçimde dile getirildiği eser, VI. Ennead&rsquo;ın son kitabıdır. Burada o, Akıl&rsquo;ın üzerinde yer alması gereken ilkenin Bir olduğunu söyledikten sonra bu Bir&rsquo;in ne anlamda İyi olarak adlandırılabileceği konusunu ele alır ve onunla ilgili olarak şunları söyler: Bir&rsquo;in doğası, gerek bizzat Kendisiyle gerekse diğer şeylerle ilgili olarak hiçbir eksikliğe, ihtiyaca sahip olmamasıdır. Bir, ne varlığında, ne mutluluğunda ve ne de varlığının korunmasında başka bir şeye yönelme ihtiyacındadır. Çünkü her şeyin nedeni olan şey, ne kendi dışındaki bir iyiye muhtaçtır, ne de böyle bir iyiyi bilir. Böylece onun varlığının iyiliği bir başka şeyden ileri gelmez. O, İyi olan&rsquo;dır. Geri kalan bütün varlıkların çabası, yönelimi O&rsquo;na doğrudur, ama o hiçbir şeye ihtiyacı olmadığı için hiçbir şeye doğru gitmez:</p>

  <p class="p5"><span class="t14">&ldquo;Bir başka şeye ihtiyacı olduğu söylenen her şey, bir iyiye muhtaçtır... ama Bir için (kendisinden başka) bir iyi var olamaz... O halde bu ilke (Bir), kaynağı olduğu iyiyle aynı şey değildir; o, biricik olan kendi varlık tarzında iyidir, iyi olan her şeyin üzerinde olan İyi&rsquo;dir&rdquo; (VI, 9, 6).</span></p>

  <p class="p0">Plotinos&rsquo;un İyi hakkındaki bu görüşü, Platon&rsquo;un İdealar kuramında İyi İdeasının sahip olduğu yer ve işlev tarafından da desteklenir. Platon, daha önce üzerinde geniş olarak durduğumuz gibi varlık felsefesinde, duyusal dünyadaki varlıkların ilkesi olarak akılsal dünyayı yani İdeaları kabul etmişti. Ne var ki, İdealar dünyası içinde en yukarıda bulunan İyi İdeası ile geri kalan İdealar arasında da bir ayrım yapmıştı. Duyusal nesnelerin varlık ve gerçekliklerini İdealarından almaları gibi, İdeaların kendileri de varlık ve gerçekliklerini İyi İdeasından almaktaydılar. Platon&rsquo;un <span class="t13">Devlet</span> te İyi İdeasını Güneş&rsquo;e benzettiğini görmüştük. Ona göre nasıl ki duyusal dünyada Güneş, gören göze görme, görünen şeylere görülme imkânını sağlamakla birlikte, kendisi görülemeyen, parlaklığından ötürü kendisine bakılamayan bir şey idiyse, aynı şekilde akılsal dünyada İyi İdeası İdealara akılsallıklarını yani varlık veya gerçekliklerini sağlayan şey olmakla birlikte özü bakımından akılla kavranabilen bir şey değildi. O bu anlamda hatta bir varlık veya gerçeklik bile değildi; varlıktan çok daha parlak, çok daha güçlü bir şeydi (Devlet, 508-509).</p>

  <p class="p0">Bu tez Platon&rsquo;un bilgi kuramıyla da uyuşmaktaydı. Çünkü Platon İdealar kuramını, oluş ve yokoluş dünyasını açıklamak için ortaya atmıştı. Böylece İdealar kuramı Platon için son tahlilde büyük bir varsayımdı. Ancak bu varsayım daha büyük bir varsayım olarak İyi&rsquo;yi, İyi&rsquo;nin varlığını gerektirmekteydi. Çünkü İyi&rsquo;nin var olması veya Varlık&rsquo;ın iyi olması İdealar varsayımını bir varsayım olmaktan çıkaracak tek kabul, tek çözümdü. Platon böylece bir ölçü olan aklın üzerine, onun kaynağı veya ilkesi olacak, ancak kendisi ölçülemeyecek, ölçüye gelmeyen bir şeyi koymuştu. Plotinos Platon&rsquo;un İyi İdeası hakkındaki bu görüşünü de benimseyerek, Bir&rsquo;i her türlü varlığın, özün ve akılsallığın kaynağı görmekle birlikte kendisi varlığın, özün ve aklın ötesinde, üstünde olan ve olması gereken kayıtsız şartsız ve mutlak olan olarak ele almaktadır.</p>

  <p class="p0">&nbsp;</p>

  <p class="p0"><span class="t11">Bir ve İyi, Bir Aynı Doğaya İşaret Ederler</span></p>

  <p class="p0">Plotinos gerek Bir, gerekse İyi terimlerinin, sözünü ettiği aşkın varlık, en yüce şey hakkında son derece dikkatli ve sınırlı bir anlamda kullanılması gerektiğini vurgular. Ona göre bu terimler Bir veya Tanrı hakkında alışılagelen yüklemler olarak kullanılamaz:</p>

  <p class="p5"><span class="t14">&ldquo;Bir&rsquo;den, İyi&rsquo;den söz ettiğimizde bir aynı doğadan söz ettiğimizi bilmemiz gerekir. Onların aynı olduğunu tasdik ederken bilinemez bir hipostazın yüklemleri olmadıklarını, sadece bizim bulduğumuz en iyi terimlerle ona işaret etme tarzlarımız olduklarını bilmek zorundayız&rdquo; (II, 9,1).</span></p>

  <p class="p5"><span class="t14">&ldquo;&lsquo;O (Bir) vardır&rsquo; demek bile tam olarak doğru değildir, çünkü en yüksek varlığın varlığa ihtiyacı yoktur. Aynı şekilde &lsquo;O iyidir&rsquo; demek de doğru değildir, çünkü bu söz de varlığa işaret etmektedir. Buradaki &lsquo;vardır&rsquo; sözcüğü bir şeye yüklenen başka bir şey olarak alınmamalıdır. O sadece özdeşliğe (&lsquo;o&rsquo; ile &lsquo;var&rsquo;ın özdeşliğine) işaret eder. Bir hakkında kullanılan &lsquo;iyi&rsquo; sözcüğü de O&rsquo;nun iyiliğe sahip olduğunu tasdik eden bir yüklem değildir; bir özdeşliktir&rdquo; (VI, 7, 38).</span></p>

  <p class="p0">&nbsp;</p>

  <p class="p0"><span class="t11">Negatif Teoloji veya Tanrı&rsquo;nın Olumsuz Sıfatlarla Tanımlanması</span></p>

  <p class="p0">Sözü edilen en yüksek varlık, ilke, kaynak hakkında sadece birlik ve iyilik sıfatlarını kabul eden, ancak bunların da onun birer yüklemi olarak değil de kendisini ifade eden özdeşlik söylemi olarak alınması gerektiğini savunan Plotinos, bu iki sıfat dışında başka bir şeyin ona yüklenmesine kesinlikle izin vermez ve konuyla ilgili olarak açık bir biçimde şunu söyler: Biz insani varlık olarak Bir&rsquo;in ne olduğunu değil, ancak ne <span class="t13">olmadığını</span> bilebiliriz. Dolayısıyla O&rsquo;nun ne olduğunu değil, ancak ne olmadığını söyleyebiliriz. Böylece Plotinos felsefe tarihinde, Tanrı&rsquo;yı &lsquo;olumsuz&rsquo; sıfatlarla niteleme, &lsquo;negatif teoloji&rsquo; diye adlandırılan geleneğin başlangıcında bulunur:</p>

  <p class="p5"><span class="t14">&ldquo;O halde Bir, gerçekte her türlü ifadenin (statement) ötesindedir. Her önerme bir şey hakkındadır; diğer şeyler arasında bir şey olmadığı, hiçbir adla kendisini adlandırmamız mümkün olmadığı için Bir hakkında getirebileceğimiz tek betimleme, onun &lsquo;her şeyi aşan, en yüksek aklın bile üzerinde olan şey&rsquo; olduğudur. Bir&rsquo;e kendi zayıf tarzımızla ancak işaret edebiliriz&rdquo; (V, 3, 13).</span></p>

  <p class="p0">Plotinos bu görüşünü başka yerlerde de dile getirir: bu yerlerden birinde aynen şunları söyler:</p>

  <p class="p5"><span class="t14">&ldquo;Nasıl ki akılsal varlığı görmek isteyen biri bütün duyu verilerini bir yana bırakır ve böylece duyuları aşan şeyi görebilirse, akılsal olana aşkın olanı görmek isteyen biri de ancak akla ait olan, akıl tarafından kendisine verilen her şeyi bir tarafa iterek Aşkın (transcendent) olan&rsquo;ın var olduğuna ulaşabilir, ama o, hiçbir zaman bu varlığı tanımlamaya çalışmayacaktır.</span></p>

  <p class="p5"><span class="t14">Çünkü onun tanımı ancak &lsquo;tanımlanamaz olan&rsquo; olabilir. Bir şey olmayan, belli bir şey değildir. Bir&rsquo;i ifade etmekte çok büyük bir güçlük karşısında bulunmaktayız; çünkü onunla ilgili olarak &lsquo;konuşulamaz olan&rsquo;dan konuşmaktayız. Sadece kendi kullanımımız için elimizden geldiği kadar kendisine işaret etmek üzere ona bir ad vermekteyiz ve bu ad yani Bir, aslında çokluğun inkâr edilmesinden daha fazla bir şeyi kapsamamaktadır. Aynı zorlukla karşılaşmış olan Pythagorasçılar da onu, çokluğa sahip olmadığına işaret etmek üzere A-pollon (çok olmayan) diye adlandırmışlardır.</span></p>

  <p class="p5"><span class="t14">Bir&rsquo;i pozitif olarak düşünmemiz gerekseydi, susmamız daha doğru olurdu. &lsquo;Bir&rsquo; sözcüğü, aslında hakkında herhangi bir önermede bulunmayı reddederek O&rsquo;nun mutlak basitliğini tasdik etmekten fazla bir anlama gelmez. Bu sözcük, elimizde bulunan en iyi şey olmakla birlikte O&rsquo;nun işaret edilen doğasını ifade etmekte yetersizdir. Çünkü O, herhangi bir sesle iletilemeyecek, herhangi bir duyma ile bilinemeyecek, ancak görme ile görülecek bir şeydir. Eğer bu, görmede bir formu görmeyi ümit etmekse bunu bile başaramaz&rdquo; (V, 5, 6).</span></p>

  <p class="p0">Yine bir başka yerde Plotinos aynı konuya, bu kez söz konusu olumsuzlama hakkında biraz daha bilgi vererek temas eder:</p>

  <p class="p5"><span class="t14">&ldquo;Eğer kendisine varlık, akıl veya iyilik gibi herhangi bir şey yüklersek, Mutlak İyi olarak O&rsquo;nun varlığını ortadan kaldırmış oluruz. Mümkün olan tek yol, O&rsquo;nun hakkında her şeyi olumsuzlamak (negation), hiçbir şeyi tasdik etmemektir. O&rsquo;nun hiçbir niteliğe, hiçbir öze sahip olmadığını söylemektir. O&rsquo;nunla ilgili olarak sadece &lsquo;var olduğu&rsquo;nu söyleyebiliriz, ama bununla kastettiğimiz de O&rsquo;nun sadece var-olmayan olmadığıdır&rdquo; (V, 5, 13).</span></p>

  <p class="p0">&nbsp;</p>

  <p class="p3"><span class="t11">Bir Hakkında Konuşmak Mümkün müdür?</span></p>

  <p class="p0">Ancak bu O&rsquo;nun hakkında her türlü konuşmanın imkânını ortadan kaldırmaz mı veya bu durumda O&rsquo;nun hakkında söyleyeceğimiz şeylerin herhangi bir değeri olabilir mi?</p>

  <p class="p5"><span class="t14">&ldquo;Ancak bu durumda O&rsquo;ndan nasıl söz edebiliriz? Şüphesiz O&rsquo;nunla ilişkimiz var; ancak O&rsquo;nunla ilgili ne bilgimiz var, ne de kavrayışımız (intellection)... O&rsquo;nu bilgi yoluyla kavramadığımız bir gerçektir; ama bu O&rsquo;ndan tamamen yoksun olduğumuz anlamına da gelmez. Kendisini ifade edebilecek bir tarzda O&rsquo;na sahip değiliz, ama yine de O&rsquo;ndan söz edebiliriz: O&rsquo;nun ne olduğu hakkında tümüyle sessiz kalarak ne olmadığını söyleyebiliriz&rdquo; (V, 3, 14).</span></p>

  <p class="p0">Öte yandan Plotinos&rsquo;un Bir&rsquo;e ancak olumsuz niteliklerle yaklaşılabileceği yargısı, O&rsquo;na bu niteliklerin zıddı olan niteliklerin yüklenmesinin mümkün olduğu anlamına gelmez. Örneğin Tanrı&rsquo;dan hareketi olumsuzlamamız ve O&rsquo;nun hareketli olmadığını söylememiz, O&rsquo;na hareketsizlik sıfatını yükleyebileceğimiz anlamına gelmez. Plotinos&rsquo;un olumsuzlamadan kastettiği şey, Bir&rsquo;in veya Tanrı&rsquo;nın hareket-sükûnet zıtlığının kendisi için geçerli olmadığı, olamayacağı bir düzlemde bulunması demektir. Aynı şekilde O&rsquo;nunla ilgili olarak akıl, bilgi, varlık gibi nitelikleri onaylamamamız, O&rsquo;nun akılsız, bilgisiz, var olmayan bir şey olduğunu söylemek anlamına gelemez. Görüldüğü gibi Tanrı&rsquo;nın var olduğunu söyleyememek, O&rsquo;nun var olmadığını söylemek değildir, var olma ya da olmamanın hakkında geçerli olmadığı bir özellikte olduğunu söylemektir.</p>

  <p class="p0">Bir hakkında bütün bu olumlu nitelikleri onaylayamayız; ama bütün bunlar O&rsquo;nun bunların kaynağı olmadığı anlamına gelmez. Plotinos bununla ilgili olarak bir şeyin kaynağı olmakla, o şey olmayı birbirinden özenle ayırır: Bir, varlığın kaynağıdır; çünkü varlık verendir, ama O&rsquo;nun kendisi varlık değildir veya geri kalan şeylerin var olmaları anlamında var değildir. Buna benzer şekilde Bir, Akıl&rsquo;ın da kaynağı, nedenidir, ama O&rsquo;nun kendisi akıllı olmadığı gibi akılsal, akılla kavranabilir değildir. Hiç şüphesiz güzel şeyleri güzel şey yapan güzellik, ideal, tinsel güzellik Bir&rsquo;in eseridir; çünkü O&rsquo;ndan çıkar, ama Bir&rsquo;in kendisine herhangi bir güzellik izafe edemez ve O&rsquo;nun güzel olduğunu da söyleyemeyiz. Hatta Platon eğer İyi&rsquo;den evrende var olan şeylerden biri olarak söz ediyorsak, O&rsquo;na bu anlamda İyi bile diyemeyeceğimiz konusunda bizi uyarır (V, 3, 11). Aynı bağlamda olmak üzere eğer İyi&rsquo;den Bir&rsquo;in veya Tanrı&rsquo;nın kendi özelliği olan, kendisinin sahip olduğu bir nitelik, özellik olarak söz ediyorsak, Plotinos&rsquo;a göre, Bir bu anlamda iyi değildir: çünkü O, arzu edilendir. Dolayısıyla O, yukarıda işaret ettiğimiz gibi, ancak kendisini arzu eden için iyi olan şeydir; arzu edenin iyiliğidir, arzu eden için iyiliktir. Plotinos&rsquo;a göre, kendisinin hiçbir şeye ihtiyacı olmadığı için Tanrı, kendi kendisi için iyi bile değildir (VI, 7, 24).</p>

  <p class="p0">Bu görüşle, bir başka yerde, ancak daha genelleştirilmiş bir biçim altında, bir kez daha karşılaşırız:</p>

  <p class="p5"><span class="t14">&ldquo;O [Tanrı], kendisi için hiçbir şey değildir; hiçbir şeyi kabul etmediği, hiçbir şeye ihtiyacı olmadığı için kendisi için bir iyi bile değildir. O, başkaları için iyidir, çünkü başkalarının ona ihtiyacı vardır. Buna karşılık kendisinin hiçbir eksiği yoktur. Böylece İyinin iyilik ihtiyacı içinde olduğunu düşünmek saçmadır&rdquo; (VI, 7, 41).</span></p>

  <p class="p0">Bununla birlikte Plotinos, bazı başka yerlerde Bir&rsquo;in veya Tanrı&rsquo;nın aynı zamanda başkasına varlık vermek bakımından iyi olduğunun söylenebileceğini kabul eder. Daha doğrusu iyinin bu iki görüntüsü veya işlevi arasında büyük bir çelişki görmez; Tanrı hiçbir şeye ihtiyacı olmaması bakımından iyidir, ama bilindiği gibi bu onun mükemmel olması anlamına gelir. Mükemmel olan bir şey ise mükemmel olduğu için taşar ve başka bir şeyi meydana getirir. Böylece evren O&rsquo;nun mükemmelliğinin sonucu olarak ortaya çıkar ve bu anlamda onun varlığını Tanrı&rsquo;nın iyiliğine borçlu olduğunu söylemekte yanlış bir şey yoktur:</p>

  <p class="p5"><span class="t14">&ldquo;O; İyi&rsquo;dir, çünkü bir güç olduğundan hayat ve akıl gibi akıllı ve akılsal hayatın nedenidir. Çünkü bütün bunlar O&rsquo;ndan özün ve varlığın kaynağından çıkar gibi çıkarlar&rdquo; (V, 5, 10).</span></p>

  <p class="p0">&nbsp;</p>

  <p class="p0"><span class="t11">Bir&rsquo;le Madde Arasındaki Benzerlikler</span></p>

  <p class="p0">Plotinos kendine göre böyle tanımladığı Bir&rsquo;in madde ile gösterdiği benzerliğin farkındadır ve bu benzerliğe dikkatimizi çeker: Madde de hakkında konuşulamayan, ne olduğu söylenemeyen şeydir. Böylece varlığın iki ucu, mükemmel olan ve bu anlamda var olan Bir&rsquo;le onun en zayıf görüntüsü, yokluğa kavuşmadan önceki son parıltısı olan madde, bir çember üzerinde birbirinden en uzakta bulunan iki noktanın birbirine en yakın olmaları gibi birbirleriyle birleşir gibi görünürler. Ancak bu biçimsel benzerlik bizi yanıltmamalıdır.</p>

  <p class="p0">Çünkü Plotinos&rsquo;ta madde, madde olarak hiçbir forma sahip olmadığı, olamadığı için belirsizdir; buna karşılık Bir, her türlü forma sahip olduğu, var olan her şeyin imkânı olarak onların hepsinin formlarının nedeni olduğu için belirsizdir; daha açık bir ifadeyle O, her türlü belirsizlik ve belirlemenin üzerinde yer alması anlamında belirsizdir.</p>

  <p class="p0">Plotinos&rsquo;ta maddenin belirsizliği, belirlenemezliği, onun aslında kelimenin gerçek anlamında var olmamasından, yokluğundan ileri gelir. Buna karşılık Bir&rsquo;in hiçbir özel niteliğe sahip olmaması onun yokluğundan değil, tam tersine deyim yerindeyse tokluğundan, çokluğundan, sonsuzluğundan, bütün bu sıfatların ayrımlaşmamış olarak kendisinde bulundukları bir kaynak olmasından ileri gelir.</p>

  <p class="p0">Ayrıca Plotinos her ikisinin de bilinemez olmaları bakımından madde ile Bir arasında bir benzerlik olduğunu kabul eder. Ama bu her biriyle ilgili olarak aynı anlamda bir bilinemezlik değildir. Maddenin kendisi itibariyle bilinemez olmasının nedeninin onun yokluğu, karanlıklığı olmasına karşılık, Bir&rsquo;in bilinemezliğinin nedeni akılsal bilgiyle kavranması mümkün olmayan bir aydınlığa, parlaklığa, göz kamaştırıcılığa sahip olmasıdır. Böylece maddenin madde olarak mutlak anlamda bilinemezlik olmasına karşılık Bir&rsquo;in akılsal değil, ama onu aşan mistik bir bilme yöntemi yoluyla bilinmesi mümkündür.</p>

  <p class="p0">Plotinos&rsquo;un Bir hakkında konuşmamızın imkânsız olduğunu söylemesine rağmen, kendisinin O&rsquo;nun hakkında epeyi konuştuğunu, hatta biraz fazla konuştuğunu söyleyebiliriz. Çünkü o sürekli olarak üzerinde konuşulamaz bir varlık olduğunu söylemekle birlikte, Bir&rsquo;in bir, basit, iyi, mükemmel, sonsuz olduğunu söylemekte bir sakınca görmemektedir. Ayrıca Plotinos, Bir&rsquo;in kendisi hakkında konuşmayı yasaklamakla birlikte ondan Akıl&rsquo;ın ve onun aracılığıyla geri kalan şeylerin niçin ve nasıl çıktığına dair bazı bilgiler vermekten çekinmemektedir. Bu ise bir başka şekilde Bir hakkında konuşmanın mümkün olduğu anlamına gelmektedir. Sonra bazı yerlerde Plotinos, genel bir ilke olarak eser hakkındaki bilginin bize onun nedeni hakkında bilgi verebileceğini söylemektedir. Eğer bu ilke evrensel olarak geçerli ise bundan yine Akıl&rsquo;dan hareketle Bir hakkında bazı şeyler söylememizin mümkün olacağı anlaşılmaktadır. Son olarak ve bütün bunlardan daha önemli olmak üzere Plotinos bir yandan Bir&rsquo;in anlatılamaz bir şey olduğunu söylemekte, ama öte yandan bu anlatılamaz olana nasıl erişebileceğimizi uzun uzadıya anlatmaktadır.</p>

  <p class="p0">&nbsp;</p>

  <p class="p0"><span class="t11">Akıl&rsquo;ın Bir&rsquo;den Çıkışı</span></p>

  <p class="p0">Plotinos&rsquo;un bir bütün olarak evrenin ve özel olarak Nous&rsquo;un Bir&rsquo;den niçin çıktığına ilişkin bilinen açıklaması, daha önce de değindiğimiz gibi, esas olarak Bir&rsquo;in İyi yani mükemmel olduğuna, mükemmel olduğu için de taştığı ve evreni meydana getirdiğine dayanır. Bu açıklama, daha genel olarak her varlığın kendine mahsus bir özelliğe, doğaya sahip olduğu ve bu doğa veya öz tam olarak gerçekleştiğinde, onun yine doğası gereği veya zorunlu olarak bir başka şeyi, kendisinden daha aşağıda bulunan bir şeyi meydana getirdiği şeklinde ortaya konur. Aynı öğreti, belli bir olgunluk derecesine varmış her varlığın dışına kendi iç etkenliğinin imgesi olan bir şey gönderdiği, yaydığı, çıkardığı biçiminde de ifade edilir. Bu temel öğreti Tanrı veya Bir&rsquo;in özel yaratımı, meydana getirmesi söz konusu olduğunda, çoğunlukla Tanrı&rsquo;nın kıskanç olmadığı, dolayısıyla evreni veya Nous&rsquo;u meydana getirdiği yönündeki Platoncu görüşle birlikte bulunur.</p>

  <p class="p0">Bütün bu görüşleri veya tezleri oldukça iyi bir şekilde bir arada bulunduran bir pasaj, V. Ennead&rsquo;ın 1. kitabında yer almaktadır:</p>

  <p class="p5"><span class="t14">&ldquo;Zihin bu varlıkların var olmasını talep eder. Ancak o, bu konuda, en eski filozoflar tarafından sonu gelmez bir şekilde tartışılan bir problemle ilgili olarak zorluklar içindedir. Bir&rsquo;in sahip olduğunu belirttiğimiz böyle bir birlikten nasıl olur da herhangi bir şey, bir çokluk, bir iki veya genel olarak sayı varlığa gelebilir? Bir, neden kendinde kalmamıştır?..</span></p>

  <p class="p5"><span class="t14">Nous&rsquo;un varlığa gelişini şöyle açıklamak gerekir: Harekette olan her şeyin zorunlu olarak kendisine yöneldiği bir nesne vardır. Ancak böyle bir nesneye sahip olamayacağı için Bir&rsquo;e hareket izafe edemeyiz. O halde Bir&rsquo;den sonra varlığa gelen her şey, ancak onun aralıksız bir şekilde kendine yönelik doğasının sonucu olarak meydana gelebilir. Burada ezeli-ebedi varlıklardan söz ettiğimiz için de bu, zaman içinde gerçekleşen bir meydana gelme olamaz. Bu bağlamda bir kaynaktan söz ediyorsak bu yalnızca bir neden ve onun eseri olma anlamındadır...</span></p>

  <p class="p5"><span class="t14">En yüksek varlık hareketsiz olduğuna göre ikinci bir şeyin varlığa gelişi ile ilgili olarak o, ne bir onay vermiş olabilir, ne de bir karar; o, bu yönde bir harekette de bulunmuş olamaz. O halde ne olmuştur? Bu hareketsiz varlıktan ortaya çıkan şeyi ne olarak düşünmeliyiz? Bu şey, bu en yüksek varlıktan, hareketsiz varlıktan çıkan bir yayılma, taşma olmak zorundadır ve o, Güneş&rsquo;i çevreleyen ışığa, değişmeyen tözden sürekli olarak etrafa yayılan ışığa benzetilebilir.</span></p>

  <p class="p5"><span class="t14">Var olan her şey, özelliklerini koruduğu sürece kendilerinde bulunması gereken güç aracılığıyla özlerinden dışa doğru yayılarak zorunlu bir hipostaz meydana getirirler... Böylece ateş, sıcaklığı meydana getirir, kar da yalnız kendisi için soğuk değildir...</span></p>

  <p class="p5"><span class="t14">Ayrıca tam olarak var olan her şey, yaratır. Ezeli-ebedi olarak mükemmel olan şey, ezeli-ebedi olarak ezeli-ebedi bir şey yaratır. Öte yandan meydana gelen şeyin her zaman meydana getiren şeyden daha küçük, daha zayıf olması gerekir... Böylece tanrısal Bir&rsquo;den sonra gelen en büyük şey tanrısal Akıl olmalıdır ve bu şey, ikinci var olan şey olmalıdır... Tanrı&rsquo;dan çıkan bu şey Akıl&rsquo;dan başka bir şey olamaz ve böylece o, evrendeki en değerli şeydir; geri kalan bütün şeyler, örneğin Ruh, ondan sonra gelirler&rdquo; (V, 1, 6).</span></p>

  <p class="p0">Plotinos evrenin niçin var olduğuna ilişkin benzeri bir açıklamayı yine V. Ennead&rsquo;ın bu kez bir başka kitabında, 4. kitabında da verir:</p>

  <p class="p5"><span class="t14">&ldquo;Bir&rsquo;den sonra gelen her şey ya doğrudan veya başka şeyler aracılığıyla zorunlu olarak Bir&rsquo;den çıkmış olmalıdır. Bir&rsquo;den sonra bir ikinci ve üçüncü varlıklar düzeni olmalı ve bu düzende her ikinci birinciye, üçüncü ikinciye dayanmalıdır.</span></p>

  <p class="p5"><span class="t14">Her şeyden önce basit, kendisinden sonra gelenlerden farklı, kendi üzerine dönük, kendisinden çıkan Formların hiçbiriyle karışmamış bir varlığın olması gerekir. Ancak bu varlık bir şekilde bütün bu diğerlerinde de hazır (present) olmalıdır. O, gerçekten Bir olmalı, kendisine Birlik verilmiş, dolayısıyla Birlik&rsquo;in taklidi olan bir şey olmamalıdır. Bu varlık her türlü konuşma ve bilgiye kapalı olmalı, kendisine sadece Aşkın Varlık olarak işaret edilebilmelidir. Çünkü eğer ittifak ve uzlaşma dışında gerçek anlamda bir olan bir şey olmasaydı, şeylerin kaynağı var olmazdı. .. oysa her bir-olmayan kendisinden önce gelen bir bir-olanı talep eder ve her basit-olmayan, bileşik varlığının temelleri olarak kendi içinde basit olanlara ihtiyaç gösterir.</span></p>

  <p class="p5"><span class="t14">Bu türden ancak tek bir varlık olabilir; eğer bir başka varlık da olsaydı ikisi birbirinden ayırt edilemez olduklarından tek bir varlık olurlardı.</span></p>

  <p class="p5"><span class="t14">Bu İlk-Bir, bir cisim değildir, çünkü basit olan, cisim olamaz ve oluş içinde olan bir şey ilk olamayacağından sözünü ettiğimiz kaynak, oluş içinde olan bir şey olamaz. Böylece yalnızca cisim dışı bir ilke... İlk Varlık olabilir.</span></p>

  <p class="p5"><span class="t14">O halde İlk Varlık&rsquo;tan sonra gelen her bir, artık basit olamaz. O ancak çoklukta bir olabilir.</span></p>

  <p class="p5"><span class="t14">Böyle bir eser nereden çıkmak zorundadır? O, İlk Varlık&rsquo;ın eseri olmak zorundadır... Peki İlk Varlık&rsquo;tan nasıl çıkar? Eğer İlk Varlık mükemmelse, her şeyin üzerinde en tam anlamda mükemmelse ve her türlü gücün ilkesiyse, onun var olan şeylerin en güçlüsü olması, bütün diğer güçlerin onun kısmi bir taklidi olarak eylemde bulunmaları gerekir. Şimdi diğer varlıkların, mükemmelliklerine ulaştıklarında meydana getirdiklerini görmekteyiz; onlar kendilerinde kalmamakta, bir şey meydana getirmektedirler. Bu sadece istek (irade) sahibi varlıklar için geçerli değildir; iradesi olmayan canlı varlıklar için de öyledir. Hatta cansız şeyler bile ellerinden geldiğince kendilerinden bir şeyi dışarıya gönderirler: örneğin ateş ısıtır, kar soğutur, ilaçların kendilerine özgü etkileri vardır. O halde her şey gücünün en son noktasına eriştiğinde ezeliliğe ve hizmete yönelen bir eylemle Kaynak&rsquo;ı taklit eder.</span></p>

  <p class="p5"><span class="t14">O halde en mükemmel varlık, nasıl kendisinde kalabilir? İlk İyi, İlk Güç nasıl olup da kendinden bir şey vermekte isteksiz, kıskanç veya güçsüz olabilir? O bu durumda ise nasıl hâlâ Kaynak olabilir?</span></p>

  <p class="p5"><span class="t14">O halde ondan başka varlıkların, varlıkları kendisine bağlı olan varlıkların var olmaları söz konusu ise onları varlığa getirenin o olması, onun onları meydana getirmesi zorunludur, çünkü ondan başka bir kaynak yoktur&rdquo; (V, 4, 1).</span></p>

  <p class="p0">Plotinos evrenin niçin var olduğu veya hipostazların birbirlerinden niçin çıktıklarını bir başka yerde yine bu varlığın, varlıkların genel yasası diye adlandırabileceğimiz yasayla açıklar:</p>

  <p class="p5"><span class="t14">&ldquo;Her şeyin varlığından bir şeyi başkasına vermesi, şeylerin doğalarından kaynaklanan bir şeydir. Eğer bu verme olmasaydı, ne İyi, İyi olurdu ne de Akıl, Akıl. Bu durumda Ruh da olduğu şey olmazdı: Çünkü varlığın yasası, birincinin olduğu bir yerde ikincinin olması, İlk Hayat&rsquo;tan (Akıl) sonra bir ikinci Hayat&rsquo;ın (Ruh) var olmasıdır&rdquo; (il, 9, 3).</span></p>

  <p class="p0">IV. <span class="t13">Ennead&rsquo;da</span> bu aynı tez biraz farklı bir bakış açısından ortaya konur. Burada ana iddia Tanrı&rsquo;nın <span class="t13">var olan her şeyin imkânı olduğu</span> ve yine kıskanç olmadığı için bütün bu <span class="t13">imkânların gerçekleşmesinin zorunlu olduğudur.</span> Burada her varlık türünün kendisinden bir sonra gelen, daha aşağı düzeyde bulunan bir başka varlık türünü meydana getirmesinin zorunlu olduğu görüşüyle karşı karşıya bulunuruz. Bu aynı zamanda Plotinos&rsquo;u taşma sürecinin neden Ruh&rsquo;ta sona ermemesi, ondan sonra da duyusal dünyanın, maddenin dünyasının gelmesi gerektiği yönünde görüşüne götürür:</p>

  <p class="p5"><span class="t14">&ldquo;Bir&rsquo;in yanında bir başka şeyin olması zorunludur; aksi takdirde her şey, bütün içinde birbirinden ayrılmamış, bir form almamış olarak saklı kalırdı. Eğer bu birlik, kendi içinde kalsaydı, gerçek dünyayı, (Akıl&rsquo;ın dünyasını) meydana getiren şeylerin hiçbiri var olmazdı...</span></p>

  <p class="p5"><span class="t14">Aynı şekilde bu çıkış süreci ruhlarda sona eremez; çünkü bu durumda onların çıkışı tıkanmış olurdu. Her varlık türü, kendisinden bir sonra geleni meydana getirmek zorundadır. O, bir tohumdan çıkar gibi yoğun merkezi bir ilkeden çıkıp açılmak ve böylece duyusal varlığın çeşitli biçimlerini ortaya koyarak, sona ermek zorundadır...</span></p>

  <p class="p5"><span class="t14">O halde bu güce hiçbir yerde kıskanç isteksizliğin ürünü olacak bir sınır koyamayız. O, evren</span> <span class="t15">en son imkânı içinde gerçekleşinceye kadar</span> <span class="t14">sürekli olarak ileriye doğru gitmek zorundadır. Böylece her şey evrene bağışta bulunan tükenmez bir gücün eseri olarak meydana gelir...</span></p>

  <p class="p5"><span class="t14">Ayrıca, herhangi bir şeyin kendi bireysel kabiliyeti ölçüsünde İyi&rsquo;nin doğasından pay almasına engel olan bir ilke yoktur. Bundan dolayı eğer madde her zaman var olmuşsa bu varoluşu onun İyi&rsquo;nin evrensel olarak herkese kendi kabiliyeti ölçüsünde verdiği varlıktan pay alması için yeter.</span></p>

  <p class="p5"><span class="t14">Eğer, bunun tersine, kendisinden önce gelen nedenlerin zorunlu bir eseri olarak varlığa gelmişse, bu durumda da bu kaynak benzeri şekilde onun (maddenin) evrensel şemanın dışında kalmasına, ondan ayrı olarak bulunmasına engel olur&rdquo; (IV, 8, 6).</span></p>

  <p class="p0">&nbsp;</p>

  <p class="p0"><span class="t11">Bir&rsquo;in Bilgisine Erişmek Mümkün müdür?</span></p>

  <p class="p0">Bir&rsquo;in geri kalan şeyleri neden ve ne tür bir süreç sonucunda meydana getirdiği sorusundan sonra cevaplandırılması gereken ikinci önemli soru O&rsquo;nun bilgisine erişmenin mümkün olup olmadığı ve eğer mümkünse bunun nasıl gerçekleşebileceği sorusudur.</p>

  <p class="p0">Plotinos&rsquo;un Bir hakkında söylediği şeyler birinci sorunun yani Bir&rsquo;in bilgisine erişmenin mümkün olup olmadığı sorusunun olumsuz olarak cevaplandırılması gerektiğini ima etmektedir. Çünkü Plotinos, buraya kadar olan açıklamalarımızdan ortaya çıktığı gibi, Bir&rsquo;i Akıl&rsquo;ın üzerine yerleştirmekte ve O&rsquo;nun varlığından, formundan, özünden, niteliklerinden vb. söz etmenin mümkün olmadığını söylemektedir. Bu en azından, O&rsquo;nun alışılagelen anlamda yani akılsal bir bilgi ile bilinemeyeceği anlamına gelmektedir.</p>

  <p class="p0">Çünkü akıl düzeyinde bilgide, ister bilen ile bilinen arasında bir ikilik olsun, ister Aristoteles&rsquo;in tanrısal bilgiyle ilgili olarak kabul ettiği ve Plotinos&rsquo;un da benimsediği şekilde onların ikisi bir ve aynı şey olsunlar, esas olan bilinenin akılsal bir şey olması yani bilen akla kendisini sınırlı, belirli bir form, bir öz olarak sunmak zorunda olmasıdır. Plotinos&rsquo;ta Akıl düzeyinde böyle bir bilginin imkânının var olduğu, onun kendisini böyle bir bilgiyle bilmesinin mümkün olduğu açıktır. Ancak Plotinos&rsquo;un Bir&rsquo;i bu tarz bir akılsallığa sahip değildir; bir akılsal değildir. Bundan dolayı O&rsquo;nun bu tür bir bilgi ile bilinmesi söz konusu olamaz.</p>

  <p class="p0">Acaba Bir&rsquo;in hiçbir olumlu niteliğe sahip olmamasından dolayı Plotinos&rsquo;un da ileri sürdüğü gibi ne olduğunun değil de ne olmadığının bilinmesi anlamında bir bilgiyle bilinmesi mümkün değil midir? Hiç şüphesiz mümkündür, ama böyle bir bilginin bilgi olarak adlandırılıp adlandırılmamasının şüpheli olması bir yana, onun Plotinos&rsquo;un ahlak felsefesinin, kurtuluş öğretisinin amacı olan Ruh&rsquo;un Akıl aracılığıyla Bir&rsquo;e ulaşması ve bu sayede mutlu olması hedefini gerçekleştirmede yardımcı olmayacağı açıktır. O halde Plotinos&rsquo;ta Ruh&rsquo;un kendisinden çıktığı Akıl&rsquo;a ulaşarak onda bütün akılsalların bilgisine sahip olması anlamında bilgi ve mutluluk yanında Akıl&rsquo;ın yukarısına, ötesine geçerek onun Bir&rsquo;le buluşmasına, böylece nihaî amacı olan mükemmellik ve mutluluğa, kurtuluşa erişmesine imkân veren başka bir ilişki, başka bir temas biçimi var olmak zorundadır. Gerçekten de Plotinos böyle bir ilişki, temas biçiminin varlığına inanmakta ve Bir&rsquo;e aklımıza, akılsal bilgimize tam olarak karşıt olmamakla birlikte onları aşan başka bir yetimizle, yeteneğimizle veya fiilimizle ulaşabileceğimize inanmaktadır. Bu yetimiz Plotinos tarafından aşık olma ve güzeli arzu etme yetimiz olarak tanımlanmaktadır.</p>

  <p class="p0">Plotinos&rsquo;un Bir&rsquo;e ulaşmakla ilgili olarak önerdiği bu yeti ve buna dayanan yöntem onun kendi orijinal buluşu değildir. Çünkü Platon&rsquo;un da daha önce benzer bir görüşü savunduğunu görmüştük. Plotinos, Platon&rsquo;un bu görüşünü devam ettirmekte, ancak ona her zaman olduğu gibi Platon&rsquo;un kendisinde olmayan bir güç veya ağırlık kazandırmaktadır.</p>

  <p class="p0">Bildiğimiz gibi Platon felsefi ve diyalektik yolla bilmenin yanında aşk yoluyla bilme, güzel aracılığıyla bilme diye ayrı bir bilme türünü kabul etmişti. Ancak o, bu ikinciyi birincinin üzerine yerleştirmemiş, onun sonuçta bir başka tür bilme tarzı olduğunu söylemişti. Gerçi onun bu konuda söyledikleri şeyler fazla açık değildi; ama sonuç olarak onun genel tezi İdealara, akılsal dünyanın bilgisine rasyonel-bilimsel-felsefi yolla yani diyalektik yaparak erişmek mümkün olduğu gibi bundan farklı bir yol tutarak aşk yoluyla, güzelin bilgisi yoluyla da erişmenin mümkün olduğu teziydi. Plotinos bu Platoncu tezi, eğer Platon bilseydi muhtemelen karşı çıkacağı en uç bir noktaya götürmektedir. Plotinos&rsquo;un Platon&rsquo;dan hareketle savunduğu tez, ondan farklı olarak <span class="t13">Tanrı&rsquo;nın bilgisine aktlsal-felsefi yolla asla erişilemeyeceği,</span> ona ancak aşkla veya aşka benzer veya aşka benzetilebilecek bir şeyle ulaşılabileceği tezidir.</p>

  <p class="p0">&nbsp;</p>

  <p class="p0"><span class="t11">Bir&rsquo;in Aşk Yoluyla Bilinmesi</span></p>

  <p class="p0">Plotinos bu konudaki görüşünü en ayrıntılı bir şekilde VI. <span class="t13">Ennead'ın 1.</span> kitabında ortaya koyar. Kitabın ana iki konusundan biri İyi&rsquo;nin ne olduğudur. İyi&rsquo;nin Ruh&rsquo;un arzu ettiği şey olduğunu düşünmek mümkündür. Ama onun bu arzusunun nedenini sormak durumunda değil miyiz? Bunun için İyi&rsquo;yi arzunun, çabanın ötesine yerleştirmemiz ve şeylerin kendi doğalarında aramamız gerekmektedir. Bu durumda onu şeylere akıldan gelen düzen, simetri, form, sağlık gibi bir şey olarak tanımlamak doğru olacaktır.</p>

  <p class="p0">Fakat Plotinos bu tanımın da yeterli olmadığını düşünmektedir:</p>

  <p class="p5"><span class="t14">&ldquo;Çünkü herkes, her şey İyi&rsquo;nin peşindedir, ama aklın peşinde değildir. Nitekim akla sahip olan akılda durmaz, onun ötesinde iyiyi aramaya devam eder. Sonra akıl, akılsal nedenlerle aranır, oysa iyi her türlü nedenden bağımsız olarak aranır. Ayrıca her türlü hayat, varlığı devam ettirme ve eylemde peşinden koşulan şeyin, akıl olarak değil, iyi bir şey olarak, İyi&rsquo;nin eseri veya iyiye götüren bir şey olarak peşinden koşulur. Böylece hayatın kendisi de akıllı bir şey olduğu için değil, iyi olduğu için arzu edilir&rdquo; (VI, 7, 20).</span></p>

  <p class="p0">Plotinos buradan aşk ve güzel kavramlarına geçer; çünkü aşk bir arzu, bir arayıştır ve bu arayışın konusu olan şeyin genel olarak güzel olduğu kabul edilir:</p>

  <p class="p5"><span class="t14">&ldquo;Akıl ve hayat, İyi&rsquo;nin dünyasına ait olup, arzu edilir şeylerdir. Ancak onlar bu arzu edilirliklerini İyi&rsquo;nin dünyasına ait olmalarına borçludur... böylece onların her ikisi de ışıyan bir güzelliğe sahiptir ve Ruh&rsquo;un onların peşinden koşmasının nedeni onların bu dünyadan gelmiş olmaları ve insanı bu dünyaya götürmeleridir... Hayat ve Akıl&rsquo;a karşı duyulan şiddetli aşkın nedeni, onların kendileri değildir, yukarıdan (İyi&rsquo;den), kendi doğalarından tümüyle farklı olan bir şey almış olmalarıdır&rdquo; (VI, 7, 21).</span></p>

  <p class="p0">Plotinos, Hayat ve Akıl&rsquo;a karşı duyulan arzunun, aşkın nedeni olan bu yukarıdan gelen şeyi böylece &lsquo;iyi&rsquo; yanında &lsquo;güzel&rsquo; olarak nitelendirmekte bir sakınca görmez; İyi&rsquo;nin ahlâkî bir terim olmasına karşılık güzel, estetik bir kavramdır. Burada söz konusu olan şeylere duyulan şey, şiddetli bir arzu olduğuna göre, bu arzuyu aşk olarak adlandırmak ne kadar doğruysa, onun konusu olan şeyi güzel olan diye nitelemek o kadar doğrudur. Nitekim Plotinos&rsquo;un bundan hemen bir sonra gelen bölümde yapacağı budur:</p>

  <p class="p5"><span class="t14">&ldquo;Şüphesiz bu ışığı (Hayat ve Akıl&rsquo;a yukarıdan gelen aydınlatmayı) gördüğümüzde bu varlıklara yöneliriz; onları arzu eder, onlardan gelen ışımadan mutluluk duyarız, nasıl ki</span> <span class="t15">dünyevi aşkın</span> <span class="t14">da konusu maddi form olmayıp onda kendini gösteren</span> <span class="t15">Güzellik</span> <span class="t14">ise. Bu varlıklardan her biri kendisinden dolayı vardır, ama kendisine İyi tarafından gönderilmiş olan renkten dolayı arzu nesnesi haline gelir. Kendisini</span> <span class="t15">güzel kılan</span> <span class="t14">ve</span> <span class="t15">böylece meydana getirdiği aşkın konusu</span> <span class="t14">yapan, İyi&rsquo;dir. Ruh bu yukarıdan gelen şeye sahip olduğu için arzu duyar, aşık olur. Bu şey olmasa Akıl&rsquo;ın kendisi bile bütün sevimliliğine rağmen Ruh&rsquo;u harekete geçirmez. Çünkü Akıl&rsquo;ın güzelliği İyi&rsquo;den gelen bu aydınlanma olmadığı zaman ölüdür ve Ruh da orada, Akıl&rsquo;a karşı kayıtsız olarak öylece soğuk bir şekilde durur. Ama tanrısal olandan içine alev düştüğünde kendini toparlar, güç kazanır, uyanır, kanatlarını açar, neşeli bir şekilde yukarı doğru uçmaya başlar... Onu yukarı doğru yükselten, uçuran, bu aşkının kaynağı olan şeydir. O böylece Akıl&rsquo;ın ötesine geçer, ama İyi&rsquo;nin ötesine geçemez; çünkü onun ötesinde bir şey yoktur. Akıl&rsquo;ın kendisinde kaldığında Ruh, hoş ve görkemli varlığı görür, ancak aradığı, peşinden koştuğu her şeye sahip değildir. Gördüğü yüz şüphesiz güzeldir, ama bakışını üzerinde tutma gücüne sahip olacak kadar da güzel değildir&rdquo; (VI, 7, 21 ).</span></p>

  <p class="p0">Bu pasaj çok ilginçtir ve Plotinos&rsquo;un en kendine has, en derin bir düşüncesini ele verir gibidir. Açık olarak görüldüğü gibi Plotinos&rsquo;a göre <span class="t13">varlıkta en üst şey, akıl değildir;</span> dolayısıyla bizim için nihaî erek de akla erişmek, akıllı olmak değildir. Nitekim akla sahip olmayan varlıklar onu aramadıkları gibi akıllı varlıklar da sadece onunla yetinmemekte, ondan ileri gitmek istemektedirler. İdealar dünyası, o mükemmel formların, değişmeyen güzellik ve mükemmelliğin dünyası bile yukarıdan, İyi&rsquo;den gelen şey olmasa soğuk, ölü bir şey olarak kalır ve Ruh&rsquo;un ilgisini çekmez. Aklın veya akılsal şeylerin güzelliği, İnge&rsquo;nin güzel bir benzetmeyle işaret ettiği gibi güzel, fakat soğuk ve hareketsiz olan Yunan heykellerinin güzelliğine benzer (VI, 2, 130).</p>

  <p class="p0">Peki Ruh&rsquo;a ve Akıl&rsquo;a yukarıdan İyi&rsquo;den gelen bu ışıma, bu aydınlık tam olarak nedir? Plotinos onun İyi&rsquo;den gelen bir şey olduğunu söylemekte, verdiği örneklerde ise onu güzel olan şeklinde tanımlamaktadır. Öte yandan gerek duyusal maddi formların, gerekse akılsal şeylerin, İdeaların kendilerine ait bir güzellikleri yok mudur? Daha doğrusu maddi formların güzelliğinin akıldan ileri geldiğini biliyoruz. Plotinos aklın, akılsal formların ise kendilerinden ötürü güzel olduklarını kabul etmektedir. Ne var ki Plotinos, onların bu güzelliğini ölü bir güzellik olarak nitelendirmekte ve İyi&rsquo;den gelen şey, İyi&rsquo;den gelen güzellik olmasa bu güzelliğin Ruh&rsquo;un ilgisini çekmeyeceğini söylemektedir. O halde Akıl&rsquo;a İyi&rsquo;den gelen güzellik, onun kendisinden, akıl olmasından ötürü sahip olduğu güzellikten başka bir güzellik gibi görünmektedir. Ancak o ne tür bir güzelliktir?</p>

  <p class="p0">Bunu anlamak için en iyi yol, onun işlevine bakmaktan geçmektedir. <span class="t13">Akıl</span>&rsquo;in <span class="t13">sahip olduğu güzellik,</span> Plotinos&rsquo;un kendi sözleriyle <span class="t13">düzenin, simetrinin, formun güzelliğidir.</span> Öyle anlaşılıyor ki, buna karşı ona <span class="t13">İyi&rsquo;den gelen ve Ruh&rsquo;u harekete geçiren güzellik, hayatın, hareketin, eylemin güzelliği veya iyiliğidir.</span> Plotinos böylece şuna benzer bir şey söylüyor gibidir: Evet düzen iyidir, simetri güzeldir; evet ama bunlar kendi başlarına eylemi harekete geçirmez, arzuyu yaratmazlar. Arzunun, eylemin ilkesi, kaynağı bunlar değil, bunlar tarafından harekete geçirilen, bunları seçen ve gerçekleştirmeyi isteyen &ndash;veya istemeyen&ndash; ruhtur.</p>

  <p class="p0">Buradan, bu hayatın, hareketin güzelliğinin, İyi&rsquo;den Akıl&rsquo;a bir renk gibi gelen güzelliğin Akıl&rsquo;ın güzelliğinden başka bir şey olduğu, hatta ona ters bir şey olduğu anlaşılmaktadır. Çünkü Plotinos <span class="t13">İyi&rsquo;den yayılan güzelliğin simetriden çok simetrisizlik olduğunu</span> ve <span class="t13">bizim arzumuzu, aşkımızı davet eden şeyin de bu ikinci olduğunu söylemektedir.</span> Her halükarda canlı varlığın güzelliği, hayatın güzelliği formel, akılsal güzellikten daha yüksek bir güzelliktir. Ölen bir insanın yüzü, hayatta iken sahip olduğu yüzüyle aynı formel çizgileri taşımasına rağmen artık güzel değildir veya bu güzelliği azalmıştır (VI, 7, 22).</p>

  <p class="p0">Plotinos daha sonra, bu arzunun, aşkın, hayatın konusu olan bu Güzel ve İyi ile nasıl temas kurabileceğimiz sorusunu sorar. Ama bundan önce bu İyi hakkında başka bazı sorular sorarak, onları cevaplandırmak ister.</p>

  <p class="p0">İlk soru, sözü edilen İyi&rsquo;nin arzu edilen olduğu için mi, yoksa arzu edilebilir, arzu edilmesi gereken şey olduğu için mi iyi olduğudur. Tahmin edilebileceği gibi, bu sorunun cevabı onun arzu edildiği için iyi olmadığı, iyi olduğu için arzu edildiği veya arzu edilebilir olduğudur. Bu onun iyiliğinin başkalarından değil, kendinden geldiği, onun kendi doğası gereği iyi olduğu anlamına gelir.</p>

  <p class="p0">Plotinos daha sonra iyi ile haz ve mutluluk arasındaki ilişkileri ele alır. Bir Epikurosçu mutsuz bir hayatın nasıl iyi olabileceğini soracaktır. Sonra, sadece var oluş, sadece yaşamak nasıl iyi bir şey olabilir? Plotinos Platon&rsquo;un Philebos&rsquo;ta hazzı İyi&rsquo;nin bir parçası olarak ele aldığına dikkati çeker. Platon, burada hazzı iyiye özdeş kılmamakla birlikte, iyinin çekici bir güce sahip olmadığını gördüğü için hazla birlikte bulunmayan tek başına aklın iyi olmadığını söylemektedir (VI, 7, 23-24).</p>

  <p class="p0">Ancak Plotinos&rsquo;un aradığı iyi bu, yani duyusal dünyaya ait iyi değildir; Bir&rsquo;in İyi&rsquo;sidir. Duyusal dünyada her varlığın iyisi onun bir yukarısında bulunur. Örneğin maddenin iyisi veya madde için iyi, formdur. Bedenin iyisi ruhtur. Ruhun iyisi erdemdir. Erdemin üzerinde akıl gelir. Ters yönden alırsak bu iyiler merdiveninde yukarıda yer alan her varlık aşağıda bulunana bir iyilik yapar, ona iyi bir şey verir. Böylece bu varlıklardan biri düzen, diğeri hayat, bir başkası bilgelik verir (VI, 7, 25). Öte yandan bu hiyerarşideki her varlığın bir yukarısındaki şey olmayı istemesinin doğru bir şey olduğu anlamına gelmez: Form, maddenin iyisidir, ama madde form olmayı isteyemez; çünkü bu onun kendisinin ortadan kalkmasını istemesi anlamına gelir. Oysa bir şeyin iyisi onu ortadan kaldıran şey değildir, ona yararlı olan şeydir (VI, 7, 28).</p>

  <p class="p0">Plotinos sonunda İyi&rsquo;nin kendisine gelir ve onunla nasıl temas kurabileceğimizi söyler: Bu şey, İdealar dünyasında güzel şeylerin güzelliklerini kendisinden aldıkları şeydir; o ne formdur, ne güç; bütün formların, bütün güçlerin üzerinde bulunan bir şeydir. Her şeyin kaynağının forma sahip olmaması gerekir; ancak bu onun formdan yoksun olması anlamında değil, akılsal formun kaynağı olması anlamındadır. O, her şeyi meydana getirendir, ama kendisinin bir büyüklüğü yoktur; ancak kendisinden daha büyük bir şeyin mümkün olmaması anlamında büyüktür. Hiçbir şey ona eşit değildir ve hiç bir şeyle ortak olarak herhangi bir şeyi paylaşmaz. O, sonsuz büyük olmasının yanı sıra aynı zamanda ezeli-ebedidir, ama bunlar ne bir ölçü içerir, ne ölçüsüzlük. Böylece o, şeylerin ölçüsü değildir. Onun güzelliği de biricik olup, güzelliğin üstünde bir güzelliktir. O sevilendir ve güzelliğin yaratıcısıdır. Her türlü güzel ondan dolayı güzeldir (VI, 7, 32). <span class="t13">Form, İdea, ölçü, bütün bunlar güzel şeylerdir ve bunlara sahip olması bakımından Akıl güzeldir, ama gerçek güzellik, güzellik-ötesi güzellik ölçüye gelmez, dolayısıyla Form veya İdea&rsquo;yı kabul edemez</span> (VI, <span class="t13">7, 33</span>)<span class="t13">.</span></p>

  <p class="p0">Bu noktada Plotinos aşk hakkında ilginç bir fikir ileri sürer: Aşık, sevdiği varlığın görünür formuna aşık değildir. Bundan dolayı dikkati bu form üzerinde toplandığı zaman ortada aşk bulunmaz. Aşk, sevenin sevdiğinden ayrıldığı yani onun görünür, maddi formuna artık sahip olmadığı zaman doğar. Çünkü bu durumda sevilenin maddi olmayan imgesi, sevenin maddi olmayan ruhuyla birleşir. Böylece seven sevdiğinde onunla ilgili kendisinde oluşturduğu şeyi sever.</p>

  <p class="p0">Madde, şeyler içinde güzellikten en uzak olandır; güzellik ona Form&rsquo;dan gelir. Formun güzelliğini maddeye kazandıran ise Ruh&rsquo;tur. Bundan ötürü maddeye göre Form daha çok sevilen olmakla birlikte, Ruh&rsquo;tan yukarıda bulunan Akıl ondan daha çok sevilendir. Ancak Akıl da en sevilen değildir. Ondan daha yukarıda gerçek aşkın konusu olması gereken gerçek sevgili, gerçek sevilen olarak Bir veya İyi vardır (VI, <span class="t13">7, 33</span>)<span class="t13">.</span></p>

  <p class="p0">Bu noktada Plotinos Bir&rsquo;le nasıl ilişkiye geçebileceğimizi belirtir; ancak bundan önce bu ilişkinin, temasın, buluşmanın kendisini tasvir eder:</p>

  <p class="p5"><span class="t14">&ldquo;Ruhun bu yere yükseldiğini farz edelim. Burada en yüksek varlık ona gelmiştir veya daha doğrusu ona varlığını göstermiştir. O (Ruh), kendisiyle ilgili her şeyden yüzünü çevirmiş, kendisini tanrısal olanı almaya uygun hale getirmek için en yüksek derecede güzelleştirmiş, ona benzemeye çalışmıştır. Bu hazırlıklar ve süslerle kendisini görmek için hazır hale geldiğinde, tanrısal varlık ona kendisini gösterir ve o bir anda, birdenbire onu görür; çünkü ikisi arasında bir şey yoktur. Burada artık bir ikilik değil, iki şeyin tek bir şey olması söz konusudur. Çünkü bu durum devam ettikçe her türlü ayrım ortadan kalkar. O, sanki hem sevendir, hem sevilen. Ruh bu durumda bir bedene sahip olan bir varlık olduğu bilincini kaybeder; kendisine yabancı bir ad vermez. O artık ne insan, ne canlı, ne varlıktır; hiçbir şey değildir... Bu durumda ruhta (artık) ne zaman vardır, nede zamana karşı bir ilgi. Aradığı şey O&rsquo;ydu; O&rsquo;nu bulmuştur; O&rsquo;na bakar, kendine bakmaz. Bakan şeyin kim olduğunu bilecek zamanı yoktur. Bu duruma geldiğinde O&rsquo;nu dünyaya değişmez, kendisine O&rsquo;nun karşılığında dünyaları versen kabul etmez. O&rsquo;ndan daha yüksek, daha iyi bir şey yoktur. O&rsquo;ndan daha yukarıya geçilemez. Ne kadar yüksek olursa olsun her şey O&rsquo;ndan daha aşağıya doğru iner. Ama ruh bu durumda en mükemmel bir yargıya sahiptir ve şimdiye kadar Aradığı Şey&rsquo;in O olduğunu bilir. .. Burada aldanma mevcut değildir, Kim Doğru&rsquo;nun kendisinden daha doğru bir şeyle karşılaşabilir? Burada ruhun tasdik ettiği doğru, kendisinin kendisi olduğudur. .. Burada ruh içinde hiçbir yanılma olmaksızın mutlu olduğunu bilir; çünkü bu, kışkırtılmış bir bedenin değil, ilk mutluluk zamanında olduğu şey haline tekrar dönen bir ruhun yargısıdır. Eskiden hoş karşıladığı her şeye &ndash;mevki, güç, zenginlik, güzellik, bilgi&ndash; küçümsemeyle bakar... Artık hiçbir felâketten korkmaz&rdquo; (VI, 7, 34).</span></p>

  <p class="p0">Ancak Ruh bu noktaya nasıl yükselmiştir veya bu duruma gelebilmek için ne yapmıştır, hangi yetisini kullanıp hangi adımları atmıştır?</p>

  <p class="p5"><span class="t14">&ldquo;Böyle bir birleşmede Ruh&rsquo;un özelliği şudur ki, o bir zamanlar derin bir şekilde sevdiği akılsal düşünmeyi (intellection) şimdi reddeder. Akılsal düşünme, bir harekettir ve Ruh bu noktada hareket etmeyi istemez. Sahibi olduğu görmeye (theoria, vision) akıl vasıtasıyla ulaşmasına rağmen, görmesinin konusu olan şeyin kendisinin bir akıl olmadığını söyler. Ruh&rsquo;un kendini Akıl&rsquo;a teslim etmesi, akılsal dünyada yer alabilmesi için, bir akıl olması gerekir. Bundan dolayı o bu dünyayı temaşa eder, ancak ondan daha yüksek bir şeyin varlığını görür görmez, geri kalan her şeyi bir yana bırakır. Ruh&rsquo;un durumu güzelliklerle dolu bir eve giren bir ziyaretçinin durumuna benzer. Bu insan önce etrafına bakar ve gördüğü çeşitli güzelliklere hayran olur. Ama bu, evin sahibinin eve gelmesinden öncedir. Evin sahibini görünce... her şeyi bir yana bırakır ve yalnızca ona bakar. Bu yoğun bakma olayında artık bir başka şey söz konusu değildir. Bu bakma, bakmayla bakılan şeyin tek bir şey olacağı şekilde süreklidir. Burada bakma nesnesi ile bakma fiili özdeş hale gelmiştir. O zamana kadar içine girip kendisini dolduran hiçbir şeyin hatırası artık gözde mevcut değildir&rdquo; (VI, 7, 35).</span></p>

  <p class="p5"><span class="t14">&ldquo;O halde Akıl&rsquo;ın iki gücü vardır: birincisi kendi içeriğini akılsal olarak kavrama gücüdür; ikincisi ileriye doğru gitme ve bu ileri gitme sayesinde kendisine aşkın olanı bilme, onu algılama gücüdür. O, ilk olarak görür, daha sonra bu görmeyle, kendisiyle tek bir şey olarak Akıl&rsquo;ı kavrar: ilk görme, bilen Akıl&rsquo;ın görmesidir. İkinci görme aşık olan Akıl&rsquo;ın görmesidir. Nektar&rsquo;ın sarhoşluğu içinde bilgeliğini bir tarafa atan Akıl, Aşk&rsquo;a ulaşır. Onun aşırılığıyla saf ve mutlu bir varlık olur ve onun için sarhoş olmak bu cümbüşte ağır başlı olmaktan daha iyidir... Bu durumda bulunan Ruh hareketi bilmez, çünkü En Yüce Varlık hareketi bilmez; bu durumda bulunan ruh, artık ruh bile değildir, çünkü En Yüce Varlık hayata sahip olmayıp onun üzerindedir; o artık Akıl da değildir, çünkü En Yüce Varlık&rsquo;ın akılsal kavrayışı (intellection) yoktur ve benzerlik tam olmalıdır; ruhun buradaki kavrayışı akılsal kavrayış değildir, çünkü En Yüce Varlık akıl yoluyla bilinemez&rdquo; (VI, 7, 35).</span></p>

  <p class="p0">Böylece, Bir veya İyi&rsquo;nin doğasının ne olduğunu öğrendiğimiz gibi, onun bilgisine nasıl sahip olabileceğimizi de görmekteyiz. Plotinos varlığın nihaî ilkesinin akıl olmadığını söylediği gibi bu ilkeyi bilmenin yolunun da akıldan değil, kendine özgü (sui generis) bir deneyden, akılsal kavrayıştan çok farklı olan bir tür araçsız sezgiden (intuition) geçtiğini söylemektedir. Plotinos&rsquo;un sözlerinden bu bilginin aslında veya terimin alışılagelen anlamında bir bilgi olmadığını da anlamaktayız. Bu, öznenin nesnesini görmesi, kavraması anlamında bir bilgi değildir, onunla birleşmesi, onunla bir ve aynı şey olması, onun içinde erimesi, yok olması anlamında bir yaşantı, bir deneydir (experience). Plotinos bu deneye sahip olan ruhu, sarhoş ruh, aklı, aşık veya aşk içinde olan akıl diye adlandırmaktadır. Plotinos&rsquo;a göre insan ruhunun en yüksek faaliyeti budur ve insan hayatının nihaî ereği de bu özel ve biricik deneyi yaşamaktır.</p>

  <p class="p0">Plotinos hemen bunu takip eden bölümde yine akılsal bilgi ile Bir&rsquo;in mistik bilgisi veya deneyi arasındaki farklar üzerinde durur ve görüşünü biraz daha açar:</p>

  <p class="p5"><span class="t14">&ldquo;Bir&rsquo;in bilgisi veya O&rsquo;nunla temas etmek, en önemli şeydir. (Platon) bunun (yani), İyi&rsquo;yi görmenin değil, onun hakkında akıl yoluyla fikir sahibi olmanın en büyük bilgi olduğunu söylemiştir. Bu bilgiye benzerliklerden, olumsuzlamalardan, İyi&rsquo;den çıkmış olan şeyler hakkında sahip olduğumuz bilgiden, şeylerin ona doğru yükselen hiyerarşisinden hareketle erişiriz. Ama İyi&rsquo;nin kendisine bizi ulaştıran ruhumuzu arıtma (purification) eylemlerimiz, erdemlerimiz ve iç varlığımızın düzenidir. Bu yöntemlerle kendimizin ve diğer şeylerin seyredicisi; hem seyreden, hem seyredilen oluruz. Burada Varlık&rsquo;la, Akıl&rsquo;la, evrensel canlı varlıkla özdeşleşiriz ve En Yüce Varlık&rsquo;ı artık dışımızda bulunan bir şey olarak görmeyiz. Şimdi O&rsquo;na yakınızdır, bir sonrası O&rsquo;dur; O, elimizle kendisine dokunabileceğimiz bir yakınlıktadır ve akılsal olanın üzerinde pırıl pırıl parlamaktadır&rdquo; (VI, 7, 36).</span></p>

  <p class="p0">O halde, İyi veya Bir hakkında bilgi sahibi olmamızın iki yolu vardır. Birincisi; onunla diğer varlıklar arasında benzerlikler kurmaktan veya var olan benzerlikler üzerinde düşünmekten, onu olumsuz sıfatlarla tanımlamaktan, eserlerine bakarak kendisi hakkında akıl yürütmelerde bulunmaktan geçer. İkincisi ise kendimizi arıtmaktan, erdemli davranışlarda bulunmaktan ve kendi iç düzenimiz, kendi zenginlik veya derinliğimiz üzerinde düşünmekten geçer. İşte aslolan bu ikincisidir, çünkü onda İyi&rsquo;yi görmekle, bilmekle kalmayız, O&rsquo;nunla özdeşleşiriz, O&rsquo;nun aynı oluruz. Bunun ahlaksal değerinin affektif değerinin, mutluluk değerinin diğeriyle karşılaştırılamaz olduğu açıktır.</p>

  <p class="p0">Evet, bu kendine özgü, biricik deneyin bütün bunlardan dolayı diğerinden üstün olduğu kesindir, ama onun bilgi değerinin diğerinden daha fazla olduğu, hatta herhangi bir bilgi değerine sahip olduğu çok şüphelidir. Çünkü bilgi bir şeyin bilinmesini gerektirir. Burada böyle bir bilmenin olmadığı açıktır. Bilgi, Santaya&rsquo;nın haklı olarak dediği gibi, selamlamadır, kucaklama değil, hele hele yeme hiç değildir. Kaldı ki burada bir yeme de değil, bir yenilme (absorption), bilenin bilmeye çalıştığı şey tarafından eritilmesi söz konusudur.</p>

  <p class="p0">Bilgi kuramında akılcılığı savunan herhangi biri, daha önce gördüğümüz gibi, bir Descartes veya Spinoza gibi bilgide doğruluğun ölçütünü kesinlikte bulur; bu kesinliği ise genel olarak onu meydana getiren kavramların açık seçikliğinde ve onlar arasındaki ilişkilerin tutarlılığında arar. Bunlardan oluşan, parçaları arasındaki ilişkilerin tam ve tutarlı bir biçimde kurulmuş olduğu rasyonel bir sistemi, bilimin erişmek istediği bir ideal olarak kabul eder. Oysa Plotinos tam bunun tersini söylemektedir. Onda akıl düzeyinde nesneler hakkında sahip olduğumuz açık ve seçik algılarımız Bir&rsquo;in bilgisine erişmek söz konusu olduğunda, yerlerini tümüyle kendine özgü, biricik ve dile getirilemez bir deneye bırakmaktadırlar. Burada söz konusu olan artık ne diskürsif bir akıl yürütme, ne felsefi bir temaşadır, yalnızca ve tümüyle mistik bir vecddir (ecstasy). Porfirios&rsquo;un <span class="t13">Plotinos&rsquo;un</span> Hayatı&rsquo;nda birlikte oldukları zaman zarfında hocasının dört defa erişmiş olduğunu söylediği, mistik vecd.</p>

  <p class="p0">Plotinos metafiziğinin nihaî öğretisi, böylece varlığın temelinin bilinemez olduğu biçiminde karşımıza çıkmaktadır. Bunun ana nedeni, bilgi yetilerimizin eksikliği veya kusuru değildir; onun kendisinin doğası itibariyle bilinemez bir şey olmasıdır. O zaman ona erişmek için her türlü arzumuzu, ümidimizi bir yana mı bırakmamız gerekir? Hayır, çünkü bizde akıldan başka bir yeti veya özellik vardır. Doğadaki bütün diğer varlıklarla paylaştığımız bu yeti, mükemmel olana karşı duyduğumuz arzu, aşktır. Böylece bilgisi bize kapalı olan varlığın sırrını aşk sayesinde hissedip yaşayabiliriz. Varlığı bilmeyebiliriz, ama o olabiliriz. İslam mistiklerinin dediği gibi &lsquo;kal&rsquo; (söz) olmaktan &lsquo;hal&rsquo; (yaşantı, deney) olmaya geçebiliriz.</p>

  <p class="p0">Plotinos&rsquo;un bilgi kuramında neden bu durum ortaya çıkmaktadır? Çünkü Plotinos&rsquo;un felsefesinde daha önce birkaç kere sözünü ettiğimiz ikilik burada yine kendisini göstermektedir. Bu onda dünyanın felsefi akılsal açıklaması yönündeki ilgi ile Ruh&rsquo;un nasıl kurtulabileceği yönündeki dinsel kaygının bir arada bulunmasından meydana gelen ikiliktir. Plotinos bir taraftan bir rasyonalist olarak İdeaların, özlerin açık ve seçik bilgisini bilimsel olarak erişebileceğimiz ve erişmemiz gereken en yüksek bilgi türü olarak kabul ederken, öbür yandan &lsquo;aşık akıl&rsquo; tarafından sahip olunacak İyi&rsquo;nin mistik deneyini, vecdini bu bilginin üzerine yerleştirmektedir. Plotinos&rsquo;un felsefi kaygısının onu dünyayı birbirine bağlı kısımlardan meydana gelen akılsal bir yapı olarak ele almaya ve onu bu yapısında olağanüstü bir eser olarak görmeye sevk etmesine karşılık, dinsel kaygısı aynı dünyayı ona bir günah yeri, kendisinden bir an evvel kurtulunması gereken bir zindan olarak göstermektedir. Buna benzer bir biçimde akılcı-entelektüel yanının Plotinos&rsquo;u doğru bilgiyi akılsal bir bilgi olarak tanımlamaya sevk etmesine karşılık, mistik-dinsel yanı onu aynı bilgiyi aşılması, yerine İyi&rsquo;nin ifade edilemez deneyinin konulması gereken bir şey olarak yorumlamaya götürmektedir.</p>

  <p class="p0">Ancak bu ikilik, aynı ölçüde olmasa da, daha önce işaret ettiğimiz gibi Platon&rsquo;da da vardı. Platon da İyi&rsquo;nin bilgisine iki yolla sahip olabileceğimizi söylemekteydi. Bir yandan varlıkların yükselen dizisi, hiyerarşisi hakkında sahip olduğumuz bilgi bizi İyi&rsquo;nin sistemli bilgisine götürmekteydi. Bu felsefi endüksiyon ve dedüksiyonlarla ilerleyen akılsal diyalektiğin yöntemiydi. Ancak, Platon <span class="t13">Phaidros</span>&rsquo;ta bir de aşkın diyalektiğinden söz etmekteydi. Burada ve Şö<span class="t13">l</span>en&rsquo;in her zaman üzerinde durduğumuz ünlü pasajında, aşkın çekimine yakalanmış ruh ansal ve ifade edilemez bir sezgiyle Güzel&rsquo;in temaşasına ulaşmaktaydı. Platon&rsquo;un <span class="t13">Phaidon</span>&rsquo;da ahlâkî terimlerle tasvir ettiği arınma (purification) da aynı temaşa olayına yükselmenin bir başka aracı olarak karşımıza çıkmaktaydı.</p>

  <p class="p0">&nbsp;</p>
</body>
</html>
