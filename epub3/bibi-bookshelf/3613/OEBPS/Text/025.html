<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Plotinos&rsquo;un ahlakı konu aldığı özel bir eseri yoktur. <span class="t13">Enneadlar&rsquo;ın</span> bazı kitapları, özellikle 1. <span class="t13">Ennead&rsquo;ın</span> erdemleri ele alan 2. kitabıyla (<span class="t13">Erdemler Üzerine</span>) mutluluğu ele alan 4. kitabı (<span class="t13">Mutluluk Üzerine</span>) onun bu konudaki öğretisini içermesi bakımından önemlidir. Metafiziğinde olduğu gibi ahlak felsefesinde de Plotinos&rsquo;un Platon, Aristoteles ve Stoacıları izlediği görülmektedir.</p>

  <p class="p0">Plotinos&rsquo;un ahlak felsefesini sergilemeye başlamadan önce onun iki önemli konudaki görüşlerini bilmemiz gerekmektedir. Bunlardan ilki her türlü ahlak felsefesinin birinci problemi olan insanın, davranışlarında özgür olup olmadığı ve bu özgürlüğün ne olduğu konusudur. Plotinos bu problemi <span class="t13">Enneadlar&rsquo;da</span> birkaç yerde ele almaktadır ve onun bu konuda Spinoza&rsquo;nın özgürlüğü kendini belirleme (self-determination) olarak tanımlayan ünlü kuramını haber verdiğini, hatta bu kuramı ana unsurlarıyla açık bir şekilde ortaya koyduğunu görmekteyiz. İkincisi evrende nesnel anlamda bir kötünün veya kötülüğün olup olmadığı ve eğer varsa onun nedeninin, kaynağının ne olduğu konusudur. Plotinos bu konuyu da son derecede ayrıntılı bir şekilde ele almakta ve İlkçağ felsefesinde Stoacılardan sonra onlarla aynı yönde olmak üzere son derecede gelişmiş bir tanrı savunması (teodise) ortaya atmaktadır.</p>

  <h3 class="h30"><a id="ncx896"></a><a id="a26"></a>Özgür İrade</h3>

  <p class="p0">Plotinos özgür irade konusundaki ana görüşünü III. Ennead'ın &lsquo;Kader Üzerine&rsquo; başlığını taşıyan ilk kitabıyla VI. Ennead&rsquo;ın &lsquo;Özgür İrade ve Bir&rsquo;in İradesi&rsquo; adını taşıyan 8. kitabında ortaya koyar.</p>

  <p class="p0">Plotinos&rsquo;tan önce Yunan düşüncesinde nedensellik ve determinizmi en kararlı bir şekilde savunanlar, atomcular olmuştur. Ancak Plotinos onların bu konudaki görüşlerini yanlış veya yetersiz görmektedir. Epikuros&rsquo;un evreni meydana getirmek üzere atomlarda varlığını kabul ettiği o nedeni olmayan &lsquo;sapma&rsquo;yı (klinamen) bir yana bırakalım (Plotinos böyle bir sapmanın açıklanamadığını, ayrıca evrende böyle bir sapmaya yer olmadığını söyler); atomcu kuram, esas olarak akıl ve düzenin, akla ve düzene sahip olmayan şeylerden meydana geldiğini iddia ettiği için yanlıştır. Sonra daha yüksek düzeyden ruhsal, entelektüel olaylar, örneğin akıl yürütmelerimiz, duygularımız vb. de atomların hareketleriyle açıklanamaz. Onların bedenin duygulanımları, etkilenmeleri olduğunu ileri süren birine ruhun bu etkilenimlere nasıl karşı çıktığı, nasıl direndiği sorulabilir. Sonra bir insanı geometrici, diğerini felsefeci, bir üçüncüsünü astronom yapan şey yani insanlar arasındaki karakter, kişilik vb. farklılıkları atomların hangi hareketleriyle açıklanabilir? Nihayet bu varsayımda insanların davranışlarıyla cansız nesnelerin hareketleri arasında ne gibi bir fark olabilir? (III, 1, 3)</p>

  <p class="p0">Plotinos daha sonra sırasıyla insanların kaderleri, davranışları, karakterleri üzerinde belirleyici etkiye sahip olan şeyin göğün, gök cisimlerinin hareketi olup olmadığı konusuna geçer. Evrendeki her şeyin birbirine bağlı olduğu, dolayısıyla gök cisimlerinin hareketinin içinde yaşadığımız dünya, bu dünyada meydana gelen varlıklar, özellikle onlar arasında insani varlıklar üzerinde bir etkisinin olduğu görüşünü kabul eder. Ancak insan cansız bir şey, bir bitki veya hayvan değildir. O, dışardan gelen etkiye veya etkilere kendisinin olan, kendisinden kaynaklanan bir şeyle karşılık verme, onlara kendine ait bir şey katma gücüne sahiptir. Bu, onun iradesinden gelen bir şeydir. İnsanı birey insan yapan, başka insanlardan ayıran onun karakteri, kişiliği diye adlandırılan şeydir ve karakteri meydana getiren şey ise ne gök cisimlerinin hareketi, ne insanın bedenini meydana getiren unsurların bileşimi, ne de anne babadan miras alınan şeydir.</p>

  <p class="p0">Böylece, Plotinos insan davranışlarının asıl açıklayıcı nedeni olarak ruhu kabul eder. Bu ruh, Evrensel Ruh veya Alem Ruhu değildir, bireysel ruhtur ve insani eylemlerin kaynağı, başlatıcısı olan odur. Bireysel insan ruhu, bireysel insan bedeniyle birlikte bulunur. Bu birlikte bulunma olayı sonucunda bazen bedenden etkilenir, bazen onu etkiler. Bedenden etkilendiğinde özgür değildir; diğer doğal şeylerle aynı düzeni, aynı özelliği paylaşır ve onların tabi olduğu nedenselliğe tabi olur. Ama;</p>

  <p class="p5"><span class="t14">&ldquo;bedensiz olduğunda, mutlak olarak kendisinin kontrolüne sahiptir ve özgürdür; bu durumda o, fiziksel dünyanın nedenselliğinin dışındadır&rdquo; (III, 1, 8).</span></p>

  <p class="p0">Plotinos&rsquo;u yanlış anlamamamız gerekir. O, iradi veya özgür denilen davranışların, &lsquo;nedeni olmayan davranışlar&rsquo; olduğunu veya onların evrensel nedenselliğin dışında yer alan şeyler olduğunu söylemek istememektedir. Yukarıdaki son cümlesinde açıkça görüldüğü gibi bu davranışlar, evrensel nedenselliğin değil, yalnızca &lsquo;fiziksel nedenselliğin dışında&rsquo; bulunan şeylerdir; yoksa</p>

  <p class="p5"><span class="t14">&ldquo;bütün nedenler sayıldığında her şey tam bir zorunlulukla meydana gelir&rdquo; (III, 1, 9).</span></p>

  <p class="p0">Ancak Plotinos&rsquo;a göre nedenler iki türlüdür: fiziksel, dışsal ve ruhsal, içsel.</p>

  <p class="p5"><span class="t14">&ldquo;Eğer herhangi bir şeyin meydana gelmesinde göğün hareketinin bir katkısı varsa o zaman bu, dışsal nedenler arasında sayılır. Bundan dolayı dışsal bir nedenin ruhun üzerinde etkide bulunduğu ve böylece onun bir şey yaptığı, bir tür kör bir atılımda bulunduğu durumda ruhun ne bu eylemi, ne de onun gerisinde bulunan doğası özgür olarak adlandırılamaz. Doğru dürtülere sahip olmadığı ve onları kontrol altında tutmadığı zaman da aynı şey geçerlidir. Ama eylemlerimizi yönlendiren saf ve sakin aklımız olduğunda, bu eylemin sahibinin kendimiz olduğumuz ve bu konuda özgür olduğumuz söylenir. Bu başka bir yerden gelmeyen, bizden, içimizden gelen kendi eylemimizdir. O, ruhumuz saf olduğunda... bilgisizlikten kaynaklanan yanlışın veya tutkularının şiddetinin etkisi altında olmadığında... yaptığımız eylemdir&rdquo; (III, 1, 9).</span></p>

  <p class="p0">Yine ondan aktaracak olursak,</p>

  <p class="p5"><span class="t14">&ldquo;her şey... nedenler sonucu meydana gelir; ancak iki tür neden vardır: Bazı olayları meydana getiren, ruhtur; başkaları ise başka nedenler sonucu ortaya çıkar. Ruhlar yaptıkları her şeyde doğru akla uygun davrandıklarında, eylemlerinin sahibidirler. Başka davranışlarında ise eylemlerinin faili değil, daha çok onlara maruz kalandırlar. .. böylece Kader dış bir nedendir, ancak en iyi eylemlerimiz bizim kendimizden gelir; çünkü bizim doğamız, ruhtur&rdquo; (III, 1, 10).</span></p>

  <p class="p0">Burada Spinoza&rsquo;nın kendini belirleme (self-determinism) olarak özgürlük kuramının bütün unsurlarını bulmaktayız. Plotinos da Spinoza kadar deterministtir. Onun gibi her şeyin belirlenmiş bir şekilde meydana geldiğini kabul eder. O halde insani eylemler de nedenleri olan şeylerdir ve belirlenmişlerdir. Ancak Spinoza gibi Plotinos da bu nedenler arasında bir ayrım yapmaktadır: Dış nedenler ve iç nedenler. Spinoza dış nedenlerin etkisi altında gerçekleştirilen davranışları &lsquo;zorlamaya dayanan davranışlar&rsquo;, insanın kendisi tarafından gerçekleştirilen davranışları ise &lsquo;özgür davranışlar&rsquo; olarak niteleyecektir. Bu ayrımın Plotinos&rsquo;ta da açık olarak var olduğunu görmekteyiz. Nihayet Plotinos da, Spinoza gibi özgürlük ve determinizmin birbirlerine zıt olmadığını düşünmektedir. İnsanların özgür diye adlandırılan davranışları da diğer, zorlama altında yaptıkları davranışlar kadar belirlenmiştir; ancak onları belirleyen şey, öznenin kendisidir. Plotinos için bu özne, ruhtur; ilkesi akıl olan, insanın özünü teşkil eden ruh. Ruh böylece cisimden, bedenden ayrı bir ilke olduğu için doğası gereği özgürdür ve insan ruha sahip olduğu için tümüyle ruhun etkisi altında gerçekleştirdiği eylemlerinde, özgür bir varlıktır.</p>

  <p class="p0">Plotinos&rsquo;un burada sözünü ettiği ruhun, insan ruhunun alt, aşağı kısmı olan, bedene bağlı olan ve ondan gelen etkilenmeleri kabul eden ruh olmadığını belirtmemize gerek yoktur. Plotinos, ruhların ancak &lsquo;doğru akla uyduklarında&rsquo; eylemlerinin sahipleri olduklarını, başka durumlarda ise eylemlerinin failleri olmayıp sadece onlara maruz kaldıklarını söylemektedir. İşte bu &lsquo;doğru akla uyma&rsquo;nın ruhun ancak üst, Akıl&rsquo;a dönük olan kısmı için söz konusu olabileceği açıktır.</p>

  <p class="p0">Plotinos özgürlük ile bilgi, bilgi ile istek, istekle eylemle arasındaki ilişkileri VI. Ennead&rsquo;ın 8. kitabında daha da ayrıntılı olarak ele alır. Burada önce özgür eylemin nasıl bir eylem olduğunu tanımlar: özgür eylem kendi seçimimizin sonucu olan, rastlantı veya zorunluluğun etkisi altında gerçekleşmeyen, kaynağı kendi irademiz veya arzumuz olan eylemdir. Böylece</p>

  <p class="p5"><span class="t14">&lsquo;herhangi bir zorlama altında bulunmaksızın ve kendisi hakkında tam bir bilgiye sahip olarak gerçekleştirdiğimiz eylemimiz, özgür eylemimizdir&rsquo; (VI, 8, 1).</span></p>

  <p class="p0">Bu tanımda anahtar kavram, &lsquo;tam bilgi&rsquo;dir. Bundan dolayı Plotinos, Oidipus&rsquo;un babasını öldürme olayını özgür bir eylem olarak görmez, çünkü Oidipus öldürdüğü kişinin babası olduğunu bilmemektedir. O halde bilgisizlik, gerçek özgürlükle uyuşamaz. Bir eylemin özgür bir şekilde yapılabilmesi için onu gerçekten istenmesi, bunun için de bütün unsurları ile tam olarak bilinmesi gereklidir. Buna karşı bu durumda hiç kimsenin tam olarak özgür sayılamayacağı, çünkü kötü bir eylemde bulunan, örneğin bir cinayet işleyen kişinin de cinayet işlemenin kötü bir şey olduğunun bilincinde olmadığı söylenebilir. Plotinos buna itiraz etmez, çünkü onun da tam olarak söylemek istediği budur yani Sokrates&rsquo;in söylediği gibi hiç kimsenin, <span class="t13">hiçbir akıllı insanın bilerek kötülük yapamayacağıdır.</span></p>

  <p class="p0">Plotinos buradan kötü eylemin, aslında kötü bir istekten, kötü bir iradeden değil, <span class="t13">yanlış bir yargıdan, entelektüel bir hatadan</span> kaynaklandığı sonucuna varır. Bunun nedeni ise buraya kadar Plotinos ile ilgili verdiğimiz bilgilerden tahmin edilebileceği gibi insan ruhunun bir yanının, aşağı kısmının duyusal dünyaya yönelik olması, onun etkisi altında bulunmasıdır. Onun hata yapmasının nedeni, ruhunun tutkularının etkisi altında bulunması ve &lsquo;doğru cevap&rsquo;ın ne olduğunu bilmemesidir. İnsan kendisi için gerçek iyinin tam bilgisine sahip olduğunda gerçek anlamda özgür olacak ve doğal olarak iyiyi seçecek, kötüyü reddedecektir.</p>

  <p class="p0">Böylece Plotinos özgürlüğü, özgür isteğe, özgür isteği ruhun yargısına, ruhun yargısını ise doğru yargıya yani aklın yargısına indirger ve insanın <span class="t13">ancak akıl düzeyinde özgür olduğunu</span> savunur. Ayrıca Plotinos insanda, insanın gerçekten insani olan eyleminde <span class="t13">irade ile bilgiyi birleştirir.</span> Plotinos&rsquo;a göre insan ruhunun yukarı kısmının gerçekten özgür olan eyleminde irade ile bilgi arasında bir ayrım yapılamaz. Burada insan ancak <span class="t13">doğru olanı bilir ve bildiği bu doğruyu da zorunlu olarak ister</span> ve tabii ki bunun onun özgürlüğüne aykırı hiçbir yanı yoktur. Çünkü Plotinos için, özgür olmayan eylem, daha önce söylediği gibi, insanın bir &lsquo;zorlama altında&rsquo; yaptığı eylemdir; buradaysa herhangi bir zorlama yoktur. Çünkü insanın doğru olanı zorunlu olarak yani akılsal doğasına uygun olarak seçmesi, tutkularının etkisi altında, zorlama altında bulunmasından farklı bir şeydir.</p>

  <p class="p0">Böylece Plotinos için <span class="t13">özgürlük ile zorunluluk birbirlerine aykırı şeyler değildirler.</span> İnsanın gerçek doğasının etkisi altında yaptığı eylemler aynı zamanda zorunlu ve özgür eylemlerdir. Bunun tersine ruhun aşağı kısmının maddenin, tutkuların etkisi altında seçtiği ve yaptığı eylemler özgür olmayan veya bir zorlama altında yapılan eylemlerdir (VI, 8, 2-8).</p>

  <h3 class="h30"><a id="ncx916"></a><a id="a27"></a>İnayet veya Evrendeki Kötülük Problemi</h3>

  <p class="p0">Yunan felsefesinde evrendeki kötülük meselesini ilk defa ortaya atanın Platon olduğunu biliyoruz. Platon <span class="t13">Timaios&rsquo;ta</span> evrenin Tanrı tarafından İdealara bakılarak meydana getirildiğini, dolayısıyla iyi olduğunu ve mümkün dünyalar içinde en mükemmeli olduğunu söylemişti. Diğer birçok konuda olduğu gibi, bu konuda da Platon&rsquo;a karşı çıkan Aristoteles ise Tanrı&rsquo;ın sadece kendini düşünen bir düşünce olduğunu, evrenle ilgilenmediğini, dolayısıyla ay-altı dünyasıyla ilgili olarak Tanrı&rsquo;nın herhangi bir ilgi ve inayetinden söz edilemeyeceğini savunmuştu. Epikuros&rsquo;un Aristoteles&rsquo;ten daha da ileri giderek tanrıların kendi dünyalarında yaşayan mükemmel ve mutlu varlıklar olduklarını, dolayısıyla dünyayla ilgilenmediklerini, onda olup biten şeylerin ancak atomların herhangi bir amaç peşinde koşmayan, zorunlu, mekanik çarpışmaları sonucu ortaya çıktığını ileri sürmüştü. Buna karşılık var olan her şeyin gerisinde veya üzerinde bulunan, evrenin canlı, etkin ilkesi olan ilkenin tanrısal akıl olduğunu ileri süren Stoacılar, tekrar Platon&rsquo;a dönerek dünyada kötülük diye bir şeyin var olmadığını, tanrısal öngörü ve inayetin her şeyi kapsadığını temel bir görüş olarak benimsemişlerdi. Bunun yanı sıra Stoacılar evrende var olduğu iddia edilen kötülüklerin Tanrı&rsquo;ya mal edilemeyeceğini savunmuş ve bu görüşlerini o zamana kadar geliştirilmiş en büyük bir tanrı savunmasıyla desteklemeye çalışmışlardı. Nihayet Plotinos&rsquo;la aynı çağda yaşamış olan Gnostiklerin, tanrısal bir inayetin varlığını reddetme konusunda Epikuros&rsquo;tan daha ileri gittiklerini ve dünyanın açık ve kesin olarak kötü bir varlık, kötü bir tanrı tarafından yaratılmış olduğunu, dolayısıyla özü itibariyle kötü olduğunu, insanın yapması gereken şeyin mümkün olduğu kadar onu reddetmesi, ondan kaçması olduğunu ileri sürdüklerini görmüştük.</p>

  <p class="p0">Plotinos Gnostiklere karşı bağımsız bir eser kaleme alması dışında (il. Ennead'ın son kitabı olan &lsquo;Gnostiklere Karşı&rsquo; başlıklı kitap), aynı Ennead&rsquo;ın 2. ve 3. kitaplarını da özel olarak bu konuya, evrende kötünün varlığına ve tanrısal İnayet konusuna ayırmıştır. Plotinos bu iki kitapta da, Platon ve Stoacılarla aynı safta yer alarak, Aristoteles, Epikuros ve Gnostiklerin yukarıda sözünü ettiğimiz görüşlerine karşı çıkmaktadır. Onun tanrısal inayetin varlığını ve evrenselliğini savunma, Tanrı&rsquo;yı evrendeki kötülüklerden aklama konusunda ortaya attığı kanıtların çoğunun, daha öncekiler, özellikle Stoacılar tarafından getirilmiş olan geleneksel kanıtlar oldukları görülmektedir. Ancak o, bu kanıtları daha ayrıntılı bir şekilde ortaya koyduğu gibi onları bazı yeni, kendisinin buluşu olan orijinal kanıtlarla zenginleştirmeyi ihmal etmemektedir.</p>

  <p class="p0">Plotinos dünyanın bir rastlantı sonucu veya şans eseri meydana geldiğini düşünmenin mantıklı olmadığı görüşündedir. Bununla birlikte daha önce gördüğümüz gibi onun bir planlama veya iradi karar sonucu ortaya çıktığını da düşünmemektedir. Eğer İnayetten kastedilen bir şeyi meydana getirmeden evvel meydana getirilecek şey üzerinde düşünme, hesaplama, planlama ise Plotinos için dünyanın varlığa gelişi ile ilgili olarak böyle bir şey söz konusu değildir. Çünkü dünya, ne terimin gerçek anlamında meydana gelmiştir ne de böyle bir planlamanın ürünüdür. Eğer ondan kastedilen, bir planlamanın, iyiyi gerçekleştirmeye çalışan bir aklın ürünü olarak meydana gelmiş olsaydı nasıl olacak idiyse öyle olması ise Plotinos bu anlamda dünyanın bir inayetin yani akıllı bir öngörünün varlığına işaret ettiğinin kabul edilebileceğini söyler. Bunun nedeni onda her şeyin, Akıl&rsquo;a uygun bir yapıda bulunmasıdır:</p>

  <p class="p5"><span class="t14">&ldquo;Evrenle ilgili inayet, onun Akıl&rsquo;a uygun varlığıdır ve Akıl evrenden önce gelir; zaman bakımından önce gelmek anlamında değil, evrenin Akıl&rsquo;ın eseri olması, Akıl&rsquo;ın doğa bakımından ondan önce gelmesi, bir tür paradigma veya model olarak onun nedeni olması, evrenin kendisinin onun bir imgesi olması, onun aracılığıyla var olması ve ezeli olarak varlığa gelmesi anlamında önce gelir&rdquo; (III, 2, 1).</span></p>

  <p class="p0">O halde Akıl&rsquo;ın, bir olan gerçek evrenin yanında onun eseri olan ikinci, gerçek olmayan, daha doğrusu gerçek anlamda bir olmayan bir başka evren daha vardır ki, o bizim duyusal dünya dediğimiz ve çokluğu içinde barındıran evrendir. Bu dünya, duyusal dünya niçin varlığa gelmiştir? Çünkü ikinci bir doğanın var olması zorunludur. Böylece Akıl, maddeye kendisinden bir şey vererek, ikinci dünyayı meydana getirmiştir. Bu ikinci dünya, kısımları birbirinden ayrı, birbirlerine yabancı olan çokluk dünyasıdır. Bu çokluk ve farklılık işte bu ikinci dünyaya dostluk yanında düşmanlığı da sokmuştur. Bundan dolayı bu dünyada bazı şeyler meydana gelirken bazı şeyler ortadan kalkar; bazı şeyler diğerine karşı kibar ve dostça davranırken bazıları diğerleriyle kavga eder ve onları ortadan kaldırmaya çalışır. Bu dünyada varlıklar aynı zamanda yerlerine, işlerine, işlevlerine vb. göre birbirlerinden ayrılırlar.</p>

  <p class="p0">Plotinos&rsquo;a göre bu evren, yani duyusal dünya da birinciyle aynı anlamda veya ölçüde olmamakla birlikte iyidir yani bir bütün olarak iyidir. Çünkü nasıl ki bir melodide onu meydana getiren parçaların tek tek güzel olup olmaması önemli olmayıp, melodinin bütününün güzel olması önemliyse, aynı şekilde duyusal dünyada da tek tek varlıkların kendi kendilerine yetmemesine, aralarındaki düşmanlığa, kavgalara bakmayıp onun bütününün başarılı bir uyum olup olmadığına bakmamız gerekir:</p>

  <p class="p5"><span class="t14">&ldquo;Parçalarından ötürü bütünü eleştirmek makul değildir; bu parçaların bütünle uyum içinde olup olmadığına, onların bütünle ilişkilerine bakmak gerekir&rdquo; (III, 2, 3).</span></p>

  <p class="p0">Nasıl ki insanın da canlı bir bütün olarak başarılı olup olmadığını anlamak için de onun sadece saçına veya topuğuna bakmayıp bütününe bakmak gerekirse... Öte yandan evreni meydana getiren şeylerin birbirleriyle her zaman kavga etmeyip birbirlerini desteklediklerini, her birinin kendine mahsus bir işi yerine getirerek uyumlu bir bütünün ortaya çıkmasını sağladıklarını da gözden kaçırmamak gerekir. Böylece insan birbirinden farklı organların birbirleriyle böyle bir bütünü meydana getirdikleri bir varlık olarak karşımıza çıkmaktadır.</p>

  <p class="p0">Ayrıca mükemmel olanın, zorunlu olarak kendisinden daha az mükemmel bir şey meydana getirmesi gerekir. Daha doğrusu mükemmel bir şeyden çıkan şeyin kendisinin, nedeni olan şey kadar mükemmel olması mümkün değildir; çünkü meydana gelen eser, nedeni kadar mükemmel olursa onun meydana gelmesi için bir neden yoktur. O halde mükemmel bir doğanın eseri olan şey, onun kadar mükemmel olmayacaktır. Böylece Akıl&rsquo;dan çıkan dünyanın, onunla yani Akıl&rsquo;la aynı doğaya, aynı güce sahip olmamasında bir kötülük yoktur.</p>

  <p class="p0">Evet, Akıl birdir, dünya ise çokluktur ve bu çoklukta her varlık diğeriyle aynı yapıda değildir. Bazıları canlı, bazıları cansızdır. Bazı varlıkların duyuma sahip olmasına karşılık başka bazıları ondan yoksundur. Ancak bu da doğaldır, çünkü birbirine eşit olmayan şeylerin eşit özelliklere sahip olması da mümkün değildir; ayrıca bu doğru da değildir (III, 1, 3).</p>

  <p class="p0">Kaldı ki, bireysel varlıklar arasındaki kavga, onların birbirlerini ortadan kaldırmaları aslında o kadar korkunç bir şey de değildir. Çünkü su ateşi ortadan kaldırır, ama bir başka şey de ateş tarafından ortadan kaldırılmıştır. Sonra ortadan kalkan bireysel ateştir, ateşin kendisi değil. Bireysel olarak ortadan kalkan ateşin yerini bir başka ateş alır ve böylece o, türü bakımından devam eder. Aynı durum bireysel canlı varlıklar için de geçerlidir. Canlı varlıkların birbirlerine saldırmaları, birbirlerini ortadan kaldırmaları onların ezeli-ebedi olmayışlarının zorunlu bir sonucu olduğu gibi, daha basit olarak onların bizzat var olmalarının veya varlığa gelmelerinin zorunlu bir koşuludur. Böylece bu olgu da evreni gözeten iyi bir varlığın, bu varlığın evrenle ilgili gözetiminin, inayetinin olmadığı anlamına gelmez; tersine onlar için mümkün olan hayatı meydana getiren iyi bir düşüncenin varlığına tanıklık eder (III, 2, 4).</p>

  <p class="p0">Ayrıca Epikuros&rsquo;un zannettiği gibi düzen düzensizlikten, yasa yasasızlıktan dolayı var değildir ve onun sonucunda varlığa gelmez. Tersine düzensizlik ve yasasızlık, kendilerini düzene ve yasaya kavuşturan dıştan gelen bir şeyden ötürü vardır: Yasa olmasa, yasaya aykırı davranış olamaz. Düzen olmasa, düzensizlikten söz edemeyiz. Böylece ikinciler ancak birinciler sayesinde vardırlar ve esas olan, dünyanın iyiliğini meydana getiren, birincilerdir (III, 2, 4).</p>

  <p class="p0">Bunun yanı sıra kötü eylemler, doğru cezalar için bir örnek olmaları bakımından faydalıdırlar; çünkü insanı uyandırırlar, doğru yola girmesi için uyarıcı bir işlev görürler. Erdemsiz eylemler sayesinde erdemin ne olduğunu öğreniriz (III, 2, 5).</p>

  <p class="p0">Plotinos Stoacılardan dünyanın bir tiyatro oyunu olduğu benzetmesini de alır ve buna bir sanatçının eserini güzel kılan şeyin ne olduğu yönündeki kendi sorusunu ekler: Bir ressam tablosunda her yerde aynı rengi kullanmaz; onun uygun yerlerinde uygun renkleri kullanır. Benzer şekilde iyi yasaları veya anayasaları olan şehirler aynı haklara sahip olan vatandaşlardan meydana gelmezler. Aynı şekilde bir oyunda rol alan karakterlerin hepsi, kahraman olamaz. İyi bir oyunda kahramanın veya kahramanların yanında hizmetçiler, köylü yamakları da vardır. Eğer bu aşağı karakterleri oyundan çıkarırsak, oyun iyi bir oyun olmak bir yana, oyun olmaz; çünkü bu karakterler oyunu tamamlamaya yararlar (III, 1, 11).</p>

  <p class="p0">Plotinos evrendeki kötülük olduğunu düşünenlerin asıl üzerinde durdukları konuyu da ele alır: Evrenin bütünü bakımından iyi olduğunu kabul edelim ve bütünün iyiliği için parçaların Üzerlerine düşen rolleri oynamaları gerektiğine de razı olalım. Ama bu roller neden yanlış dağıtılmaktadır? Neden adil bir şekilde dağıtılmamaktadır? Neden iyilerin payına kötü şeyler, hastalıklar, yoksulluklar, acılar düşmekte, buna karşı kötüler her türlü nimetlerden yararlanmaktadırlar? Eğer tanrısal bir yönetim varsa bu tersliğin açıklaması nedir?</p>

  <p class="p0">Plotinos bu zor soruyu, sözü edilen nimetlerin <span class="t13">gerçekten iyi</span> şeyler olmadıkları, kötü denen şeylerin, külfetlerin, zahmet ve acıların ise gerçek kötülükler olmadıkları şeklinde cevaplandırır:</p>

  <p class="p5"><span class="t14">&ldquo;İyi bir insan için hiçbir şeyin kötü olmadığını, kötü bir insan için ise hiçbir şeyin, iyi olmadığını söylemek doğrudur&rdquo; (III, 2, 6).</span></p>

  <p class="p0">Başka deyişle iyi, doğaya uygun olan, kötü bunun tersi olan şeydir. Nasıl ki kötü bir adamın güzel olmasının, onun kötülüğü ile ilgili bir önemi yoksa ya da iyi bir adamın çirkin olması onun iyilik özelliğinde bir değişiklik meydana getirmezse, bu tür külfetler veya nimetler de Üzerlerine geldikleri kişilerin durumlarında bir değişiklik yaratmazlar. Böylece gerçek anlamda iyi veya kötü şeyler olmadıkları için bu tür şeylerin dağıtılmalarında adaletsizlikten söz edilemez ve bu olgu tanrısal inayetin aleyhine bir kanıt olarak değerlendirilemez.</p>

  <p class="p0">Plotinos&rsquo;un buradaki görüşünü yanlış anlamamak gerekir. Görüldüğü gibi Plotinos, Stoacıların erdem ve bilgelik hakkındaki genel kuramlarını kabul etmektedir. Plotinos iyi insanların başına geldiği söylenen kötülüklerin gerçek anlamda kötülükler olmadıklarını çünkü onların Stoacıların dedikleri gibi ruhla, erdemle, bilgelikle ilgisi olmayan dış şeyler, ilgisiz şeyler olduklarını düşünmektedir. Bu bakımdan sağlıkla hastalık, zenginlikle yoksulluk arasında bir fark yoktur ve bunların bilge insanın mutluluğu üzerinde bir etkisi olamaz. Bundan dolayı bu tür şeyler kendilerinde iyi veya kötü şeyler olarak adlandırılamazlar ve onların dağıtılmalarından hareketle evrenin kötü, Tanrı&rsquo;nın adaletsiz olduğu ileri sürülemez.</p>

  <p class="p0">Plotinos bununla kalmaz, bu göreli iyilik ve kötülükleri açıklamak için Platon ve Pythagorasçılardan aldığı ruh göçü kuramını da devreye sokar: İnsanların başına gelen &lsquo;kötü&rsquo; şeyler, daha önce yaptıkları kötülüklerin sonucudur. Dünyada evrensel, tanrısal bir adalet vardır. Bir adam eğer köle veya savaş esiri olmuşsa bunun nedeni onun daha önceki hayatında bir başka insanı köle yapmış olmasıdır. Bir kadına tecavüz eden biri ilerde yeni hayatında kendisine tecavüz edilecek bir kadın olarak dünyaya gelecektir (III, 1, 12).</p>

  <p class="p0">Ayrıca ölüm nedir? Sadece bir beden değiştirme, bir tiyatro oyununda oyuncunun kıyafet değiştirmesi... Çünkü ölüm, bir başka rolü oynamak üzere geçici olarak bir rolü terk etmekten başka bir şey değildir. Hayvanların birbirlerini yemeleri zorunludur; bu onların birbirlerine dönüşümleridir. Kendilerini kimse yemese de onlar öleceklerdir. Eğer belli bir süre sonra ölmeleri zorunluysa birbirlerine yararlı olacak şekilde ölmelerinde şikâyet edilecek ne vardır? Hiç var olmasalardı daha mı iyi olacaktı? Bir canlının başka bir canlıda yaşaması, hiç var olmamasından veya doğal bir ölümle ölmesinden daha iyi değil midir? (III, 1, 15).</p>

  <p class="p0">Ayrıca dünyadaki hayatı fazla ciddiye almanın kendisi ciddi bir davranış değildir. İnsanların savaşları, bütün insan kaygılarının çocuk oyunları olduklarını göstermektedir. Bu dünyada meydana gelen şeyler ruhumuzda değil, onun dış gölgesi olan elbisemizde meydana gelmektedir. Sadece ciddi yanımızı teşkil eden ruhumuzla ilgili şeyler ciddidir. Geri kalan şeyler, çocukların oyuncakları mesabesindedir. Böylece ağlama, sızlamayı, göz yaşlarını dünyada gerçekten kötülüklerin olduğunun bir kanıtı olarak almamamız ge rekir, çünkü çocuklar da aslında kötü olmayan şeylerden şikâyet eder, ağlayıp sızlanırlar (III, 1, 15).</p>

  <p class="p0">Kaldı ki, evrende kötülük var olsa bile -ki yokturondan sorumlu olan Tanrı veya Akıl değil, biziz. Böylece Plotinos bir önceki bölümde üzerinde durduğumuz insanın seçme özgürlüğü konusuna geçer ve bu konuda başka yerlerde söylediklerini bir kez daha tekrar eder: İnsan olarak bizim seçme özgürlüğümüz veya gücümüz vardır. Bitkiler veya hayvanlar oldukları gibidir, olduklarından başka veya daha fazla bir şey değildir. Ama biz olduğumuzdan daha iyi, daha yüce bir varlığız; çünkü olduğumuzdan daha soylu şeyler yapma gücüne sahibiz.</p>

  <p class="p0">Plotinos&rsquo;a göre, bizdeki bu iyi ve soylu şeyin kaynağı biz değiliz. O, bize, bizden daha üstün olan bir varlık tarafından verilmiştir. Ancak bizim onu kabul etme, benimseme, kendimizin yapma veya yapmama gücümüz yani özgürlüğümüz vardır. Bu güç veya özgürlük bize ruhumuzdan, onun aracılığıyla Akıl&rsquo;dan gelmektedir. İstersek kendimizi bu üst yanımızla, üst seviyemizle birleştirir, onunla özdeşleşiriz veya yanlış bir akıl yürütme, yanlış bir karar sonucu bizi aşağıya doğru çeken şeye, bedenimize, maddemize yöneliriz.</p>

  <p class="p0">Plotinos&rsquo;a göre evrende aslında bir değil iki inayetten, iki tanrısal bağıştan, iyilikten söz etmemiz mümkündür. Birinci inayet, asıl yaratıcı olan mükemmel inayet, büyük inayet evrenin tümünde var olan tanrısal Akıl&rsquo;dır; ikinci inayet, küçük inayet ise ondan türeyen, onunla ilişki kurmamıza imkân veren bizdeki akıl, bireysel akıldır. Evren iyidir, ama insan, daha doğrusu bazı insanlar kötüdür:</p>

  <p class="p5"><span class="t14">&ldquo;Çünkü eğer insan basit olsaydı yani sadece yapılmış bir şey olsaydı, eylemleri ile deneyimleri sadece bunun sonucu meydana gelseydi, diğer canlı varlıklardan farklı olarak ahlâki bakımdan bir kınamanın muhatabı olmazdı. Ancak, kötü insan haklı olarak kınanabilir; çünkü o sadece yapılmış bir şey değildir, aynı zamanda bir başka, özgür ilkeye sahiptir. Bu ilke inayetin veya bütünün akılsal ilkesinin dışında kalan bir şey değildir... yaratıcı olan bir akılsal ilke vardır. Ondan başka bir de bu daha yüksek ilkeleri, meydana gelen şeylere bağlayan bir diğer ilke bulunur. Bu yüksek ilkeler yukarıdan etkide bulunan İnayettir. Diğeri bu yüksek ilkelerle ilişki içinde olan, onlardan çıkmış olan diğer inayettir... bozuk bir insanın eylemi ne inayetin eseridir, ne de inayete uygundur; erdemli bir insanın eylemi ise inayetin eseri değildir - çünkü o, insanın kendisi tarafından yapılmaktadır-, ama inayete uygundur, çünkü akılsal ilkeyle uyum içindedir; nasıl ki sağlığını koruma yönünde davranan bir insanın eylemi, hekimin akılsal planına uygun olarak gerçekleştirdiği kendi eylemiyse. Çünkü hekimin yaptığı şey, hastalık ve sağlık konusundaki maharetine uygun olarak hastaya reçete vermektir. Bu reçeteyi uygulamayan, böylece hastalanan, hasta insanın kendisidir ve onun bu eylemi hekimin inayetine aykırı düşen bir eylemdir&rdquo; (III, 2, 4-5).</span></p>

  <p class="p0">O halde aslında kötü olan madde bile değildir, kötü insandır. Armstrong&rsquo;un yukarıdaki pasajın çevirisine düştüğü dipnotta belirttiği gibi (3. cilt, s. 122) Plotinos&rsquo;un insanda varlığını tespit ettiği ikilik, gerçekte madde ve tin veya hatta bedenle ruh arasındaki ikilik değildir, insan ruhunun aşağı yanıyla yukarı yanı arasında, aşağı ben (self) ile yukarı ben arasındaki ikiliktir. Kötünün sorumlusu madde değil, insandır, insanın aşağı ben&rsquo;idir. Özgür irade ancak yukarı ben&rsquo;de, insanın kendisini aşağı ben&rsquo;inden kurtardığı, ondan bağımsızlaşabildiği yerde gerçekleşebilir.</p>

  <p class="p0">Plotinos&rsquo;un bu görüşünün mantıksal sonucu, inayet ile kaderi, özgürlük ve zorunluluk olarak karşı karşıya koymaktır. Gerçekten de ona göre ruhumuzun yukarı kısmında ancak inayet ve özgürlükten söz etmek gerekmektedir. Buna karşılık onun aşağı kısmını bunun tersine zorunluluk veya kader (fate) olarak adlandırmamız mümkündür (III, 2, 4).</p>

  <h3 class="h30"><a id="ncx945"></a><a id="a28"></a>Erdem ve Mutluluk</h3>

  <p class="p0">Bütün bunlardan yani Plotinos&rsquo;un varlık, akıl, ruh, madde ve duyusal dünya kuramından ona göre erdem ve mutluluğun ne olduğu, insanın içinde yaşadığı dünyada ne yapması ve mutluluğunu nerede araması gerektiği yönündeki görüşleri çok net olarak ortaya çıkmaktadır.</p>

  <p class="p0">Plotinos için içinde yaşadığımız dünya, daha önce söylediğimiz gibi mümkün olan tek ve en iyi dünyadır; ama bundan onun mükemmel bir dünya olduğu sonucu çıkmaz; o, yalnızca duyusal maddeden meydana getirilebilecek en iyi dünyadır; buna karşılık asıl anlamında, gerçek anlamda mükemmel dünya, onun üzerinde yer alan akılsal, entelektüel dünyadır.</p>

  <p class="p0">Plotinos duyusal dünyanın doğası itibariyle kötü olduğunu ileri süren Gnostiklere karşı çıkar, ama ona fazla ilgi göstermez. Plotinos duyusal dünyayı küçümser, ama onu yok etmeye çalışmaz. Kısaca o, kendi döneminde Hristiyanlığın bazı temsilcilerinin savunduğu yönde bir çileci değildir. Sözlerinde zaman zaman duyusal dünyayı, bedeni, bedensel hazları tümüyle reddedici bazı ifadelerle karşılaştığımız doğru olmakla birlikte, bunlar onun metafiziğinin, psikolojisinin mantıksal sonuçları değildir.</p>

  <p class="p0">Plotinos&rsquo;un genel varlık kuramı varlığın çeşitli düzlemlerini, farklı görüntülerini birbirleriyle ilişkilendirme, derecelendirme ve bir hiyerarşiye tabi tutma kuramıdır; her şeyi tek bir ilkeden, özü akıl bile olmayan, sadece birlik ve iyilik olan bir ilkeden türetme kuramıdır. Bu kuramda akıl ancak ikinci derecede bir değere sahiptir. Başka bir deyişle Plotinos&rsquo;ta akılsal değerler, akılsal erdemler kuşkusuz maddi-duyusal iyilerden daha üstün olmakla birlikte en yüksek değerler, en yüksek iyiler değildir.</p>

  <p class="p0">Buna paralel olarak Plotinosçu metafizik, insandan duyusal, maddi iyileri, erdemleri (örneğin hazzı, sağlığı, hayatın kendisini) tümüyle yok etmesini değil, onları kendi düzeyleri ve ölçüleri içinde tutmasını, ancak onların kendilerinde kalmayıp Üzerlerine yükselmesini ister. Plotinos duyusal iyileri reddetmediği gibi, daha önce işaret ettiğimiz üzere duyusal aşka, duyusal güzelliklere de karşı çıkmaz, fakat onların gerçek iyinin, gerçek aşkın, gerçek güzelliğin bir imgesi, kopyası, hayali olduklarını unutmamamızı ister. Ayrıca Plotinos, insanı insan yapan şeyin duyusal yanı, bedeni değil ruhu olduğunu, ruhun ise aklın ürünü olduğunu kabul ettiği için kendisine asıl özen göstermemiz, ilgilenmemiz gereken şeyin ruhumuz ve onun sahip olduğu akılsal iyi, akılsal aşk, akılsal güzellik olduğunu söyler.</p>

  <p class="p0">Plotinos Aristoteles&rsquo;den farklı olarak mutluluğun bazı dışsal iyiler gerektirdiğini kabul etmez (I, 4, 4); ama bu onu, bilge bir insanın kendisine işkence edilmesinden mutlu olabileceğini söylemeye götürmez. Plotinos, yalnızca mutluluğun bedenle değil ruhla ilgili bir şey olduğunu düşündüğü için, beden tarafından hissedilen acının ancak ruhun alt kısmına ait olduğunu, dolayısıyla ruhun üst kısmını, yukarı ruhu etkilemeyeceğini savunur. O, insanın gerçek doğasını, gerçek iyiliğini ifade etmediği için bedene ilgi gösterilmesini doğru bir şey olarak görmez, ama bundan dolayı bedeni öldürmemiz, yok etmemiz gerektiği sonucuna da varmaz. Plotinos&rsquo;a göre sağlık hiç şüphesiz normal koşullar altında hastalıktan iyidir, çünkü iyiye ulaşmamız konusunda bizi daha özgür kılar. Öte yandan hastalık da bizim iyiye erişmemiz için mutlak bir engel değildir.</p>

  <p class="p0">Plotinos&rsquo;un normal koşullar altında intihara karşı olduğunu ve intihar etme niyetinde olduğunu sezdiği Porfirios&rsquo;u bu kararından vazgeçirmek için Sicilya&rsquo;ya seyahate gönderdiğini biliyoruz. Plotinos için ölüm otomatik olarak ruhun kurtuluşu ve mutluluğu anlamına gelmediği gibi (çünkü kötü ruhları ölümden sonra daha kötü bir hayat beklemektedir) önemli olan bu dünyada yaşarken ruhu yükseltmek ve arındırmaktır.</p>

  <p class="p0">Plotinos&rsquo;un ahlakı döneminin diğer felsefi okulları gibi toplumcu değil, bireycidir, bu nedenle onda toplumsal-siyasal olana karşı hemen hemen hiçbir ilgi yoktur. Plotinos&rsquo;un filozofu veya bilge insanı, siyasetle ilgilenmez; Plotinos, filozofu bir siyasal yönetici veya toplum reformcusu olarak görmekten kesinlikle uzaktır. Onun bilge insanı, mutluluk arayışı içinde olan bir insandır, ne var ki, onun bu arayışı tek başına ve kendi çabalarıyla girişeceği bir yolculuk, kişisel bir serüvendir. Öte yandan bu ne Plotinos&rsquo;un kendisinin münzevi bir hayat yaşadığı ne de öğrencilerine böyle bir hayatı öğütlediği anlamına gelir. Kendisinin böyle bir hayat yaşamadığını bildiğimiz gibi dostlarına, öğrencilerine böyle bir hayatı tavsiye etmediğini de biliyoruz.</p>

  <p class="p0">Plotinos için mutluluğun ne olduğu konusuna gelince; ruhun erdemi düşünmek, temaşa etmek olduğuna göre onun için mutluluğun ancak entelektüel bir şey olabileceği açıktır. Plotinos&rsquo;un bu noktada Aristoteles&rsquo;ten yine belli ölçüde ayrıldığını görüyoruz. Plotinos Aristoteles&rsquo;in erdemler arasında yaptığı ayrımı, onun asıl anlamında ahlâkî erdemler veya karakter erdemleriyle entelektüel erdemleri birbirlerinden ayırmasını kabul eder. Buna bağlı olarak Aristoteles&rsquo;in entelektüel erdemlerin ahlâkî eylemlerden daha üstün olduğu görüşünü de benimser. Ancak Aristoteles&rsquo;ten farklı olarak veya ondan daha ileri giderek her türlü eylem hayatını düşünce hayatına indirger ve onun düşünce hayatının aşağı bir formu olduğunu ileri sürer.</p>

  <p class="p0">Plotinos bu görüşüne paralel olarak yine Aristoteles&rsquo;in asla kabul etmeyeceği bir değerlendirmede bulunur. Aristoteles&rsquo;in ahlâkî hayatın özünü teşkil ettiğini düşündüğü ahlâkî erdemlerini yani cesaret, adalet, ölçülülük vb. gibi şeyleri gerçek anlamda erdem olarak kabul etmez. Plotinos için ahlâkî erdemler veya karakter erdemleri ruhun ancak aşağı kısmının, duyusal dünyaya yönelik kısmının erdemleridir. İnsana has olan ve onun mutluluğunu sağlaması mümkün olan biricik erdemler ise onun yukarı kısmına ait erdemler, yani entelektüel erdemlerdir.</p>

  <p class="p5"><span class="t14">&ldquo;Ahlâki erdemler bize bu dünyada hayatımızı geçirmemizde yardımcı olan düzen ve güzellik ilkeleridirler. Onlar arzularımıza ve tüm duyarlılığımıza sınır ve ölçü getirerek, yanlış yargılarda bulunmamıza engel olarak bizi yüceltirler&rdquo; (1, 2, 2).</span></p>

  <p class="p0">Plotinos ahlâkî erdemlerle entelektüel erdemler arasındaki bu farklılığı ve ahlâkî erdemlerin entelektüel erdemlere ulaştırmada bu aracı rolünü bir başka pasajda daha açık bir şekilde ortaya koyar. Platon, ahlakın temel amacının insanın Tanrı&rsquo;yı taklit etmesi, erdemler aracılığıyla Tanrı&rsquo;ya benzeme çabası olarak ortaya koymuştu. Plotinos bu tanımlamayı tümüyle benimser ve bu konuda ahlâkî erdemlerin ne tür rol oynayabileceğini araştırır. Plotinos&rsquo;a göre bu rol, onların ruhu Akıl&rsquo;a doğru yolculuğuna hazırlama rolüdür. Daha basit olarak söylersek, ruhun ahlâkî erdemler aracılığıyla temizlenmesi, arıtılmasıdır:</p>

  <p class="p5"><span class="t14">&ldquo;Platon (insanın Tanrı&rsquo;ya) benzerliğinden, bu dünyadaki varlığından &lsquo;Tanrı&rsquo;ya kaçma&rsquo; olarak söz ettiğinde ve toplumsal (civic) hayatta rol oynayan erdemleri (ahlâkî erdemleri) erdemler olarak adlandırmadığında, öte yandan bir başka yerde erdemleri arınmalara özdeş kıldığında iki tür erdemin varlığını kabul ettiğini ve toplumsal erdemleri sözü edilen benzerliği meydana getiren şey olarak görmediğini açıkça ortaya koymaktadır. Bedenle birlikte bulunduğunda ve onun deneyimlerini paylaştığında, onunla aynı görüşlere sahip olduğunda kötü olduğundan, ruh ancak bedenle aynı görüşleri paylaşmadığı zaman iyi olabilir &ndash;&lsquo;akıl&rsquo; ve &lsquo;bilgelik&rsquo; işte budur&ndash;; benzer şekilde ruhun &lsquo;kendine hakim olması&rsquo; (self-control), bedenin deneyimlerine katılmaması demektir. &lsquo;Cesaret&rsquo; denilen şey ruhun bedenden ayrılmasından korkmaması olduğu gibi, &lsquo;adalet&rsquo; denilen şey de onun herhangi bir karşı çıkmayla karşılaşmaksızın akıl tarafından yönetilmesidir. Böylece ruhun faaliyetinin tümüyle akılsal olduğu, bedenin duygulanmalarından bu şekilde özgür olduğu durumunu onun Tanrı&rsquo;ya benzemesi olduğunu söyleyebiliriz&rdquo; (1, 2, 3) ... &ldquo;Böylece ruhta bulunan daha yüksek &lsquo;adalet&rsquo;, onun akla dönük etkinliğidir; &lsquo;kendine hakim olması&rsquo; onun akla dönmesidir; &lsquo;cesareti&rsquo;. .. duygulanımlardan korunmuş olmasıdır ... ruhta akla doğru yönelmiş olan düşünce, &lsquo;bilgelik&rsquo;tir, gerek teorik gerekse pratik bilgeliktir&rdquo; (1, 2, 6-7).</span></p>

  <p class="p0">Sonuç olarak Plotinos için ruhun iki kısmı ve bu kısımların her birinin kendine mahsus erdemleri vardır. Ahlâkî erdemler, ruhun aşağı kısmının erdemleridir. Onların görevi, ruha sınır ve ölçü getirmek, üst kısmının faaliyetine yani, temaşa faaliyetine engel olmaması için ruhun akıl-dışı yanından kaynaklanan tutkuların, duygulanımların engellenmesi, bastırılması, disiplin altına alınmasıdır. Cesaretin, adaletin, ölçülülüğün asıl işlevi budur ve bunların insanların birbirleriyle ilişkilerinden çok kendi kendisiyle, ruhun kendi duygu ve duygulanımları ve tutkularıyla ilgili olarak tanımlanması gerekir. Ahlâkî erdemlerin işlev kazanmasıyla temizlenen, arınan ruh veya ruhun yukarı kısmı, gözlerini Akıl&rsquo;a çevirebilir ve asıl mutluluğunu meydana getirecek erdeme, entelektüel erdeme sahip olabilir.</p>

  <p class="p0">Bu noktada Plotinos&rsquo;un ahlak felsefesinin sonuçları sanat felsefesinin sonuçlarıyla birleşir: Plotinos sanat felsefesinde güzelin değerinin bizi iyiye götürmesinde yattığını belirtmişti. Ahlak felsefesi de iyinin veya mutluluğun ruhun arınmasıyla ortaya çıkabileceğini gösterir. Böylece Plotinos bütün erdemleri bir tür arınma olarak tanımladığı gibi Ruh&rsquo;un kurtuluşu ve mutluluğunu bu tür bir arınma sonucunda ortaya çıkacak bir temaşa olarak ortaya koyar.</p>

  <p class="p0">&nbsp;</p>
</body>
</html>
