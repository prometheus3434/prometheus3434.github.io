<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Platon, Aristoteles ve Stoacılıktan Gelen Etkiler</title>
</head>

<body>
  <h3 class="h30"><a id="a5"></a>Platon, Aristoteles ve Stoacılıktan Gelen Etkiler</h3>

  <p class="p0">Plotinos&rsquo;un başlıca eseri olan <span class="t13">Enneadlar&rsquo;ı</span> boyunca karşılaştığımız genel bir özelliği, onun kendisini yeni bir felsefi sistem ortaya atan bir insan olarak görmemesidir. Plotinos tüm felsefesini, Platon&rsquo;un bir yorumu, doğru bir yorumu olarak sunmaktadır ve ortaya attığı bütün görüşlerin başlangıçlarını, kaynaklarını Platon&rsquo;un kendisinde bulmaktadır. Ona göre felsefenin bütün önemli hakikatleri Platon tarafından keşfedilmiştir. Bu nedenle Plotinos, yapması gereken şeyin sadece onları açıklığa kavuşturmaktan ibaret olacağı görüşündedir. Plotinos, Platon&rsquo;un farklı eserlerinde, örneğin ruhun bedene nasıl indiği, evrenin zaman içinde yaratılmış olup olmadığı, maddenin Tanrı&rsquo;dan bağımsız bir varlığa sahip olup olmadığı gibi konularda ortaya çıkan farklı görüşlerini çeşitli yöntemlerle birbirleriyle uzlaştırmaya çalışır. Bunun için bazen Aristoteles&rsquo;in Platon&rsquo;un &lsquo;şifahi öğretisi&rsquo; dediği şeye başvurur; bazen onları Platon&rsquo;un, Herakleitos gibi bilmecemsi bir şekilde konuşmasına bağlar. Kimi zaman söz konusu farklılıkları Platon&rsquo;un bazı yerlerde gerçek görüşlerini, &lsquo;uzman olmayanlar tarafından anlaşılmasını önlemek için&rsquo; kapalı ifadelerle veya efsaneler biçiminde ortaya koyması ile açıklar. Bu arada kendisinin en orijinal kuramı olan üç hipostaz öğretisinin kaynağını da yine Platon&rsquo;da bulur.</p>

  <p class="p0">Bununla birlikte Plotinos ve Yeni-Platonculuk Platon&rsquo;dan çeşitli bakımlardan farklıdır. Plotinos, sisteminde Platon&rsquo;un ne matematik, ne de politika ile ilgili düşüncelerine yer verir. O, Platon&rsquo;un ilk dönem yani sokratik diyaloglarındaki ahlakla ilgili araştırmalarını da önemsemez. Platon&rsquo;da ilgilendiği şey esas olarak onun İdealar kuramı ve <span class="t13">Timaios</span> diyaloğunda kendini gösterdiği şekilde Tanrı-evren arası ilişkiler konusundaki öğretisidir.</p>

  <p class="p0">Platon&rsquo;un İdealar kuramı, bildiğimiz gibi, aynı zamanda iki ihtiyaca cevap verir: İdealar bir yandan tikellerle tümeller arasındaki mantıksal, bilgi kuramsal ilişkiye işaret eder ve tikellerin bilgisinin nasıl mümkün olduğunu gösterirler. Bu, İdealar teorisinin mantıksal cephesini oluşturur. Ancak İdealar aynı zamanda tikellerin ontolojik statülerini açıklar, tikellerin asıl ontolojik gerçekler olan tümellerden nasıl pay aldıklarını gösterirler. Bu ise onun ontolojik-kozmolojik cephesini ifade eder. Plotinos İdeaların özellikle bu ikinci yani ontolojik, kozmolojik işlevleriyle ilgilenir.</p>

  <p class="p0">Öte yandan Platon&rsquo;da İdealar veya tümellerin, aynı zamanda duyusal dünyadaki ethik ve estetik ölçütlerin dayanaklarını, kaynaklarını teşkil ettiklerini biliyoruz. Plotinos Platon&rsquo;un İdealar kuramının bu özelliğine de büyük bir önem verir. <span class="t13">Timaios</span> diyaloğunun önemi ise bu diyaloğun Plotinos&rsquo;a esrarengiz tanrısal sanatçının, Demiorgos&rsquo;un duyusal dünyayı kendisine bakarak şekillendirdiği modeli sağlamış olmasından ileri gelir.</p>

  <p class="p0">Böylece Plotinos&rsquo;un Platon&rsquo;un ne ilk dönemine ait olan sokratik diyaloglarına ne de daha sonraki dönemine ait olmakla birlikte esas olarak siyasal konuları ele alan diğer diyaloglarına, örneğin <span class="t13">Devlet</span> veya <span class="t13">Yasalarına</span> önem vermeyip, özel olarak Platon&rsquo;un metafiziğini, ontolojisini, kozmolojisini, psikolojisini içeren orta ve geç dönem diyaloglarına başvurduğu görülmektedir. Bu tutumunun sonucu olarak onun Platon&rsquo;un külliyatından en fazla üzerinde durduğu eserler <span class="t13">Phaidon, Phaidros, Theaitetos, Şölen, Sofist, Parmenides&rsquo;tir.</span> Bu eserler Plotinos&rsquo;a kendi akılsallar, ruhun ölümsüzlüğü ve kaderi, Aşk aracılığıyla akılsal dünyaya yükseliş öğretilerini ortaya koyma imkânını verir. <span class="t13">Timaios</span> diyaloğu, Plotinos için duyusal dünyanın Ruh aracılığıyla tanrısal Demiorgos tarafından nasıl meydana getirildiğini açıklaması bakımından özellikle önemlidir. O, Platon&rsquo;un <span class="t13">Devlet</span> diyaloğunda da akılsal dünyanın yani İdealar dünyasının bağımsız bir varlığa sahip olmadığı, daha yüksek bir ilkeden, İyi&rsquo;den çıktığı yönündeki ana öğretisinin temelini bulur.</p>

  <p class="p0">Daha önce değindiğimiz gibi Plotinos&rsquo;tan önce de Yunan dünyasının iki büyük filozofu olan Platon ve Aristoteles&rsquo;i birbirine yaklaştırma yönünde bazı denemeler yapılmıştır. Örneğin Farabi&rsquo;nin <span class="t13">Platon ve Aristoteles&rsquo;in Görüşlerinin Uyuşturulması</span> adlı ünlü risalesinde bu iki filozofu birbirleriyle uzlaştırmak üzere giriştiği denemenin antik çağda bazı öncüleri olmuştur ve bunların başında bizzat Plotinos&rsquo;un İskenderiye&rsquo;de hocası olan Ammonius Saccas gelmektedir. Onun başlıca amacının Platon ve Aristoteles&rsquo;in görüşlerini birleştirmek olduğu ve bu konuda bazı eserler yazdığı söylenmektedir (İnge, 95). Plotinos&rsquo;tan sonra Yeni-Platoncu akımın diğer önemli bir temsilcisi olan Porfirios&rsquo;un da Aristoteles&rsquo;in Platon&rsquo;la uzlaşmasını savunmak üzere bir eser kaleme aldığı bilinmektedir (Wallis, 24). Plotinos, böylece birçok konuda Platon&rsquo;un yanında veya onunla birlikte Aristoteles&rsquo;in görüşlerine başvurmakta bir sakınca görmez. Bu bağlamda olmak üzere onun birçok ana görüşünü, örneğin Akıl (Nous) anlayışını, varlığı madde-form, kuvve-fiil olarak analizini, ilk madde kavramını ve psikolojisinin bazı unsurlarını kabul eder.</p>

  <p class="p0">Bununla birlikte Plotinos, Aristoteles&rsquo;in bazı başka görüşlerini reddetmek ihtiyacını duyar. Örneğin Aristoteles&rsquo;in kuvve kavramını, Aristoteles&rsquo;in çoğunlukla benimsediği gibi pasif, &lsquo;değişmeyi kabul etme&rsquo; anlamında değil de aktif, &lsquo;güç&rsquo; anlamında ele alır. Sonra Aristoteles&rsquo;in mantığında varlığını kabul etmiş olduğu sekiz veya on kategorisini reddeder. Onların akılsal dünyaya uygulanamayacağını savunduğu gibi duyusal dünyayla ilgili olarak da sayılarını azaltarak beşe indirir. Aristoteles&rsquo;in özellikle ruhun bedenin formu olduğu, dolayısıyla ölümle birlikte bireysel ruhun ortadan kalkacağı görüşüne şiddetle karşı çıkar. Aristoteles&rsquo;in ahlak felsefesinde dışsal iyilere verdiği önem Stoacılar için olduğu gibi Plotinos için de kesinlikle kabul edilemez bir şeydir. Bunun yerine o, Helenistik dönem felsefe okullarının genel eğilimini izleyerek mutluluğu ruhun dışsal şeylerden mutlak bağımsızlığında bulur. Son olarak Aristoteles&rsquo;in teolojisinde en yüksek ilke olarak Tanrı&rsquo;yı Akıl&rsquo;a, Kendi Kendini Düşünen Düşünce&rsquo;ye indirgemesi de Plotinos&rsquo;a cazip gelmez. Tersine o, Akıl&rsquo;ın üstünde, Akıl&rsquo;ın kendisinden çıktığı bir varlığın, Bir&rsquo;in veya İyi&rsquo;nin var olması gerektiğini savunur.</p>

  <p class="p0">Antik çağın kendisinden önceki bu iki büyük filozofundan sonra Plotinos&rsquo;u en çok etkileyen grup Stoacılardır. Bu etki kendisini en açık biçimde Plotinos&rsquo;un duyusal dünyayı canlı bir organizma olarak gören vitalist anlayışında gösterir. Bu anlayışın bir başka sonucu Plotinos&rsquo;da kendisiyle karşılaştığımız duyusal dünyadaki bütün varlıkları birbirine bağlayan evrensel bir sempatinin var olduğu yönündeki Stoa kaynaklı inançtır. Plotinos&rsquo;un duyusal dünyanın özü itibariyle iyi olduğu ve tanrısal bir inayetin eseri olduğu tezi ve buna bağlı olarak giriştiği büyük Tanrı savunması (teodise) ondaki başka bir önemli Stoacı etkiye işaret eder. Son olarak Plotinos&rsquo;un ahlak felsefesi, bilge anlayışı, erdem konusundaki görüşleri de onun Stoacıların bu konudaki görüşlerinden büyük ölçüde etkilenmiş olduğunu göstermektedir.</p>

  <p class="p0">Bununla birlikte Plotinos iki önemli noktada Stoacılara karşı çıkma ihtiyacını duyar. Bunlardan birincisi Stoacıların Alem Ruhu&rsquo;nu en yüksek Tanrı olarak kabul etmeleri, diğeri Ruh&rsquo;un kendisini maddi ve uzaysal bir varlık olarak görmeleridir. Plotinos&rsquo;a göre Stoacılar, Tanrı ve Ruh&rsquo;u maddenin türleri olarak kabul etmeleriyle duyusal dünya ile tanrısal dünya arasındaki ayrımı ortadan kaldırmışlardır. Bu Plotinos için onların ontolojik olarak daha yüksek, daha mükemmel olan bir şeyi, daha aşağı, daha az mükemmel olan bir şeye tabi kılmaları anlamına gelmektedir. Plotinos, Stoacıların ahlak felsefelerini, erdem anlayışlarını büyük ölçüde kabul etmekle birlikte, onların ahlak felsefelerinde, en yüksek iyiyi duyusal dünyayı idare eden Kader&rsquo;e itaat etme olarak görmelerine de karşı çıkar. Plotinos&rsquo;a göre, bunun tersine, ahlaksal mutluluk ancak insanın özü itibariyle kendisine ait olduğu akılsal dünyayı temaşa etmesinden ibaret olabilir.</p>

  <p class="p0">Plotinos&rsquo;un düşüncesi üzerinde etkisi olan filozoflar veya akımlar bunlarla sınırlı değildir. Onun zaman bakımından kendisine daha yakın olan bazı başka akımlardan da önemli ölçüde etkilenmiş olduğu görülmektedir. Bunlar arasında bu dönemde ortaya çıktığını gördüğümüz Yeni-Aristotelesçilik, Yeni-Pythagorasçılık ve Geç Dönem Platonculuğu gibi bazı felsefi akımlar olduğu gibi yarı dinsel, yarı felsefi (örneğin Gnostikler) veya tümüyle dinsel diğer bazıları (örneğin Hristiyanlık) vardır. Bu nedenle bu akımlar hakkında da bilgi vermemiz gerekmektedir.</p>

  <h3 class="h30"><a id="ncx77"></a><a id="a6"></a>Yeni-Aristotelesçilik ve Afrodisyaslı İskender</h3>

  <p class="p0">İsa&rsquo;dan önce 1. yüzyılda Rodoslu Andronicos&rsquo;un Aristoteles&rsquo;in bütün eserlerinin ilk edisyonunu yapmasından sonra Aristoteles&rsquo;e karşı ilginin bir canlanma yaşadığını görürüz. Bunun sonucu olarak aralarında Adrastus, Aspasius, Aristocles ve Afrodisyaslı İskender&rsquo;in (Aleksandros) olduğu kimi Aristotelesçilerin Aristoteles&rsquo;in eserleri üzerine bazı şerhler yazmaya başladıklarını görmekteyiz. Bu şerhçiler arasında özellikle sonuncusu yani Afrodisyaslı İskender gerek Plotinos üzerindeki etkisi gerekse daha genel olarak Aristotelesçiliğin bundan sonraki gelişimi ve özellikle İslam dünyasındaki tarihi bakımından çok önemlidir.</p>

  <p class="p0">İskender&rsquo;in önemli bir yanı Aristoteles&rsquo;in psikolojisini sistemleştirmiş ve Stoacıların maddi ruh anlayışına bazı eleştiriler yöneltmiş olmasıdır. Onun, ruhun bedenin her tarafına nüfuz eden maddi-uzaysal bir töz olduğu yönündeki Stoacı görüşü eleştirisi Plotinos tarafından da kabul edilecektir.</p>

  <p class="p0">İskender, varlık kuramında Platon ve Aristoteles&rsquo;in görüşlerini uzlaştırmaya çalışır. Platon İdeaları duyusal dünyadaki varlıklara aşkın bir dünyada yer alan bağımsız tözler olarak tanımlamıştı. Aristoteles ise Formların duyusal dünyada bulunan varlıkların özlerini, doğalarını teşkil eden içkin şeyler olduklarını ileri sürmüştü. İskender iki tür akılsal arasında ayrım yaparak bu iki görüşü uzlaştırmaya çalışır. O hem duyusal dünyada maddeyle bir arada bulunan ve duyusal varlıkların özlerini oluşturan içkin akılsalların yani Formların, hem de duyusal dünyanın üzerinde, kendi başlarına bağımsız tözler olarak var olan aşkın akılsalların yani İdeaların varlığını kabul eder. Aynı zamanda bu iki tür akılsallarla ilgili olarak iki ayrı tür bilginin varlığını savunur. Birincilerin bilgisi ile ilgili olarak duyumdan hayal gücüne, ondan duyusalda bulunan akılsalı soyutlamaya dayanan akıl yürütmeye uzanan Aristotelesçi bilgi kuramını benimser. İskender&rsquo;e göre, ikincilerin bilgisine erişmenin yolu ise bir tür entelektüel sezgiden geçer. Birincilerin bilgisinde düşünce ile onun nesnesinin ancak düşünme fiilinde ve bu fiil aracılığıyla birbirleriyle birleşmesinin söz konusu olmasına karşılık aşkın akılsalların bilgisinde düşünce veya akıl, konusu olan akılsallarla her zaman bir arada bulunur, nesnesini sürekli olarak düşünür, temaşa eder.</p>

  <p class="p0">İskender bu görüşünden daha sonraki dönemde önem taşıyacak bir başka görüşüne geçer. Buna göre sözünü ettiğimiz aşkın akılsalları kavrayan akıl, insan ruhunun bir parçası olamaz. O, insana dışarıdan gelen bir şey olmalıdır. İskender böylece Aristoteles&rsquo;in psikolojisinde son derece önemli bir yer tutan, üzerinde çok büyük tartışmaların yapıldığı Faal Akıl&rsquo;ının bu aşkın akılsalları kavrayan akıl olduğunu söyler ve bu aklı açık bir biçimde Aristoteles&rsquo;in Tanrı&rsquo;sına özdeş kılar.</p>

  <p class="p0">İskender&rsquo;in Aristoteles&rsquo;in metafiziği ile psikolojisinde yaptığı bu değişiklikler onu Platon&rsquo;a yaklaştırır. Bu ise kendi payına Plotinos&rsquo;a giden yolu hazırlar. Çünkü Aristoteles&rsquo;in, Tanrı öğretisinde tanrısal düşünceyi, bu düşüncenin nesnesine özdeş kıldığını görmüştük. Eğer Faal Akıl, Tanrı&rsquo;nın kendisi ise ve eğer tanrısal düşüncede düşünen ve düşünülen bir ve aynı şeyse, nihayet eğer insan aklında ona dışarıdan gelen ve maddeden bağımsız, ona aşkın olan tözler olarak akılsalları bilme yönünde bir yeti varsa, bu, insan aklında tanrısal bir yanın bulunduğu ve onun bu yanıyla veya parçasıyla tanrısal olana katılabileceği, onunla birleşebileceği, O&rsquo;nun ölümsüzlüğünden ve bilgisinden pay alabileceği anlamına gelir. Bütün bunlar yine Plotinos&rsquo;un ileride kendi felsefesini oluştururken son derece büyük bir ilgi ve yakınlıkla karşılayacağı tezler olacaktır.</p>

  <p class="p0">İskender bir başka görüşüyle de Aristoteles&rsquo;ten ayrılır ve yine Plotinos&rsquo;a giden yolun hazırlanmasına belli bir katkıda bulunur: Aristoteles&rsquo;te Tanrı&rsquo;nın evrene karşı herhangi bir ilgi veya inayetinin söz konusu olmadığını görmüştük. O, sadece kendi kendini düşünmekteydi ve evrenle herhangi bir şekilde ilgilenmediği gibi onun bilgisine de sahip değildi. Buna karşılık İskender, Tanrı&rsquo;nın evrene karşı belli bir ilgi ve inayetinin varlığını kabul eder. Ancak bu inayet, Platon&rsquo;da olduğu gibi Tanrı&rsquo;nın doğrudan doğruya veya kişisel olarak evrenle ilgilenmesi, ona bir düzen vermesi anlamında değildir; doğrudan olmayan bir yolla, tümüyle kendi kendisine dönük olmakla birlikte Tanrı&rsquo;nın salt varlığıyla veya varoluşuyla evreni &lsquo;yönetmesi&rsquo; anlamındadır. Plotinos da ileride Tanrı&rsquo;nın evren üzerindeki yönetimini ve inayetini buna benzer bir yönetim ve inayet olarak tanımlama yoluna gidecektir.</p>

  <p class="p0">İskender, bir başka konuda yine Aristoteles&rsquo;ten ayrılır ve daha sonra birçok Ortaçağ Hristiyan ve Müslüman filozofunun Tanrı&rsquo;nın evren hakkındaki bilgisiyle ilgili olarak benimseyecekleri önemli bir tez ortaya atar. O, Tanrı&rsquo;nın evren üzerindeki etkisinin göksel cisimleri bir aşk nesnesi olarak harekete geçirme yönünde bir etki olduğu şeklindeki Aristotelesçi görüşü kabul eder, ama Aristoteles&rsquo;ten farklı olarak buna bir eklemede veya bir düzeltmede bulunur. Buna göre Tanrı&rsquo;nın kendisi hakkındaki bilgisi, bir aşk nesnesi olarak harekete geçirdiği <span class="t13">evren hakkında da belli bir bilgiyi içerir.</span> Bununla birlikte İskender&rsquo;e göre bu bilgi, evren hakkında ancak <span class="t13">genel,</span> onun ana özellikleriyle ilgili bir bilgidir; evrenin ayrıntıları ile ilgili, onun içinde yer alan tikel, bireysel varlıklara kadar inen bir bilgi değildir.</p>

  <p class="p0">İleride Hristiyan ve Müslüman dünya ortaya çıkıp, Aristoteles&rsquo;in düşüncesi ile tanışınca, Aristoteles&rsquo;in Tanrı&rsquo;sının evren hakkındaki bilgisi sorununun büyük bir önem kazanacağı görülecektir. İslam dünyasında Farabi, bir yandan Aristoteles&rsquo;in Faal Akıl&rsquo;ını, On Akıl teorisinde tanrısal taşmanın son kademesi olarak kabul ettiği Onuncu Akıl&rsquo;a indirgerken, öte yandan Tanrı&rsquo;nın evren hakkındaki bilgisinin ondaki tikelleri yani bireyleri ve tikel olguları içine almayan genel, tümel bir bilgi olduğu şeklindeki İskender&rsquo;in bu görüşünü benimseyecektir. Gazali ise Tanrı&rsquo;nın evren hakkındaki bilgisinin onda yer alan tikel varlıkların, birey insanların ve onların bireysel eylemlerinin, tikel olguların bilgisini içine almadığı yönündeki bu görüşleri nedeniyle Yunan tarzı felsefe geleneği içinde yer alan Farabi ve İbni Sina&rsquo;yı İslam&rsquo;ın temel dogmalarının en önemlilerinden birini inkâr etmekle suçlayacaktır. Geç Hristiyan Ortaçağ&rsquo;da Hristiyanlıkla Aristoteles&rsquo;i birleştirmek isteyen Aziz Thomas da aynı sorunla karşılacak ve bu sorunu kendi tarzında farklı bir şekilde, yani olumlu bir yönde çözmeye çalışacaktır.</p>

  <h3 class="h30"><a id="ncx86"></a><a id="a7"></a>Yeni-Pythagorasçılık: Moderatus ve Numenius</h3>

  <p class="p0">Plotinos üzerinde etkide bulunan felsefi akımlar içinde bir diğerinin, yaşadığı dönemden bir süre önce ortaya çıkan ve toplumsal-kültürel olarak büyük bir ilgiyle karşılanan Yeni-Pythagorasçılık olduğu anlaşılmaktadır. Yeni-Pythagorasçılar İsa&rsquo;dan sonraki ilk iki yüzyılda ortaya çıkmış ve eski-Pythagorasçılığın geleneksel görüşlerine, dönemin daha yoğun ve daha kişisel bir din talebine cevap veren bazı mistik unsurlar eklemişlerdir. Yeni-Pythagorasçılar dönemin genel eğilimine uygun olarak, Pythagorasçılığı Platon, Aristoteles ve Stoacılıkla telif etmeye de çalışmışlardır. Ana görüşleri arasında Platon&rsquo;un hayatının son döneminde benimsemiş olduğunu gördüğümüz sayı sembolizmi yanında, inancın kaynağı olarak tanrısal bir vahiy üzerinde ısrar ve ruh-beden zıtlığına ilişkin klasik Pythagorasçı tez vardır.</p>

  <p class="p0">Yeni-Pythagorasçılar, Pythagoras&rsquo;ın temel zıtlıklar cetveli içinde birinci sütunda yer alan Bir&rsquo;i (Monad), iyi ve mükemmel olan her şeyin, düzenin ilkesi olarak alıp Tanrı&rsquo;ya, Ruh&rsquo;a veya Form&rsquo;a özdeş kılarlar. Buna karşılık İki (Dyad), onlara göre her kötülüğün kaynağı olan Madde&rsquo;dir. Onlar arasında Platon ve Aristoteles&rsquo;i birleştirmeye çalışarak Tanrı&rsquo;yı aynı zamanda hem evrenin içkin ilkesi hem de onu aşan aşkın bir varlık olarak tanımlayanlar da vardır. Bu bağlamda olmak üzere bazı Yeni-Pythagorasçılar Tanrı&rsquo;nın Akıl&rsquo;dan üstün, onu aşan bir ilke olduğunu söylerler ve böylece ortaya attıkları varlıklar hiyerarşisinde birinci yeri Tanrı&rsquo;ya, ikinci yeri Akıl&rsquo;a, üçüncü yeri de Ruh&rsquo;a verirler. Bu ise daha sonra Plotinos&rsquo;un da bu konudaki ana görüşü olacaktır.</p>

  <p class="p0">Platon&rsquo;da olduğu gibi Yeni-Pythagorasçılarda da insan ruhunun ölümsüzlüğü son derecede önemlidir. Bazı Yeni-Pythagorasçıların insan ruhunun doğası gereği ölümsüz olduğunu, dolayısıyla ölümden sonra doğrudan tanrısal dünyaya yükseleceğini kabul etmesine karşılık, bazıları Pythagoras&rsquo;ın ruhun bu dünyada bir doğuşlar çarkına tabi olduğu ve böylece sürekli olarak bedenden bedene geçtiği (ruh göçü) yönündeki görüşünü devam ettirirler. Ancak Yeni-Pythagorasçıların Plotinos üzerine en önemli etkileri muhtemelen Orfiklerin Tanrı&rsquo;nın acısına katılma olarak tanımladıkları temaşa (theoria) kavramını entelektüelleştirmeleri olmuştur. Böylece onlarda temaşa ruhun, onu tinsel bir aydınlanmaya götüren en yüksek yetilerinin özgürce kullanımı anlamına gelmiştir. Plotinos Yeni-Pythagorasçıların hem bu ruhun ölümsüzlüğü görüşünü benimseyecek, hem de sözünü ettiğimiz entelektüel temaşa kavramını daha ileriye götürerek onu evrendeki <span class="t13">tek etkinlik, tek yaratıcı eylem</span> haline dönüştürecektir.</p>

  <p class="p0">Yeni-Pythagorasçı akım içinde yer alan iki önemli sima, Gadesli Moderatus ile Apamealı Numenius&rsquo;tur. Bazı felsefe tarihçileri Numenius&rsquo;un Yeni-Pythagorasçılıktan çok geç dönem Platoncuları içinde zikredilmesi gerektiği görüşünü savunmaktadırlar. Ne olursa olsun bu iki filozofun görüşlerinin Plotinos&rsquo;unkilerle büyük bir benzerlik gösterdiği görülmektedir. Bu görüş benzerliğine dayanılarak Plotinos kendi zamanında bazıları tarafından Numenius&rsquo;un görüşlerini aşırmakla suçlanmış ve bu suçlamadan kendisini aklamak üzere önde gelen öğrencilerinden biri olan Amelius&rsquo;a üstadın yani Plotinos&rsquo;un görüşlerinin Numenius&rsquo;unkilerden farklılığını ve özgünlüğünü ortaya koymak üzere bir eser yazma görevi verilmiştir.</p>

  <p class="p0">Moderatus, Platon ve Aristoteles&rsquo;i basit olarak Pythagoras&rsquo;ın öğrencileri kabul eder ve onların bütün önemli tezlerini Pythagoras&rsquo;tan aldıklarını savunur. Ancak ona göre bu tezler Pythagoras&rsquo;ın asıl büyük veya önemli tezleri değildir: Bu filozoflar, Pythagoras&rsquo;tan ancak bazı yüzeysel ve kolay anlaşılabilir tezler aldıkları ve üstelik bunları da doğru bir biçimde ortaya koymadıkları için Pythagoras hakkında olumsuz bir kanaat uyandırarak, Pythagorasçılığın ortadan kalkmasına neden olmuşlardır. O halde Pythagoras&rsquo;ın asıl önemli ve derin tezlerini yeniden canlandırmak gerekir. Böylece Moderatus kendisini Pythagoras&rsquo;ın gerçek öğrencisi olarak takdim eder ve onun görüşlerini yeniden canlandırmak iddiasıyla ortaya çıkar.</p>

  <p class="p0">Moderatus&rsquo;a atfedilen bir pasajda Plotinos&rsquo;un tüm metafiziğinin ana hatlarıyla ortaya konduğu görülmektedir. Buna göre her şeyin üzerinde bir Bir vardır. Bu Bir, her türlü varlık ve özün üzerinde olan bir şeydir. Bu Bir&rsquo;in ardından gerçek anlamda var ve akılsal olan bir ikinci Bir gelir. Bu ikinci Bir ise İdealardır. Bu ikinci Bir&rsquo;i hem birinci Bir&rsquo;den, hem de ikinci Bir&rsquo;den yani İdealardan pay alan bir üçüncü Bir takip eder. Bu, ruhsal varlıktır veya Ruh&rsquo;tur. Nihayet bu sonuncuyu duyusal dünya izler. Duyusal dünya ilk Bir&rsquo;den veya İdealardan pay almaz; Bir&rsquo;in ve İdeaların duyusal varlıkların maddesinde yansıması sonucu düzenli dünya veya kozmos olarak varlığa gelir.</p>

  <p class="p0">Peki bu duyusalların maddesi nedir veya o nasıl bir varlığa sahiptir? Porfirios&rsquo;un yaptığı açıklamaya göre, Moderatus maddenin kendisini de İdealardan türetmiştir. Ancak o her türlü oran ve belirlemelerden yoksun olması bakımından İdealardır. Başka deyişle madde, Akıl&rsquo;ın her türlü oran ve akılsallıklardan yoksun olarak kendini saf bir nicelik olarak ortaya koyma biçimidir. Böylece o, hiçbir biçim almamış, hiçbir belirlemeye sahip olmayan, ama bunları yani biçim, form, ayrım, nicelik vs.&rsquo;yi alması, kazanması mümkün olan şeydir. O, Platon&rsquo;un boş kabı, uzamıdır; Pythagoras&rsquo;ın veya Pythagorasçıların yoksunluk, dağılma diye adlandırdıkları ve bundan dolayı kötülüğün ilkesi olduğunu söyledikleri şeydir.</p>

  <p class="p0">Moderatus&rsquo;un bu kuramının Plotinos&rsquo;un metafiziğinin ana şemasıyla büyük bir benzerlik gösterdiği görülmektedir. Burada Plotinus&rsquo;un metafiziğinin bütün ana tezleri: üç tinsel veya akılsal hipostaz, varlığın üzerinde olan Bir, asıl anlamında varlık dünyasını teşkil eden akılsallar veya İdealar, akılsal dünyanın bir yansıması olarak duyusal dünya, bu dünyanın tözünü meydana getiren hiçbir belirleme almamış bir uzam veya yayılım, nicelik olarak madde vs. açık bir şekilde karşımıza çıkmaktadır.</p>

  <p class="p0">Yeni-Pythagorasçılığın ikinci önemli ismi olan Numenius da aynı yolda ilerlemektedir. Onun en önemli yanlarından biri Platon ve Pythagoras&rsquo;ın felsefeleri içine Doğu halklarının yani Hintlilerin (Brahmanlar), İranlıların (Zerdüştçüler), Mısırlıların geleneksel hikmetini sokmak istemesi ve bu arada Yahudiliğe, daha doğrusu <span class="t13">Eski</span> Ahit&rsquo;teki öğretilere de büyük bir ilgi duymasıdır. Bu yaklaşım tarzı, onun dinle felsefe arasında bir uzlaştırma yapmaya çalışan ilk düşünürler arasında yer alması sonucunu doğurur. Numenius bu bağlamda Platon&rsquo;un &lsquo;Yunanca konuşan bir Musa&rsquo; olduğu şeklindeki ünlü sözüyle bilinir. Bununla birlikte onun bu sözünü, Musa&rsquo;yı Platon&rsquo;dan veya Eski Ahit&rsquo;in öğretilerini felsefeden daha üstün tuttuğu değil de, sadece onların ileride Platon ve felsefe tarafından dile getirilen doğruları önceden sezdikleri veya bir şekilde ifade ettiklerini düşündüğü anlamında yorumlamamız gerekir.</p>

  <p class="p0">Daha dar anlamda felsefi görüşlerine gelince, Numenius aynı zamanda İyi, İlk Akıl veya Varlık diye adlandırdığı bir En Yüksek Tanrı&rsquo;nın varlığını kabul eder. Bu Tanrı&rsquo;nın yanında kelimenin Platoncu anlamında İdealara karşılık olan ve ikinci akıl veya Demiorgos olarak adlandırdığı ikinci bir tanrının var olduğunu ileri sürer. Numenius&rsquo;a göre, bu ikinci tanrının ikili bir doğası vardır: o bir yandan İlk Akıl&rsquo;ı veya akılsalları temaşa eder, öbür yandan bu akılsallara bakarak görünen, duyusal dünyayı yaratır ve onu yönetir. Böylece Numenius&rsquo;ta bu iki tanrı arasındaki farkın, ilkinin yani En Yüksek Tanrı veya Bir olarak adlandırdığı varlığın kendi üzerine dönük olmasına karşılık ikincinin duyusal dünyayı meydana getiren varlık yani bir Demiorgos olmasından ibaret olduğu anlaşılmaktadır. Bu ise Numenius&rsquo;un bu iki tanrı arasında hükmettikleri varlık alanları bakımından bir ayrım yaptığı anlamına gelmektedir. Buna göre birinci tanrının yani Bir&rsquo;in <span class="t13">varlık</span> alanını yönetmesine karşılık, <span class="t13">oluş</span> dünyasını yöneten ve böylece bu dünyaya ve onunla ilgili işlere gereğinden fazla dikkat göstererek ona düşme tehlikesi gösteren, ikinci tanrı, Demiorgos&rsquo;tur.</p>

  <p class="p0">Numenius&rsquo;un bu görüşüyle &lsquo;ikinci tanrı&rsquo; dediği Demiorgos&rsquo;u, ileride Plotinos&rsquo;un da yapacağı gibi, Tanrı&rsquo;dan veya Bir&rsquo;den ayırmış olduğu anlaşılmaktadır. Numenius&rsquo;un zaman zaman İlk Tanrı&rsquo;nın &lsquo;varlığın üzerinde&rsquo; bir şey olduğu yönünde bir dil kullandığı da görülmektedir ki bu onunla Plotinos arasındaki bir başka önemli benzerliği teşkil etmektedir. Ancak Numenius&rsquo;un İlk Tanrı&rsquo;yı bir Akıl olarak kabul edecek, ileride Plotinos&rsquo;un kesinlikle karşı çıkacağı bir görüş olacaktır. Öte yandan Plotinos duyusal dünyayı meydana getiren varlığın Akıl olduğunu kabul edecek; ancak Numenius&rsquo;tan farklı olarak Akıl&rsquo;ın Akıl olarak duyusal dünyadan sorumlu olduğu ve böylece ona gereğinden fazla ilgi göstererek duyusal dünyaya düşme tehlikesi içinde bulunduğu yönündeki Numeniusçu görüşü kesinlikle reddetme ihtiyacını duyacaktır. Plotinos, duyusal dünyanın meydana getirilmesinden sorumlu olan varlığın Akıl&rsquo;ın altında yer alan üçüncü bir varlık, Ruh olduğunu ileri sürecek ve İdealara veya akılsallara bakarak duyusal dünyayı meydana getiren şeyin bu Ruh olduğunu savunacaktır. Başka deyişle Numenius&rsquo;un Akıl&rsquo;la Ruh arasında bir ayrım yapmayıp, onların her ikisini de ikinci tanrının iki görüntüsüne veya cephesine indirgemesine karşı çıkarak, onları özenle birbirlerinden ayıracak ve duyusal dünyaya inme veya düşme tehlikesiyle karşı karşıya bulunan varlığın Akıl değil, Ruh olduğunu ileri sürecektir.</p>

  <p class="p0">Numenius&rsquo;la Plotinos&rsquo;u birbirinden ayıran bir başka önemli farklılık onların madde ile onun üzerinde bulunduğunu kabul ettikleri şey (Numenius&rsquo;a göre ikinci tanrı veya Akıl, Plotinos&rsquo;a göre Ruh) arasındaki ilişkiler konusundaki görüşlerinde yatmaktadır. Maddeyi Pythagorasçı terminolojiye uygun olarak Tanrı&rsquo;yı ifade eden Bir&rsquo;in karşısında, Belirsiz İki olarak tanımlayan Numenius, aşağının yukarı yani Madde&rsquo;nin Akıl üzerinde belli bir etkisinin olabileceğini kabul eder. Buna karşılık Plotinos böyle bir etkiyi kesinlikle reddedecektir. İleride duyum kuramında geniş olarak üzerinde duracağımız gibi Plotinos&rsquo;a göre, Ruh&rsquo;un maddeden herhangi bir şekilde etkilenmesi mümkün değildir; Ruh, sadece maddede yani bedende meydana gelen etkilenimi <span class="t13">fark eder.</span> Bundan dolayı duyum bedenin değil, ancak ruhun bir etkinliği olarak ele alınabilir.</p>

  <p class="p0">Bununla birlikte Numenius&rsquo;un bir başka ana görüşünün Plotinos üzerinde önemli bir etkisinin olduğu kabul edilebilir: Numenius, duyusal dünyayı veya kozmosu meydana getiren ikinci tanrının bu etkinliğini &lsquo;kendisinde hiçbir eksiklik meydana getirmeyen bir varlık verme&rsquo; olarak nitelendirir ve bu etkinlikle ilgili olarak bir başka şeyi ışığıyla aydınlatan meşale veya bir öğrencisine bilgisini aktaran öğretmen örneklerini verir: Etrafında bulunan bir cismi aydınlatan bir meşale ona ışık vermekle kendi aydınlığından bir şey kaybetmediği gibi, bir öğrencisine bilgisini aktaran öğretmen de bundan dolayı sahip olduğu bilgisinden herhangi bir şeyi yitirmez. Plotinos Tanrı&rsquo;nın veya Bir&rsquo;in taşması ve kendisinden sonra gelenleri meydana getirmesiyle ilgili olarak bu ışık veren cisim (genellikle Güneş) örneğini sık sık kullandığı gibi, Bir&rsquo;in başka varlıkları meydana getirmek üzere taşmasının O&rsquo;nun tözünde herhangi bir eksiklik meydana getirmediği görüşünü de önemle vurgular.</p>

  <p class="p0">Son olarak ruhun bedene kavuşması ve ruh göçü anlayışları bakımından da Numenius&rsquo;la Plotinos arasında bazı benzerlikler ve farklılıkların bulunduğu görülmektedir. Numenius&rsquo;un bu olayın sorumlusu olarak ikinci aklın ikinci görüntüsünü görüp bunu bir kötülük olarak mahkûm etmesine karşılık Plotinos, Alem Ruhu&rsquo;nun duyusal dünyayı meydana getirmesini özü itibariyle bir iyilik olarak kabul eder. Bu olaydan sorumlu olanın akılsal dünyayı temaşa etmekten hiçbir zaman kesilmesi söz konusu olmayan Ruh&rsquo;un yukarı kısmı değil, aşağı kısmı olduğunu savunur ve böylece Ruh&rsquo;un Ruh olarak düşmesinin söz konusu olamayacağını belirtir.</p>

  <h3 class="h30"><a id="ncx101"></a><a id="a8"></a>Geç Dönem Platonculuğu: Philon, Plutarkhos, Albinus, Apuleius, Atticus, Celsus, Sur&rsquo;lu Maximus Ve Ammonius Saccas</h3>

  <p class="p0">Platon&rsquo;dan sonra Akademi&rsquo;nin birbirinden farklı çeşitli dönemlerden geçtiğini biliyoruz. Bunlardan ilki olan ve Speusippos, Ksenokrates ve Polema gibi isimlerin temsil ettiği Eski Akademi döneminde, Platon&rsquo;un son döneminde ortaya attığı İdeaları Pythagorasçı yönde matematiksel varlıklar olarak yorumlama eğiliminin ön plana geçmiş olduğunu belirtmiştik. Arkesilaos&rsquo;la başlayan Orta veya Yeni Akademi döneminde ise Platonculuğun nasıl önemli bir değişim geçirerek şüpheciliğin merkezi haline geldiğini görmüştük. Bundan da sonra gelen ve Askalonlu Antiokhos&rsquo;la (İÖ. yakl. 130-68) başlayan Geç Orta Dönem veya Geç Dönem Platonculuğu diye adlandırılan dönemde ise Akademi&rsquo;de yine bir değişikliğin ortaya çıktığını ve yeniden dogmatizme, ancak bu kez eklektik bir dogmatizme dönüldüğünü biliyoruz.</p>

  <p class="p0">Bu son dönem Platonculuğunun ilk ana özelliği, aynı döneme ait diğer okullarda da varlığını gördüğümüz bir tarzda eklektik olması ve Platon&rsquo;u Aristoteles ve Stoacılıkla birleştirmesidir. İkinci önemli özelliği ise Stoacılık ve Yeni-Pythagorasçılık gibi çağın dinsel talepleri ve kaygılarının derin etkisi altında bulunmasıdır. Bu dönem Platonculuğu, esas olarak Platon&rsquo;un <span class="t13">Timaios</span> diyaloğundan hareket eder ve diyalogda ortaya atılmış olan evren tasavvurunu geliştirmeye çalışır. Bu dönemin önemli temsilcileri Yahudi Philon, Plutarkhos, Albinus, Apuleius, Atticus, Celsus, Surlu Maximus ve Plotinos&rsquo;un kendi hocası olup kendisinden daha önce söz ettiğimiz Ammonius Saccas&rsquo;tır.</p>

  <p class="p0">Yahudi Philon (veya İskenderiyeli Philon) İÖ. yaklaşık 25 - İS. 45 yılları arasında yaşamış ve <span class="t13">Eski</span> Ahit&rsquo;in teolojisiyle Yunan felsefe geleneğini uzlaştırmaya çalışmış bir filozoftur. Philon&rsquo;un ana tezi Yahudi kutsal metinleri ile Yunan felsefesinin aslında bir ve aynı hakikati ifade ettikleridir. Böylece Numenius için olduğu gibi Philon için de Musa ilk filozoftur ve başta Platon olmak üzere bütün gerçek Yunan filozofları onun öğrencileri olmuşlardır. Bu filozoflar adını anmaksızın birçok konuda Musa&rsquo;nın görüşlerini devam ettirmişlerdir.</p>

  <p class="p0">Philon bu tezini kanıtlamak üzere Eski Ahit&rsquo;in çeşitli temaları ile Yunan felsefesinin, özellikle Platon&rsquo;un aynı konulardaki görüşleri arasında bazı karşılaştırmalar yapar. Bu karşılaştırmada gerekli gördüğü noktalarda Eski Ahit&rsquo;i alegorik olarak yorumlamada tereddüt göstermez. Ancak bu onun Yunan felsefe geleneğini Yahudilikten daha üstün tuttuğu anlamına gelmez. Tersine ona göre vahyedilmiş din, bir bakıma felsefeden fazla bir şeydir. Onlar arasındaki ortaklığı meydana getiren şey; her ikisinin yani Musa&rsquo;nın Yasası ile Yunan felsefesinin doğrularının bir ve aynı kaynağa yani Tanrı&rsquo;ya dayanması ve insanın, tanrısal aklın veya Logos&rsquo;un imgesine göre yaratılmış olmasından ötürü zaman ve uzayın ötesinde bulunan gerçeklerin bilgisi veya keşfiyle ilgili olarak belli bir kapasiteye sahip olmasıdır. Böylece Tanrı&rsquo;nın Musa&rsquo;nın ağzından veya onun aracılığıyla insanlara söylediği veya ilettiği şeyle yani dinsel vahiyle; insanın tanrısal akıldan pay alan bir varlık olarak kendi gücüyle keşfettiği şey yani felsefe arasında özsel bir benzerlik, ortaklık vardır.</p>

  <p class="p0">Philon&rsquo;un gerek bu ana tezinden hareketle felsefe ile din arasında uzlaştırma sağlama konusundaki girişimi gerekse bu uzlaştırmayı sağlamak üzere kutsal metinleri alegorik olarak yorumlama yöntemi, daha sonra bazı Hristiyan (örneğin Aziz Augustinus) ve Müslüman (örneğin Farabi, İbni Rüşd) filozoflar tarafından devam ettirilecektir.</p>

  <p class="p0">Philon&rsquo;un teknik anlamda felsefi görüşlerine gelince, ona göre Tanrı, Eski Ahit&rsquo;in belirttiği gibi aşkın, kişisel bir varlıktır; ama o, aynı zamanda, Platon&rsquo;un ve Pythagorasçıların belirttikleri gibi saf, madde-dışı, hareketsiz, kendi kendine yeten bir akıl, her türlü çokluğun kaynağı ve ötesinde olan Bir&rsquo;dir. Bu Tanrı veya Bir, değişmez, sonsuz, kendi kendine yeten bir varlıktır ve ana özelliği iyi, cömert olmasıdır. Nitekim evren, varlığını Bir&rsquo;in veya Tanrı&rsquo;nın bu cömertliğine, iyilikseverliğine borçludur: Tanrı biçimsiz ve kaotik maddeye kendi Akıl&rsquo;ını, Logos&rsquo;unu empoze ederek yani ona düzen ve akılsallık kazandırarak evreni meydana getirmiştir. Böylece evren Tanrı&rsquo;nın iradesinin ürünü olarak, ama fiziksel değil, tümüyle <span class="t13">entelektüel, akılsal</span> bir yolla varlığa gelmiştir.</p>

  <p class="p0">Philon&rsquo;da evrenin ikili bir varlığının söz konusu olduğu görülmektedir. Evren önce Tanrı&rsquo;da bir İdealar dünyası, Akıl veya Logos olarak varlığa sahiptir; daha sonra bu düşünceler fiziksel evren olarak gerçekleştiğinde ayrı fiziksel-duyusal bir varlık kazanmıştır. Philon bu görüşüyle Platon&rsquo;un İdealarını Yahudi ve Hristiyanların Tanrı&rsquo;sının düşüncelerine özdeş kılan ilk filozof olarak karşımıza çıkar (İleride Farabi&rsquo;nin İdeaların veya Aristoteles&rsquo;in Formlarının bu ikili varlığını kabul ettiğini, ancak onlara bir üçüncü varlık tarzını ilave ettiğini göreceğiz. Farabi bu üçüncü varlık tarzından, onların aynı zamanda insan zihninde <span class="t13">kavramlar</span> olarak var olma biçimlerini anlayacaktır).</p>

  <p class="p0">Philon böylece, Platon gibi, fiziksel evrenin tümüyle akılsal olan bir evrenin kopyası olduğunu kabul eder. Öte yandan yine Platon&rsquo;un <span class="t13">Timaios</span>&rsquo;taki görüşünü izleyerek veya bu görüşün <span class="t13">Eski</span> Ahit&rsquo;teki yaratım kavramıyla uzlaştığını düşünerek evrenin <span class="t13">zaman içinde varlığa geldiğini</span> savunur. Ona göre yaratım olayında var olan bütün madde kullanılmıştır. Dolayısıyla içinde yaşadığımız evren tektir. Philon&rsquo;a göre, zaman içinde meydana gelmiş veya yaratılmış olması, evrenin aynı zamanda ortadan kalkmak zorunda olduğu anlamına gelmez. Platon gibi Musa da evrenin yaratılmış olmakla birlikte Tanrı&rsquo;nın isteği sonucu ebedi olmasının mümkün olduğunu savunmaktadır. Böylelikle Philon, bir kez yaratıldıktan, varlığa getirildikten sonra evrenin ebedi olarak varlığını korumaya devam edeceği görüşünü savunanlar grubu içinde yer alır.</p>

  <p class="p0">Philon, felsefi düşüncelerinin önemli bir kısmını Tanrı veya tanrısal Akıl ile geri kalan varlıklar arasındaki ilişkileri açıklamaya ayırır. Tanrı bir Akıl&rsquo;dır. Tanrısal akıl &lsquo;İdeaların İdeası&rsquo;dır, &lsquo;yaratılmamış Baba&rsquo;nın yaratılmış ilk oğlu&rsquo;dur, &lsquo;ikinci tanrı&rsquo;dır, &lsquo;yaratılışın modeli ve aracısı&rsquo;dır vb. Peki Tanrı&rsquo;nın kendisi veya tanrısal Akıl duyusal dünya ile nasıl bir ilişki, doğrudan temas içinde olabilir? Philon, her bakımdan aşkın olan yaratıcı Tanrı ile yaratılmış duyusal, maddi varlıklar arasındaki derin uçurumu kapatmak üzere bazı aracı varlıkları kabul etme ihtiyacı duyar. Ona göre bu aracı varlıklar, Yahudilerin &lsquo;melekler&rsquo;, Yunanların &lsquo;daimonlar&rsquo; diye adlandırdıkları varlıklardır (Farabi ve İbni Sina ise bu aracı varlıklar olarak Tanrı ile duyusal evren arasında yer alan On Akıl&rsquo;ı kabul edecektir).</p>

  <p class="p0">Philon evrendeki kötünün varlığını da bu aracı varlıklara bağlar. Ona göre <span class="t13">Eski</span> Ahit&rsquo;in &lsquo;Yaratılış&rsquo; kitabı Tanrı&rsquo;nın insanı yaratırken kendisine bağlı bazı daha alt güçlerden yardım almış olduğunu göstermektedir ve Platon&rsquo;un <span class="t13">Timaios</span>&rsquo;ta söylediği gibi insanın ölümlü yanını meydana getiren şey, bu güçlerdir. Böylece evrendeki kötünün varlığını açıklayan şey, Tanrı&rsquo;dan aşağıda bulunan sözü edilen güçlerin, meleklerin yaratım olayına katılmaları olgusudur. Philon&rsquo;un bu görüşü evrenin kötü bir tanrının eseri olduğunu ileri süren Gnostikleri hatırlatır, ama Philon&rsquo;un kendisi bir gnostik değildir.</p>

  <p class="p0">Ahlak ve mutluluk konusunda ise Philon, daha dar bir tarzda Platon&rsquo;un izinden gider. Onun gibi insanda ruh ve beden veya akılsal olanla duyusal olan arasında kategorik bir ayrım yapar. Eski <span class="t13">Ahit,</span> insanın Tanrı&rsquo;nın imgesine göre yaratıldığını söylemektedir. Platon da <span class="t13">Theaitetos</span>&rsquo;ta ahlakın temel amacının Tanrı&rsquo;ya benzemek olduğunu savunmuştur. Böylece Philon&rsquo;a göre insanın kurtuluşu ve mutluluğu, onun Tanrı&rsquo;ya benzemek üzere kendisini duyusal olana bağlayan bağların etkisinden kurtarmasından geçer.</p>

  <p class="p0">Philon&rsquo;un insana en büyük amaç ve mutluluk olarak teklif ettiği şey, &lsquo;Tanrı&rsquo;yı görme&rsquo;dir. Tanrı&rsquo;yı görmek, aynı zamanda &lsquo;O&rsquo;nun tarafından görülmek&rsquo;, Tanrı&rsquo;yla yakınlaşmak, aynı zamanda &lsquo;Tanrı tarafından O&rsquo;nun Kendisine doğru çekilmek&rsquo; demektir. Bu görme olayında insan zihni tam bir sessizlik, sükûnet ve huzur içinde bulunur; Tanrı&rsquo;nın değişmez varlığını temaşa etmekten, seyretmekten entelektüel bir sevinç duyar. Öte yandan bu görme, Platon&rsquo;un Devlet&rsquo;te dediği gibi, insan ruhunun gözünü kamaştıran bir görme olacaktır. Böylece Platon&rsquo;un <span class="t13">Phaidros</span>&rsquo;ta dediği gibi Tanrı&rsquo;nın ancak zihin tarafından kavranabileceğini söylemek doğrudur, ama buna aynı zamanda O&rsquo;nun özü itibariyle bilinemez olduğunu eklemek gerekir: Tanrı hakkında pozitif bir ifadede bulunamayız; O&rsquo;nun <span class="t13">olduğunu</span> söyleyebiliriz ama ne <span class="t13">olduğunu</span> söyleyemeyiz.</p>

  <p class="p0">Philon&rsquo;un Tanrı hakkındaki bu sözleri, Tanrı&rsquo;nın bilgisi ile ilgili olarak önerdiği bu model daha sonra aynı konularda Plotinos&rsquo;un ileri süreceği şeylerle büyük benzerlik göstermektedir. Plotinos da Tanrı&rsquo;nın var olduğunun söylenebileceği, ama ne olduğunun söylenemeyeceğini kabul edecek ve Philon gibi O&rsquo;nu pozitif sıfatlarla tanımlamaktan kaçınacaktır. Plotinos&rsquo;un Tanrı&rsquo;nın mistik bilgisi veya Bir&rsquo;le mistik birleşmede insan ruhunun veya aklın içinde bulunacağı durumu tasviri de Philon&rsquo;un burada yaptığı tasvire benzemektedir. Plotinos için de bu birleşmede ruh tam bir sessizlik, sükûnet veya huzur içinde Bir&rsquo;i seyredecek ve bundan yine tümüyle zihinsel, entelektüel olarak nitelendirilmesi gereken bir sevinç, mutluluk duyacaktır.</p>

  <p class="p0">Philon&rsquo;dan kısa bir süre sonra (İS. yaklaşık 50-120) yaşamış olan Plutarkhos da Geç Dönem Platoncuları içinde yer alır. Onun bir Yunan, bir de Roma kahramanını alıp hayatlarını anlattığı <span class="t13">Paralel Hayatlar</span> adlı eseri çok ünlüdür. Plutarkhos&rsquo;un bundan başka Stoacılar ve Epikurosçulara karşı kitapları, ileride İbni Rüşd&rsquo;ün Aristoteles&rsquo;e karşı duyduğu hayranlığını ifade etmek için kullanacağı saygı dolu sözlerin benzerlerini kendisi için sarf ettiği Platon üzerine şerhleri vardır.</p>

  <p class="p0">Plutarkhos da Philon gibi insan hayatının en büyük amacının, Tanrı&rsquo;ya benzemek olduğu şeklindeki Platoncu ethik düşünceyi paylaşır. Philon gibi dinsel vahiylerin imkânına ve doğruluğuna inanır ve yine onun gibi felsefe ile dinler arasında önemli benzerlik bulur. Plutarkhos için dinlerin felsefeden farkı, onların filozofların peşinden koştukları doğruyu, felsefeden farklı tarzda ifade etmeleridir.</p>

  <p class="p0">Plutarkhos bütün dinlerin aslında aynı Tanrı&rsquo;ya, ama farklı adlar altında taptıklarını ileri sürer ve Philon&rsquo;un <span class="t13">Eski</span> Ahit&rsquo;le ilgili olarak benimsediği yöntemi izleyerek çağının popüler dinlerinin inançlarını alegorik olarak yorumlamaya yönelir. <span class="t13">Isis ve Osiris Üzerine</span> adlı eserinde, Mısır efsaneleri ve kültlerinde Platon&rsquo;un felsefesinin ana tezlerini dinsel bir kılık altında ifade edilmiş olarak bulur. Ona göre Mısırlıların Osiris&rsquo;i iyi ilkeyi, Tryphon&rsquo;u kötü ilkeyi, İsis ise ne iyi, ne kötü olan, ancak İyi&rsquo;ye karşı doğal bir eğilime ve sevgiye sahip olan maddeyi temsil eder.</p>

  <p class="p0">Plutarkhos&rsquo;un aklın değeri konusunda, Numenius ve Philon&rsquo;dan daha şüpheci olduğu görülmektedir. Daha sonra bazı Yeni-Platoncuların, örneğin İamblichos&rsquo;un da savunacaklarını göreceğimiz bir görüşü ortaya atarak aşkın olan Tanrı&rsquo;ya ulaşmanın yolunun, akıldan değil, Sır Dinlerinin mensuplarına vaad ettikleri Tanrı&rsquo;yla birleşme, O&rsquo;nun tarafından bir tür aydınlatılmaya (illumination) benzeyen araçsız, mistik bir sezgiden geçtiğini söyler.</p>

  <p class="p0">Plutarkhos Tanrı&rsquo;yı geri kalan her şeyin üzerine yükselterek O&rsquo;nun gerçekten var ve gerçekten bir olan tek varlık olduğunu ifade eder. Buna karşılık geri kalan şeyler varlıktan çok oluş içindedirler ve bir olmaktan ziyade çokturlar. Tanrı ise her türlü başkalıktan korunmuş, basit varlıktır.</p>

  <p class="p0">Plutarkhos bir başka konuda da Philon&rsquo;u izleyerek, saf ve aşkın olan Tanrı ile madde arasındaki uçurumu kapatmak için bazı aracı varlıklar kabul eder. Bunlar yıldız-tanrılar ve daimonlardır. Ona göre bu &lsquo;daimonlar&rsquo;dan bazısı iyi olup Tanrı&rsquo;ya yakındır, ancak başka bazıları, aşağı dünyaya, madde dünyasına yakın olanlar, kötüdürler. Böylece Plutarkhos evrendeki kötünün varlığını açıklama konusunda gerek Platon&rsquo;dan gerekse diğer bütün Yunan düşünürlerden ayrılır. Ona göre dünyadaki kötülüklerden Tanrı&rsquo;yı sorumlu tutmak, Tanrı kavramının kendisine aykırıdır. Öte yandan onların kaynağı Platon&rsquo;un ileri sürdüğü gibi maddenin kendisi de olamaz, çünkü madde hiçbir özelliği olmayan, belirsiz bir şeydir. O halde kötünün kaynağı pozitif, etkin bir kuvvet olarak bir başka tinsel güç olmalıdır.</p>

  <p class="p0">Plutarkhos evrendeki iyinin ilkesi olan bir alem ruhunun karşısına ondaki kötülüğün kaynağı olarak kötü bir alem ruhunun varlığını koyma gereğini duyar. Öte yandan evrenin kendisinde gördüğü bu ikiliğin benzerini bireysel insan ruhunda da bulur. İnsan ruhu da, Plutarkhos için birbirine tamamen zıt olan iki kısımdan meydana gelir. Bu görüşünün doğal bir sonucu olarak Plutarkhos ruhumuzun iyi parçasını bize &lsquo;dışarıdan&rsquo;, &lsquo;yukarıdan&rsquo; gelen bir varlık, bir &lsquo;daimon&rsquo; olarak kabul eder ve bu varlığı Akıl (Nous) olarak adlandırır. Ona göre ruhumuzun bize ait parçası olan kısmının ölümlü olmasına karşılık, bizim bir parçamız olmayan aklımız ölümsüzdür.</p>

  <p class="p0">Plutarkhos, Akıl&rsquo;ı Ruh&rsquo;tan kategorik bir tarzda ayırmasına paralel olarak onun her zaman bedenin dışında bulunduğu görüşünü savunur. Plotinos onun bu görüşünü doğru bir görüş olarak kabul edeceği gibi, Plutarkhos&rsquo;un ruh-beden ikiliği, ruh göçü anlayışını da benimseyecektir.</p>

  <p class="p0">Plutarkhos&rsquo;la aynı yüzyılda (İS. 2. yüzyıl) yaşamış ve İzmir&rsquo;de öğretimde bulunmuş olan Albinus, Plutarkhos&rsquo;unkinden oldukça farklı bir Yeni-Platonculuğu temsil eder. Plutarkhos, Aristoteles&rsquo;e sempatiyle yaklaşmış ve onun görüşlerini özgür bir şekilde kullanmış, fakat Stoacılığa kesin bir şekilde karşı çıkmış bir yazardır. Albinus ise tümüyle eklektik bir Platoncudur. O, hem Aristoteles&rsquo;ten daha fazla yararlanır, hem de bazı Stoacı öğretileri benimsemekte bir sakınca görmez. Bu bağlamda Aristoteles&rsquo;i bir Platoncu olarak kabul ettiği gibi Stoacılığı da Platonculuğun bir uzantısı olarak görür. Bu tutumun sonucunu, Platon üzerine yazdığı şerhlerinde büyük ölçüde Aristoteteles&rsquo;e ve Stoacılara dayanmasında görebiliriz.</p>

  <p class="p0">Albinus üç ana ilkenin varlığını kabul eder. Bunlar Tanrı, Akıl ve Ruh&rsquo;tur. Tanrı veya Albinus&rsquo;un kendi deyimiyle &lsquo;İlk Tanrı&rsquo; (protos theos), evrenin yaratıcısıdır, ancak o bunu doğrudan bir şekilde yapmamıştır; başka bir ifadeyle Tanrı, evrenin <span class="t13">fail</span> nedeni değildir. Evreni meydana getiren şey, ikinci ana ilke olan Akıl veya Nous&rsquo;tur. Evren, Nous&rsquo;un Tanrı&rsquo;nın düşüncelerini düşünmesi sonucu meydana gelmiştir. Böylece Albinus&rsquo;un Tanrı&rsquo;sında Platon&rsquo;un İdeaları, Demiorgos&rsquo;u ile Aristoteles&rsquo;in Kendi Kendisini Düşünen Tanrı&rsquo;sının bir araya geldiği görülür. Kendisi hareketsiz olup evreni bir fail neden olarak meydana getirmeyen bu Tanrı&rsquo;nın Aristoteles&rsquo;in Tanrı&rsquo;sıyla benzerliği açıktır. Ancak Albinus&rsquo;ta farklı veya yeni olan şey, onun bu Tanrı&rsquo;nın zihnine aynı zamanda Platon&rsquo;un İdealarını yerleştirmesi ve Aklı veya Nous&rsquo;u, bu İdeaları düşünmek suretiyle evreni varlığa getiren ilke kılmasıdır. Plotinos ileride Albinus&rsquo;un hem bu üç ilkeden meydana gelen varlık dizisini hem de evrenin Nous&rsquo;un Tanrı&rsquo;yı düşünmesi veya temaşa etmesi sonucu meydana geldiği görüşünü kabul edecektir.</p>

  <p class="p0">Diğer yandan Albinus, &lsquo;İlk Tanrı&rsquo;dan söz ederken de negatif bir dil kullanır ve O&rsquo;nun, aşkın bir varlık olduğu için herhangi bir olumlu sıfatla nitelendirilemeyeceğini söyler. Onun bu Tanrı anlayışının da Aristoteles&rsquo;in Tanrı&rsquo;sından çok Plotinos&rsquo;un ilk hipostazı olan Bir&rsquo;ine yakın olduğu görülür. Bu vesileyle Albinus yine Plotinos&rsquo;u önceleyerek Tanrı&rsquo;nın İyi&rsquo;den pay alması anlamında bir İyi olarak bile adlandırılamayacağını savunur.</p>

  <p class="p0">Plutarkhos&rsquo;un, Platon&rsquo;un Timaios&rsquo;unda ortaya attığı evrenin meydana geliş sürecini tümüyle zamanda bir meydana geliş olarak yorumlamasına ve yukarıda değindiğimiz gibi evrendeki kötülüğün varlığını maddeye değil de kötü bir ruha izafe etmesine karşılık, Albinus evrenin zamanda meydana geldiği yönündeki görüşü reddeder. Platon&rsquo;un bu konudaki görüşüyle, yalnızca &lsquo;evrenin kendisinden daha yukarıda bulunan bir nedenin eseri olduğu&rsquo;nu kastetmiş olduğunu savunur. Bu yorum da ileride Plotinos&rsquo;un evrenin veya maddenin ezeli olarak Tanrı&rsquo;dan çıkmış olduğu yönündeki görüşünün öncüsü kendini göstermektedir.</p>

  <p class="p0">Maddenin &lsquo;ahlâkî&rsquo; özelliğine gelince, Albinus bu konuda herhangi bir görüş ileri sürmez. Ancak onun tümüyle niteliksiz bir şey olduğu, dolayısıyla maddi veya gayri maddi olarak adlandırılamayacağını söyler ki, Plotinos&rsquo;un bu konuda da Albinus&rsquo;u devam ettirdiğini göreceğiz.</p>

  <p class="p0">Albinus&rsquo;un Tanrı, Akıl ve Ruh üçlemesi bir başka geç dönem Platoncusu olan Apuleius&rsquo;ta daha da açık bir şekilde karşımıza çıkar. Apuleius, İdealar veya akılsalları Albinus&rsquo;tan daha kesin olarak ilk ilkeden, Tanrı&rsquo;dan ayırarak ikinci ilke veya ikinci tanrı diye adlandırdığı şeyin içine yerleştirir. Bu görüşüyle de Plotinos&rsquo;un akılsalların Akıl&rsquo;ın dışında bir varlığa sahip olmadıkları yönündeki görüşünün öncülüğünü yapar.</p>

  <p class="p0">Evrenin varlığa gelişi konusunda Apuleius, Albinus&rsquo;tan farklı düşünür. İkincinin evrenin meydana gelişini, değindiğimiz gibi, zamanda bir meydana geliş olarak kabul etmemesine karşılık Apuleius Platon&rsquo;un bu konudaki öğretisinin her iki yönde yani evrenin gerek zamanda meydana geldiği gerekse ezeli olduğu yönünde yorumlanmasının mümkün olduğu görüşünü savunur. Bununla birlikte, birinci görüşün sadece onun &lsquo;ezeli olmayan unsurlardan meydana gelmiş olduğu&rsquo; şeklinde yorumlanması gerektiğini ileri sürer. Öte yandan Philon ve Plutarkhos gibi Apuleius için de bu, evrenin bir sonu olmasının mümkün olmadığı anlamına gelmez.</p>

  <p class="p0">Apuleius&rsquo;un bir başka önemli öğretisi, diğer geç dönem Platoncularında gördüğümüz tarzda Tanrı ile duyusal dünya arasında aracı varlıklar olarak daimonların varlığı konusuyla ilgilidir. Apuleius üç tür daimon olduğunu kabul eder: maddeden bağımsız daimonlar, ölülerin ruhları ve ruhumuz. Apuleius öldükten sonra insan ruhlarını yargı yerine götüren daimonları birinci grup içinde sayar ve onların iyi daimonlar olduklarını söyler. İnsanların dualarının kendilerine yöneldiği daimonlar da yine bu grupta yer alan daimonlardır. Çünkü Apuleius bu konuda kendisini takip edecek olan Plotinos gibi, en yüksek Tanrı ve diğer bütün tanrıların mutlak olarak aşkın oldukları, dolayısıyla onlarla insan arasında herhangi bir temasın mümkün olmadığını savunur. Bundan dolayı insanların dualarını kabul edecek ve onları yerine getirecek olan tinsel varlıklar tanrılar değil, ancak bu daimonlar olabilirler.</p>

  <p class="p0">Albinus ve Apuleius, Platon&rsquo;un Aristoteles&rsquo;le tam bir sentezini temsil ederler. Buna karşılık Atticus diğer uçta yer alır: O, Platon&rsquo;un Aristoteles&rsquo;le birleştirilmesine karşı çıkar.</p>

  <p class="p0">Atticus, Platon&rsquo;un ethiği ve bilgi kuramının, onun psikolojisine derinden bağlı olduğunun farkındadır. Aristoteles&rsquo;in psikolojisi ise Platon&rsquo;unkinden tamamen farklıdır. Aristoteles ruhun, bedenin entelekya&rsquo;sı olduğunu, dolayısıyla tözsel bir varlığa sahip olmadığını ileri sürmüştür. Bunun sonucu olarak o, ruha ölümden sonra bir hayat tanımadığı gibi, düşünme, hatırlama, isteme gibi ruhun kendi hareketlerini inkâr etmiştir. Atticus&rsquo;a göre Aristoteles&rsquo;in ruhun ölümsüzlüğünü inkârı böylece Platoncu ahlakın ana dayanağını ortadan kaldırdığı gibi onun bilgi kuramına ilişkin bütün önemli tezlerini de boşlukta bırakır.</p>

  <p class="p0">Atticus benzer bir yorumla, Aristoteles&rsquo;in doğa biliminin temel ilkelerinin de Platon&rsquo;unkine aykırı olduğu görüşündedir. Platon tüm evreni yöneten şeyin Alem Ruhu olduğunu söylemiştir. Başka deyişle o doğayı (physis) ruha (psykhe) özdeş kılmıştır. Oysa Aristoteles&rsquo;te ay-üstü alemi idare eden şeyin ruh veya akıl olduğu kabul edilse bile, ay-altı aleminin hareket ilkesi doğadır ve doğa ruhla aynı şey değildir.</p>

  <p class="p0">Atticus bununla kalmaz, Aristoteles&rsquo;in teolojisine de karşı çıkar, hatta onu Epikuros&rsquo;un teolojisinden bile daha kötü olarak görür. Epikuros, tanrılarını dünyalar arasındaki yere yerleştirmiş ve onların dünyayla ilgilenmediklerini söylemiştir. Peki Aristoteles&rsquo;in tanrıları bundan farklı veya daha fazla bir şeye sahip midirler? Onlar Epikuros&rsquo;un tanrılarından daha fazla dünya veya evrenle ilgilenmekte midirler? Atticus&rsquo;a göre Aristoteles&rsquo;in teolojisi kılık değiştirmiş tanrıtanımazcılıktan başka bir şey değildir.</p>

  <p class="p0">Atticus&rsquo;un Aristoteles&rsquo;le ilgili bu eleştirileri aynı konularda Plotinos&rsquo;un da Aristoteles&rsquo;e yapacağı eleştirilerin bir ön taslağını oluşturur. Plotinos da Atticus gibi insanı özü itibariyle ruh olarak tanımlayacağı gibi insanın düşünme, isteme, hatırlama gibi bütün etkinliklerini esas olarak ruhun kendisinin etkinlikleri olarak kabul edecektir. Bu bağlamda olmak üzere o, özellikle hafıza problemiyle ilgilenecek ve hafızanın ruhun bir etkinliği olduğunu, dolayısıyla onun yani ruhun ölümden sonra bile hatırlamaya devam edebileceğini savunacaktır.</p>

  <p class="p0">Atticus Aristoteles eleştirisini, onun evrenin zamanda bir başlangıcı olamayacağı tezine kadar uzatır. Ona göre Platon&rsquo;un da savunduğu gibi evren zamanda meydana gelmiştir ve bu şöyle olmuştur: Tanrı veya Demiorgos karşısında bir ilk veya ezeli madde vardı ve bu madde kötü ruhun etkinliği sonucu kaotik yani düzensiz bir hareket içinde bulunmaktaydı. Tanrı veya Demiorgos bu maddeye form, kötü ruha akıl kazandırmıştır. Böylece madde düzene, kötü ruh akla kavuşmuştur. O halde evrenin bir kozmos olarak ortaya çıkmasından <span class="t13">önce</span> hareket halinde olan bir kozmos-öncesi madde vardı ve bu nedenle evrenin meydana gelmesinden önce zamanın varlığı söz konusuydu. Öte yandan Atticus, Aristoteles&rsquo;in zamanda bir başlangıcı olanın ortadan kalkmak zorunda olduğu yönündeki görüşünün de doğru olmadığını ileri sürer. Ona göre evrenin, Philon&rsquo;un ileri sürdüğü gibi, Demiorgos&rsquo;un isteği sonucu ebedi olması mümkündür.</p>

  <p class="p0">Plotinos, Atticus&rsquo;un evrenin zamanda meydana geldiği görüşüne iltifat etmeyecek, Aristoteles&rsquo;in evrenin ezeliliği görüşünü benimseyecek, ancak Aristoteles&rsquo;ten farklı olarak Bir karşısında ondan farklı ve ondan bağımsız bir madde anlayışını reddederek, onu ezeli olarak Bir&rsquo;den türetmeyi tercih edecek ve böylelikle <span class="t13">ezeli yaratım</span> kavramını ortaya atacaktır.</p>

  <p class="p0">Tanrının Akıl&rsquo;a aşkınlığı görüşü İS. 2. yüzyılın ikinci yarısında, Marcus Aurelius&rsquo;un imparatorluğu zamanında yaşamış bir başka Geç Dönem Platoncusu olan Celsus tarafından daha da büyük bir vurguyla ortaya konmuştur. Celsus, Hristiyanlığa karşı yazmış olduğu polemik bir eserle (Doğru Söz) tanınır ve felsefesinin bazı ana görüşleri bakımından yine Plotinos&rsquo;u haber verir.</p>

  <p class="p0">Celsus&rsquo;un sisteminde de başta bir Tanrı vardır. Ancak Celsus Albinus&rsquo;tan çok daha açık bir dille bu Tanrı&rsquo;yı aklın üzerine yerleştirir. O, her şeyin kaynağı olan bilinemez ve sözle ifade edilemez bir Tanrı&rsquo;dır. Bu Tanrı, özü itibariyle bir Tin&rsquo;dir ve O&rsquo;ndan yine tinsel varlıklar, daha aşağı dereceden tanrılar çıkar. Tanrı&rsquo;nın karşısında bütün maddi şeylerin tözü olan ezeli-ebedi bir madde vardır ve Tanrı bu ezeli-ebedi maddeyi yaratığı olan tanrılarla düzene kavuşturur. Böylece evren, dolaylı olarak, Tanrı&rsquo;nın eseridir ve bu bakımdan iyidir. İnsan ruhu da kaynağı itibariyle tanrısaldır ve işlemiş olduğu bir ilk günah sonucu maddeye, bedene düşmüştür. Celsus, Philon ve Plutarkhosçu ana görüşü devam ettirerek bütün dinlerin aralarındaki ifade farklılıklarına rağmen, böyle bir Tanrı&rsquo;nın varlığını kabul etme konusunda görüş birliği içinde olduğunu savunur.</p>

  <p class="p0">İsa&rsquo;dan sonra 2. yüzyılda yaşamış olan Surlu Maximus da eklektik bir Platoncudur. Ondan bize teolojik, ethik ve diğer felsefi konularda yazdığı 41 deneme kalmıştır. Maximus da kendisine birçok adlarla işaret edilmekle birlikte aslında bir ve aynı olan aşkın bir Tanrı&rsquo;nın varlığını kabul eder. Ancak bu Tanrı&rsquo;nın sadece akıl tarafından bilinebileceğini ileri sürer. Öte yandan o da bu Tanrı ile insan arasına bazı aracı varlıklar, daimonlar veya melekler yerleştirir. İnsan ruhuna gelince o, Plutarkhos&rsquo;un da savunduğu gibi kısmen ölümlü, kısmen ölümsüzdür. Bedenden kurtulduğunda bir daimon olacaktır.</p>

  <p class="p0">Maximus kötünün varlığını açıklarken, daha önce Stoacılarda karşılaştığımız bir görüşü; iyinin varlığı için onun zorunlu olduğu görüşünü tekrarlar. Bu argüman ileride kötünün varlığıyla ilgili olarak Plotinos tarafından da benimseneceğini göreceğimiz bir argümandır.</p>

  <p class="p0">Maximus&rsquo;un düşünce tarihi bakımından en önemli yanı, şairlerin efsaneleri ve hikâyeleri ile filozofların felsefeleri arasında kurduğu benzerliktir. Philon&rsquo;un Eski <span class="t13">Ahit,</span> Plutarkhos&rsquo;un döneminin popüler dinlerinin inançları ile Yunan felsefesinin tezleri arasında kurdukları benzerlikleri Maximus bir başka alana taşır; ona göre eski şairlerin, mitoloji yazarlarının efsaneleri, filozofların felsefi doğrularının sembolik ifadelerinden başka bir şey değildir. Başka deyişle onlar, eğitim görmemiş sokaktaki insanın felsefesidir. Bu görüşün ileride Farabi&rsquo;de felsefe ile din arasında kurulacak benzeri bir ilişkinin ön taslağı olarak karşımıza çıktığını söyleyebiliriz. Farabi de benzer bir biçimde, geleneksel dini veya dinleri bir tür şiir veya hitabet olarak ele alacak ve onların halkın anlayış düzeyine uyarlanmış felsefeler, popüler felsefeler olduğunu söyleyecektir.</p>

  <p class="p0">Ammonius Saccas esrarengiz bir figürdür. O&rsquo;nun hakkında bütün bildiklerimiz doğrudan veya dolaylı olarak Plotinos&rsquo;un öğrencisi Porfirios&rsquo;tan gelmektedir. Bu bilgilere göre Plotinos İskenderiye&rsquo;de çeşitli hocaların derslerine devam edip, onlarda aradığını bulamadığı bir ortamda Ammonius&rsquo;la karşılaşmış ve &lsquo;Aradığım adam buydu&rsquo; diyerek bundan sonraki on bir yıl boyunca onun yanından ayrılmamıştır. Porfirios, Plotinos&rsquo;un onun ezoterik öğretilerinden etkilenmiş olduğunu ve İranlı ve Hintli bilgelerin eski hikmeti hakkında daha geniş bilgi edinmek üzere 111. Gordianus&rsquo;un Doğuya düzenlemiş olduğu sefere katılmış olduğunu söylemektedir. Plotinos&rsquo;un kendisine gösterdiği bu ilgiden ve bu kadar uzun süre yanında kalmış olmasından Ammonius&rsquo;un çok dikkate değer bir adam olması gerektiği sonucunu çıkarabiliriz. Ancak daha önceki başka bazı Yunan filozofları (Sokrates, Piron) gibi hiçbir şey yazmadığı için hangi görüşlere sahip olduğunu ve Plotinos&rsquo;u neden bu sözü edilen ölçüde etkilediğini bilmiyoruz. Yeni-Platoncu bir yazar olan Hierocles onun Platon&rsquo;la Aristoteles&rsquo;in görüşlerinin benzerliğini savunmuş olduğunu söylemektedir ki bu, değindiğimiz gibi, dönemin birçok Platoncu filozofunun ortak olarak paylaştığı bir görüştür. Bir başka yazar, Nemesius, onun ruhun gayri maddi bir töz olduğunu ileri sürdüğünü söylemektedir ki, bu da bu dönemin birçok Platoncu veya Yeni-Pythagorasçı düşünürü tarafından paylaşılan yine sıradan bir tezdir.</p>

  <p class="p0">Kendi zamanında artık eski güçlerini kaybetmiş olmalarına rağmen Plotinos&rsquo;un, görüşlerini reddetmek üzere özel bir kitap kaleme alma ihtiyacını duymuş olduğu Gnostiklerle öğrencisi Porfirios&rsquo;u, yine görüşlerini reddetmek üzere bir eser yazmaya teşvik etmiş olduğu Hristiyanlık bu bölümde ele alacağımız son iki akım olacaktır.</p>

  <h3 class="h30"><a id="ncx145"></a><a id="a9"></a>Gnostikler</h3>

  <p class="p0">Gnostiklik İsa&rsquo;dan sonra 1. yüzyılda önce Suriye&rsquo;de ortaya çıkmış, daha sonra bütün Doğu Akdeniz dünyasına, Roma&rsquo;ya yayılmış olan yarı-dinsel, yarı-felsefi bir düşünce hareketidir. Bu hareketin içinde birden fazla ve birbirinden çeşitli bakımlardan farklı gnostik mezhepler ve yazarlar yer alır. Gnostiklerin genel ve ortak tezi tanrısal şeyler hakkında gizli (ezoterik) bir bilginin (gnosis) var olduğu ve bu bilgi sayesinde insanın kurtuluşunun mümkün olduğu tezidir.</p>

  <p class="p0">Gnostiklerin kendilerine özgü bir metafizikleri vardır. Metafiziklerinin tepesinde en yüksek Tanrı veya Baba olarak adlandırdıkları, Varlık&rsquo;ın ötesinde olan aşkın bir ilke bulunur. Bunun altında kadın ve erkek olarak sıralanmış sayısız tinsel varlık vardır. Bu varlıklar, bilinemez olan Tanrı&rsquo;nın tezahürleridir ve hep birlikte Gnostiklerin Pleroma diye adlandırdıkları tanrısal varlıklar dünyasını oluştururlar.</p>

  <p class="p0">Gnostiklerin en ünlü temsilcisi olan Valentinus bu varlıkları Aeonlar olarak adlandırır. Bu Aeonlardan biri olan Bilgelik (Sophia) veya Logos, aşkın olan Tanrı&rsquo;yı bilmek istemiş ve onun bu arzusundan yarı tanrısal, ancak bilgisiz Demiorgos ortaya çıkmıştır. Maddi dünyayı meydana getiren bu Demiorgos&rsquo;tur. Demiorgos&rsquo;un yaptığı iş aslında tanrısal varlık alanını taklit etmek olmuştur; ama bunu bilmediği için kendisini var olan tek Tanrı olarak görmüştür. Böylece duyusal dünya, Demiorgos&rsquo;un bu bilgisizliğinin ve hatasının sonucu olarak ortaya çıkmıştır. Bu nedenle de kötüdür. Onu bu durumdan kurtaracak olan yine bir başka Aeon, İsa-Mesih olacaktır. İsa, ne yaptığını bilmeyerek duyusal dünyayı meydana getiren Bilgelik&rsquo;in yapmış olduğu hatayı düzelterek, dünyayı ve onun içinde bulunan insanı kurtuluşa eriştirecektir.</p>

  <p class="p0">Gnostikler, psikolojilerinde ruhla akıl arasında bir ayrım yaparlar. Onlara göre insan kendisine yabancı, düşman bir dünya içinde yaşamaktadır. Ruh (soul), insanın bu oluş ve yokoluş içinde olan maddi dünyaya, empirik dünyaya yönelik bilincidir. Akıl veya Tin (Spirit) ise onun zamansal temas ve bağlardan kurtulmak, aşkın hayata, ölümsüzlüğe ulaşmak isteyen gerçek, metafizik Ben&rsquo;idir (self). İnsan, ruhu ile duyusal, empirik doğaya bağlıdır ve onun zorunluluklarına tabidir. Buna karşılık aklı veya tinsel yanı ile bu doğanın zorunluluklarından, engellerinden kurtulma, özgür olma imkânına sahiptir. İşte sözü edilen bilgi yani &lsquo;gnosis&rsquo;, &lsquo;irfan&rsquo; onu doğanın amacının ve yasasının dışına çıkaracak ve gerçek benliğine kavuşturacaktır. Gnostikler bu bilginin ne felsefi bir bilgi, ne Eski <span class="t13">Ahit</span> gibi dinsel kitaplarda içerilmiş bir bilgi olmayıp, kendilerinin özel olarak bir &lsquo;çağrı&rsquo;, bir &lsquo;sezgi&rsquo; biçiminde almış oldukları kozmos-üstü (supra-cosmic) bir vahiy olduğunu ileri sürerler.</p>

  <p class="p0">Plotinos Gnostiklerin hem bu metafiziklerine, hem de bilgi kuramlarına karşı çıkar. II. Ennead&rsquo;ın 9. kitabını Gnostiklere karşı yönelttiği eleştirilere ayırır. Plotinos&rsquo;a göre duyusal dünyanın kötü veya en azından bilgisiz bir Demiorgos&rsquo;un eseri olduğu için doğası bakımından kötülük içerdiği görüşleri kesinlikle yanlıştır. Onların Alem Ruhu&rsquo;nun, gök cisimlerinin tanrısallığını reddetmeleri daha da kötü bir yanlıştır. Nihayet felsefi akıl yürütmenin ürünü olmayan, tanrısal bir kurtarıcının kendisine inananlara açtığı gizli, esrarengiz bir bilginin sonucu olarak ortaya çıkacak olan bir kurtuluş düşüncesi tümüyle temelsiz, boş bir düşüncedir.</p>

  <p class="p0">Plotinos&rsquo;un Gnostiklerin en fazla üzerinde durduğu ve eleştirdiği görüşleri bu sonuncusudur. Ona göre Gnostiklerin sahip olduklarını ileri sürdükleri gizli bilgiler, vahiyler, uydurma şeylerdir. Gnostikler Platon&rsquo;dan daha eski olduğunu iddia ettikleri bazı otoriteler, bunlar aracılığıyla edindikleri vahiyler adına geleneksel Yunan bilgeliğine karşı çıkmakta ve onun sahip olmadığı, ona aykırı bazı gizli bilgilere sahip olduklarını ileri sürmektedirler. Oysa Plotinos için Platon, herhangi bir tanrısal vahiy almış olduğu veya esrarlı bir ilhama dayandığı için değil, sürmüş olduğu yüksek ahlâkî hayat ve sahip olmuş olduğu büyük akıl yürütme gücü sayesinde en yüksek bilgeliği temsil etmiştir. Böylece onun geleneğiyle akıl arasında herhangi bir çatışma söz konusu değildir. Plotinos&rsquo;a göre Gnostiklerin felsefeyi ve aklı reddetmelerinin nedeni ahlaksız veya akıl-dışı kibirleri ile sabırsızlıklarıdır. Onlar varlığını iddia ettikleri &lsquo;uydurma vahiyler&rsquo;e dayanarak büyüklük havasına girmekte, kendilerini Yunan geleneğine ait bilgelerden üstün, tanrısal dünya ile özel bir ilişki içine girme gücüne sahip özel, imtiyazlı varlıklar olarak görmektedirler. Oysa Plotinos için tanrısal olana ulaşmanın böyle kısa veya ucuz bir yolu olmadığı gibi, onun bilgisini elde etmenin Gnostiklerin ileri sürdükleri türden teknik, esrarengiz bir yanı da yoktur. Bunun için yapılması gereken insanın erdemli olması, ruhunu arıtması ve aklını da düzgün veya uygun bir biçimde kullanmasıdır. Tanrı&rsquo;ya ulaşmanın tek mümkün ve gerçek yolu budur ve bu özelliklere sahip olan herkes tanrısal olana ulaşarak kurtuluşa erişebilir.</p>

  <p class="p0">Plotinos, Gnostiklerin öğretileriyle kendi kuramı arasında bazı benzerlikler bulunduğunu da kabul eder ve bu benzerlikleri onların da kendisi gibi Platon&rsquo;dan bazı şeyler almalarıyla açıklar.</p>

  <p class="p0">Gerçekten de Gnostiklerle Plotinos arasında bazı önemli benzerlikler vardır. Bunları, ikisinin de varlığın üzerinde bulunan aşkın bir Tanrı&rsquo;yı kabul etmeleri, maddi-duyusal dünya ile tinsel dünya arasında kategorik bir ayrım yapmaları, maddi-duyusal dünyanın tinsel dünyanın bir taklidi, kopyası olduğu görüşleri, ruhla akıl veya tin arasında yaptıkları önemli ayrım ve nihayet Tanrı&rsquo;nın bilgisine, her biri bu bilgiyi diğerinden farklı bir şekilde tanımlasa da, mistik bir sezgi ile ulaşılabileceği yönündeki tezleri olarak sıralayabiliriz.</p>

  <h3 class="h30"><a id="ncx154"></a><a id="a10"></a>Hristiyanlık</h3>

  <p class="p0">Plotinos&rsquo;un kendi zamanında artık ciddi bir güç haline gelmiş olan Hristiyanlık ve onun temel tezleri hakkında ne düşündüğünü bilmiyoruz. Çünkü Enneadlar&rsquo;da bu konuda herhangi bir görüşe rastlamıyoruz. Başka bir ifadeyle o, Enneadlar&rsquo;da dar anlamda herhangi bir Hristiyan tezi ele almadığı gibi onlara karşı herhangi bir hücumda da bulunmamaktadır. Bunu onlar hakkındaki bilgisizliğine mal etmek, doğru olmasa gerektir. Çünkü gerek hayatının büyük bir kısmını geçirdiği İskenderiye&rsquo;de, gerekse Roma&rsquo;da çok sayıda Hristiyan ve Hristiyan düşünürü vardır. Öte yandan Hristiyanlık hakkında bir eser yazması için öğrencisi Porfirios&rsquo;u teşvik ettiğini de biliyoruz. Böylece</p>

  <p class="p0">Porfirios&rsquo;un Hristiyanlığa karşı yönelttiği eleştirileri onun da bir ölçüde paylaştığını düşünmemiz makul olacaktır.</p>

  <p class="p0">Yunan felsefesiyle Hristiyanlık arasındaki çatışma İS. 2. yüzyılda Geç Dönem Platonculuğu içinde yer alan Celsus&rsquo;un yukarıda sözünü ettiğimiz Hristiyanlığa karşı polemik eseriyle başlamıştır. Porfirios&rsquo;un Hristiyanlığa karşı kaleme aldığı eseri bu polemiğin bir devamıdır. Daha sonra Proclos da aynı polemiği sürdürecektir.</p>

  <p class="p0">Yunan felsefe geleneğinden gelen ve bu gelenekten ayrılmak istemeyen filozoflarla Hristiyan olan veya paganlıktan Hristiyanlığa geçen düşünürler arasındaki kavganın genel olarak üç konu etrafında cereyan ettiği anlaşılmaktadır. Bunlardan birincisi ve en genel olanı akılla iman ilişkileri meselesidir. İkincisi İsa&rsquo;nın insan olarak dünyaya inmesi ve gerçekleştirdiği ileri sürülen mucizelerle ilgilidir. Üçüncüsü ise daha özel bazı felsefi tezler üzerindeki iki grup arasında var olan görüş ayrılıkları tarafından belirlenmiştir (Wallis, 101).</p>

  <p class="p0">Platoncuların ve onların bir devamı olan Yeni-Platoncu pagan filozofların Hristiyan ve Yahudilere karşı yönelttikleri ilk ve genel eleştirileri, onların ileri sürdükleri görüşlerle ilgili olarak kanıt verme gücünden yoksun olmaları yanında bu yönde herhangi bir ihtiyaç da duymamalarına ilişkindir.</p>

  <p class="p0">İS. 2. yüzyılda yaşamış olan ve İslam filozoflarının sadece tıpla ilgili görüşlerinden değil, genel olarak felsefi görüşlerinden de çok etkilendikleri, kendisini Platon ve Aristoteles&rsquo;in yanında antik dönemin üçüncü büyük filozofu olarak kabul etmiş oldukları ünlü hekim Galen, Yahudi ve Hristiyanlara karşı bu eleştiriyi ilk kez en açık bir biçimde dile getiren insan olmuştur.</p>

  <p class="p0">Bu çerçevede Plotinos&rsquo;un Gnostiklere karşı yapmış olduğu itirazlardan biri olan ve onların görüşlerini rasyonel bir argümantasyonla ortaya koymayı reddetmelerine ilişkin eleştirinin, Hristiyanlar için de uygulanabilir olduğu görülmektedir.</p>

  <p class="p0">Gerçekten de İsa&rsquo;dan sonraki ilk iki yüzyıl içinde ortaya çıkan ilk Hristiyan düşünürleri, ilk Kilise Babaları (Örneğin Justinus, İskenderiyeli Clemens, Origenes) genel olarak Hristiyanlık ile Yunan felsefesi veya iman ile akıl arasında bir uzlaştırmanın imkânını ve gereğini savunmuş ama bu uzlaştırmada doğal olarak inanca daha büyük bir yer vererek, onu aklın üzerine yerleştirmek ihtiyacını duymuşlardır. Bu genel yaklaşımları onları daha sonra Hristiyan kilisesi ve bu kiliseye mensup filozoflar tarafından benimsenecek olan &lsquo;felsefenin ancak imana bir hazırlık, dinin hizmetine konulmuş bir teoloji&rsquo; olduğu yönündeki genel tezlerine götürmüştür. İlk Hristiyan düşünürlerinden bazıları inancı doğrulamak üzere akla ihtiyaç olmadığı görüşünü de savunmuştur. Örneğin ünlü Kilise Babası olan Tertulianus &lsquo;Saçma olduğu için inanıyorum&rsquo; şeklindeki ünlü sözüyle Hristiyanlık inancı söz konusu olduğunda aklın tümüyle reddedilmesi gerektiğini ileri sürmüştür.</p>

  <p class="p0">İsa&rsquo;nın yani Tanrı&rsquo;nın veya Tanrı&rsquo;nın oğlunun insan oğlunun günahını bağışlatmak için insan kılığına bürünerek dünyaya inmesi, cisimleşmesi (İncarnation) yönündeki Hristiyan inancı da birçok bakımdan geleneksel Yunan felsefesini devam ettirenlere ve bu arada Yeni-Platonculara kabul edilemez görünmüştür. Onlar Platon&rsquo;dan hareketle Tanrı&rsquo;nın evrene karşı hayırsever bir ilgisinin varlığını, inayetini, evreni iyiliğinden ötürü yaratmasını kabul etme konusunda Hristiyanlarla uzlaşmaya hazırdırlar. Ne var ki bu ilgiyi Tanrı&rsquo;nın evrene, özel olarak insana karşı gösterdiği bir aşk (amour), bir lütuf (grace) olarak yorumlayan Hristiyan görüşünü kabul etme konusunda aynı derecede istekli değildirler. Çünkü onlara göre Platon&rsquo;un ve daha sonra Aristoteles&rsquo;in de ifade etmiş oldukları gibi, yukarı bir varlığın aşağı bir varlığa karşı bir aşk veya sevgi duyması mümkün değildir. Bu tür bir aşk (eros) ancak aşağıdan yukarıya doğru olabilir, aşağıda bulunan bir varlık tarafından kendisinin üstünde bulunan bir varlığa karşı duyulabilir. Plotinos da bu görüşü tamamen paylaşır.</p>

  <p class="p0">Bundan başka Yunan felsefe geleneği içinden gelen bazılarına Hristiyanlığın, Tanrı&rsquo;nın tarihin belli bir anında, zamanın belli bir noktasında, belli bir şahıs, İsa olarak dünyaya indiği yönündeki iddiası tanrısal varlığın tümüyle keyfi bir eylemi olarak görünmüştür. Bu geleneğe mensup filozoflar, bu tezde Tanrı&rsquo;nın Hristiyan öncesi insan kuşaklarına karşı kabul edilemez bir ahlâkî ilgisizliğinin varlığını da görmüştür.</p>

  <p class="p0">Ayrıca bu filozoflar, Hristiyanlara tanrısal varlığın kirli insan bedeniyle nasıl birleşebileceği yönünde Platoncu ana soruyu da yöneltmişlerdir.</p>

  <p class="p0">Bu son iki eleştiriden daha önemli bir eleştiri Hristiyanların &lsquo;acı çeken Tanrı&rsquo; kavramına yöneltilmiştir. Tüm Yunan felsefe geleneğinde en önemli özelliği &lsquo;etkilenmezlik&rsquo; olarak görülen bir Tanrı nasıl olup da çarmıha gerilebilir, acı çekebilirdi? Bu bağlamda olmak üzere İsa&rsquo;nın ölümünden önceki ünlü şikâyeti (&lsquo;Tanrım, beni niçin terk ettin?&rsquo;) de onlara son derece anlaşılmaz, hatta sevimsiz bir şey olarak görünmüştür.</p>

  <p class="p0">Nihayet aynı gelenek içinde yer alan filozoflar İsa&rsquo;nın mucizelerini anlayıp kabul etmek konusunda büyük isteksizlik göstermişlerdir. Bu filozoflardan bazıları, bu arada Plotinos&rsquo;un kendisi Stoacı evrensel sempati, evrendeki varlıklar arasında bir yakınlık, akrabalık olduğu görüşünden hareketle bazı doğaüstü eylemlerin, teurjinin, büyünün, tanrılar üzerindeki etkide bulunan duaların varlığını kabul etme konusunda Hristiyanlarla benzeri bir görüşü paylaşmaya hazırdırlar. Ancak onlar bunun doğa üstü tanrısal bir lütfun sonucu olarak ortaya çıkabileceği görüşünü kabul etmekte isteksizdirler. Onlara göre İsa&rsquo;nın gerçekleştirdiği ileri sürülen mucizeleri uygun kozmik güçler üzerine tasarruf etme imkânına sahip herhangi bir varlık tarafından meydana getirilmesi mümkün basit bir büyü, bir teurji eyleminden daha fazla bir değere sahip olamaz. İleride göreceğimiz gibi Plotinos&rsquo;un kendisi bu evrensel sempati bağlarının ancak duyusal dünya, Ruh&rsquo;un dünyası için söz konusu olduğunu, onun daha yukarıdaki dünyaya, Akıl ve Bir&rsquo;in dünyasına kadar yükselme imkânına sahip olmadığını, dolayısıyla söz konusu büyü veya teurji pratiklerinin Akıl&rsquo;ın ve Bir&rsquo;in dünyaları üzerinde herhangi bir etkisinin olmadığını ileri sürecektir (Wallis, 106-7).</p>

  <p class="p0">Yunan felsefe geleneğine ait filozoflar daha özel olarak üç felsefi tez bakımından da Hristiyanlığın görüşlerini kabul edilemez bulmuşlardır. Bunlardan birincisi Hristiyanların dünyanın zaman içinde meydana gelmiş olduğu ve yine zaman içinde ortadan kalkacağı tezidir.</p>

  <p class="p0">Gerçi yukarıda gördüğümüz gibi geç dönem Platonculuğu içinde yer alan bazı filozoflar, Platon&rsquo;un Timaios&rsquo;taki öğretisinden hareketle evrenin zaman içinde meydana gelmiş olduğu görüşünü kabul etmişlerdir. Ama bu filozoflar içinde hiçbiri onun zaman içinde ortadan kalkacağı görüşünü kabul etmedikleri gibi, Tanrı&rsquo;nın evren üzerindeki etkinliğini de bir yaratım etkinliği değil ancak düzensiz, kaotik maddeye bir şekil ve düzen verme etkinliği olarak görmüşlerdir.</p>

  <p class="p0">Aynı dönemde ortaya çıkan bazı başka filozoflar, örneğin Porfirios bunun Tanrı&rsquo;yı dünyadan ayırmak anlamına geldiğini düşünmüş ve Hristiyanlığın İsa&rsquo;nın insan olarak dünyaya inmiş olduğu görüşünü daha önce yanlış olarak birbirinden ayırdığı şeyleri yeniden birleştirme yönünde beceriksiz bir çabası olarak nitelendirmiştir. Plotinos&rsquo;un kendisi evrenin zaman içinde yaratılmış olduğu görüşüne karşı çıkacağı gibi, Yeni-Platoncu okul içinde Plotinos&rsquo;u takip eden Proclos da dünyanın zaman içinde yaratılmış olmasının imkânsız olduğunu savunmak üzere Hristiyanlara karşı on sekiz kanıtı içeren ünlü bir kitap kaleme alacaktır.</p>

  <p class="p0">Proclos&rsquo;un bu kitaptaki ana eleştirisi Yahudiler ve Hristiyanların zaman içinde yaratım kavramının, Tanrı&rsquo;ya görünür bir neden olmaksızın keyfi bir değişme izafe etmek anlamına geldiği eleştirisidir. Proclos&rsquo;a göre, gerek Platon ve Aristoteles&rsquo;in gerekse Plotinos&rsquo;un söylemiş oldukları gibi, Tanrı&rsquo;da herhangi bir yönde bir değişme olması mümkün değildir.</p>

  <p class="p0">İS. 6. yüzyılda yaşamış bir Hristiyan düşünürü olan Johannes Philoponus (Gramerci Yahya) Proclos&rsquo;un bu eleştirilerine karşı çıkmış, dünyanın zaman içinde yaratılmasının mümkün olduğunu savunmak üzere bir eser yazmıştır. Aziz Augustinus da dünyanın zaman içinde yaratılmasının mümkün olduğunu savunmak üzere onun varlığa gelmesinden önce zamanın var olmadığı, dolayısıyla Proclos&rsquo;un bu eleştirisinin geçerliliği olmadığını ileri sürmüştür. Yunan felsefesi Müslümanlar tarafından tanındıktan sonra Müslüman düşünürler (Kelamcılar ve Yunan felsefe geleneğini izleyen filozoflar, teknik adıyla <span class="t13">felâsife</span>) de evrenin ezeliliği veya zaman içinde meydana gelmesi ile ilgili bu tartışmaya katılacaklar ve Farabi-İbni Sina&rsquo;nın evrenin Tanrı&rsquo;dan ezeli olarak çıktığı görüşüne Kindi ve Gazali onun zaman içinde varlığa gelmiş olduğu teziyle karşı çıkacaklardır. Hatta daha önce de değindiğimiz gibi Gazali filozofların, bu görüşlerinden dolayı kâfir kabul edilmeleri gerektiğini bile ileri sürecektir.</p>

  <p class="p0">Yeni-Platoncu filozoflara, Hristiyanların ruhun doğumdan önceki varlığını reddedip, ona ancak ölümden sonra bir ölümsüzlük tanımaları da anlaşılmaz bir şey olarak görünmüştür. Çünkü onlara göre ruh, ölümsüzlüğünü Hristiyanların ileri sürdükleri gibi tanrısal bir lütfa değil, kendi doğasına borçludur. Dolayısıyla doğası gereği ölümsüz olan ruhun, bedenle birleşmeden önce de hayata sahip olması gerekir. Bu görüş yani ruhun doğası gereği ortadan kaldırılamaz, ölümsüz bir töz olduğu için bedenle birleşmeden önce de hayata sahip olması gerektiği şeklindeki tezi ileride Müslüman filozoflar, özellikle İbni Sina tarafından kabul edilecek ve Gazali bu görüşe de şiddetle karşı çıkacaktır.</p>

  <p class="p0">Son olarak Yeni-Platoncu filozoflar Hristiyanların tek başına ruhun değil, ruhla bedenin birlikte Tanrı tarafından diriltileceği görüşlerini de kabul edilemez bulmuştur. Porfirios&rsquo;un gelecek hayatta yalnız ruhların değil bedenlerin de yeniden dirileceği yönündeki Hristiyan öğretisine yaptığı bu itiraz, ileride Farabi ve İbni Sina gibi Müslüman Yeni-Platoncular tarafından da benimsenecek, öbür dünyada yalnız ruhların değil, bedenlerin de Tanrı tarafından diriltileceğini İslam&rsquo;ın ana bir inanç unsuru olarak gören Gazali ise onların bu görüşüne de karşı çıkarak, Farabi ve İbni Sina&rsquo;yı bu görüşlerinden ötürü de tekfir (kâfir sayma) edecektir.</p>

  <p class="p0">&nbsp;</p>
</body>
</html>
