<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Marius Victorinus</title>
</head>

<body>
  <h3 class="h30"><a id="a52"></a>Marius Victorinus</h3>

  <p class="p0">Erken dönem Hristiyan düşüncesinin en büyük ismi olan Aziz Augustinus&rsquo;a geçmeden önce Yeni-Platonculuğun Latin Hristiyan dünyası, bu arada Augustinus tarafından tanınmasında önemli rolü olan Marius Victorinus üzerinde de biraz durmamız gerekmektedir.</p>

  <p class="p0">Marius Victorinus da Kuzey Afrikalıdır. İS. 4. yüzyılın başlarında putperest bir aile içinde doğmuş ve profesyonel hayatında bir retorikçi olarak şöhret yapmıştır. Gramer, retorik ve mantıkla ilgili eserler, Aristoteles ve Cicero&rsquo;nun kitapları üzerine şerhler yazmıştır. Aristoteles&rsquo;in mantıkla ilgili bazı eserlerini ve Plotinos&rsquo;un Enneadlar&rsquo;ını Latinceye çevirmiştir. Hayatının sonuna doğru, İS. 350&rsquo;lerde Hristiyanlığı kabul etmiştir.</p>

  <p class="p0">Marius&rsquo;un önemi esas olarak iki şeyden ileri gelir: Marius Victorinus öncelikle Yunan felsefesi, daha doğrusu Yeni-Platonculukla 4. yüzyıl Latin dünyası arasında en büyük bağlantı halkasını oluşturur. Batı Latin dünyasına genel olarak Yunan felsefesini, daha özel olarak Platon&rsquo;u ve Yeni-Platonculuğu tanıtan Victorinus&rsquo;tur. Kısa bir süre sonra Latin Hristiyan felsefesinin en önemli filozofu olarak ortaya çıkacak olan Augustinus onun sayesinde Plotinos&rsquo;u ve Yeni-Platonculuğu tanıyacaktır.</p>

  <p class="p0">Marius&rsquo;un ikinci büyük hizmeti, yine Batı Latin dünyasında ilk kez Hristiyan öğretisini Yeni-Platoncu kavram ve düşüncelerle ortaya koyan felsefi bir açıklama geliştirmiş olmasıdır. O bunu özellikle Hristiyanlığın ana dogması olan Üçleme üzerine getirdiği yorumla yapar. Bu yorumunun temelinde ise İznik Konsili&rsquo;nin karara bağlamış olduğu, Oğul&rsquo;un Baba&rsquo;yla aynı tözden olduğu görüşü vardır. Victorinus bu görüşü felsefi olarak ortaya koyup, savunmak için Yeni-Platoncu ontolojik terim ve kavramlardan yararlanır.</p>

  <p class="p0">Ancak Plotinos&rsquo;un ontolojisini bu amaç için kullanma arzusu doğal olarak Marius&rsquo;u bu ontolojinin ana unsurlarında bazı önemli değişiklikler yapmaya götürür.</p>

  <p class="p0">Marius, Üçleme konusundaki öğretisini İznik Konsili&rsquo;nin sapkın olarak nitelediği Ariusçuluğu savunan Candidus&rsquo;a karşı kaleme almış olduğu <span class="t13">Tanrısal Kelâm&rsquo;ın Meydana Gelişi Üzerine</span> adlı eserinde sergiler.</p>

  <p class="p0">Candidus, Üçleme konusundaki kendi kuramında, Hristiyanlığın mutlak varlık olarak tanımladığı Tanrı kavramından hareket etmiştir. Candidus&rsquo;a göre Platon, mutlak varlığın ezeli-ebedi, değişmeyen (immuable) ve meydana gelmemiş olan (ungenerated) bir yapıya sahip olması gerektiğini söylemiştir. O halde, Hristiyanlığın, Baba-Tanrı tarafından meydana getirilmiş Kelam veya Oğul-Tanrı olarak İsa kavramı, Candidus için, üstesinden gelinemez bir sorun içermektedir. Çünkü eğer Tanrı gerçek anlamda varlık veya var olansa, Platon&rsquo;un söylediği gibi, <span class="t13">meydana gelmiş olamaz.</span> Öte yandan eğer Kelam veya Oğul olarak İsa gerçekten meydana gelmişse Varlık veya Tanrı olamaz veya Tanrı ile aynı töze (omousios) sahip olamaz.</p>

  <p class="p0">Marius, Candidus&rsquo;un bu görüşüne cevap olarak var olanla ilgili dörtlü bir ayrım yapar, varlığın dört farklı türünü, dört farklı varlık düzeyini birbirinden ayırır. Bunlardan ilki, en yüksek varlık düzeyi &lsquo;akılsal gerçeklik&rsquo; düzeyidir (<span class="t13">ea quae vere sunt, ontos onta</span>)<span class="t13">.</span> İkinci varlık düzeyi, ruhun kendisine ait olduğu düzey, &lsquo;ruhsal gerçeklik&rsquo; düzeyidir (<span class="t13">quae sunt, onta</span>)<span class="t13">.</span> Ruh, içinde taşıdığı akıldan veya akıllı olan kısmından ötürü, bu birinci varlık düzeyini kavrama gücüne sahip olduğu gibi doğası gereği de kendi varlık düzeyini bilir.</p>

  <p class="p0">Bu iki düzeyin altında ise tam veya gerçek anlamda varlık veya var olan olduğu söylenemeyecek, varlığın bozulması, derecesinin alçalması olarak kabul edilmesi gereken iki düzey yer alır. Bunlar arasında ilkini yani genel varlık türleri arasında üçüncüsünü, zihnin maddi dünya içinde gördüğü veya bildiği, ruhun varlık düzeyinden bir şekilde pay alan nesneler meydana getirir (<span class="t13">quae nan vere na sunt, me ontas me onta</span>)<span class="t13">.</span> Bunlar, ruhla olan akrabalıklarından ötürü genel varlık düzeylerinden ikincisine yani ruhsal varlık düzeyine (<span class="t13">quae sunt</span>)<span class="t13">,</span> maddeye sahip olmalarından ve değişen nitelikleri kabul etmelerinden dolayı ise sonuncu yani dördüncü varlık düzeyine (<span class="t13">quae nan sunt</span>) aittirler. Bu sonuncu veya dördüncü varlık düzeyi ise varlığın en alt dü zeyi olan cansız maddenin veya cansız nesnelerin varlık düzeyidir (<span class="t13">quae nan sunt,</span> me <span class="t13">onta</span>)<span class="t13">.</span> Bu varlık düzeyinin altında artık hiçbir şey bulunmaz ancak var olmayan yer alır.</p>

  <p class="p0">Tanrı&rsquo;nın varlığı bu düzeylerden hangisine aittir? Victorinus&rsquo;a göre hiçbirine. Çünkü Tanrı bütün bu varlık türlerini veya düzeylerini <span class="t13">varlığa getirendir</span> ve nasıl ki neden eserinden önce gelirse, Tanrı da Yeni-Platoncuların doğru bir biçimde söyledikleri gibi <span class="t13">varlıktan önce gelir;</span> O, <span class="t13">varlık-öncesi olandır</span> (<span class="t13">proon, preetre</span>)<span class="t13">.</span></p>

  <p class="p0">Sonuç olarak Victorinus&rsquo;un Tanrı ile ilgili görüşünü şöyle özetleyebiliriz: Şüphesiz ki var olan her şeyin Baba&rsquo;sı olduğundan Tanrı&rsquo;yı varlık olarak adlandırmamız gerekir. Ama var olan şeyin Baba&rsquo;sı, Baba&rsquo;sı olduğu şey henüz var olmadığı sürece varlık değildir. Öte yandan var olmayanın varolanın nedeni olarak adlandırılması da imkânsızdır. Çünkü neden, nedeni olduğu şeyden daha üstündür. O halde Tanrı en yüksek varlıktır, ama O&rsquo;nun var olandan daha yüksek olması bakımından varlık-üstü olduğunu yani aynı zamanda var-olmayan olduğunu söylemek gerekir.</p>

  <p class="p0">Böylece, Tanrı ezeli-ebedi, değişmez, her türlü tözün, özün, aklın, bilginin üzerinde olan şeydir ve bu anlamda onun &lsquo;var-olmayan&rsquo; olduğunu söylemek mümkündür. Ancak, tekrar edelim, Victorinus&rsquo;a göre bu O&rsquo;nun saf ve basit anlamda bir var-olmayan olduğu anlamına gelmez; tersine varlığın kaynağı olan, varlıkta ortaya çıkan ve çıkacak olan şeyleri salt kendi gücüyle meydana getiren bir varlık olduğundan, Tanrı bu özel anlamda &lsquo;var olan bir var olmayan&rsquo;dır. Başka ve daha açık bir ifadeyle varlık -ve diğerleri yani akıl, öz, hakikat vb.- Tanrı&rsquo;da açık değil, gizli bir durumda bulunur. İşte meydana getirme veya yaratma Tanrı&rsquo;da gizli olan şeyin açığa çıkması, kendini göstermesidir. Böylece Kelâm veya İsa, Tanrı&rsquo;da gizli durumda bulunan varlıktır ve bu gizli varlığın ortaya çıkması da meydana getirme (generation) veya yaratımdır.</p>

  <p class="p0">Peki bu özel anlamda var olmayan olan Tanrı nasıl bilinebilir? Varlığın üzerinde olduğuna göre, Tanrı&rsquo;nın aynı zamanda hakikatin de üzerinde olması gerektiği açıktır. O halde O, her türlü aklın, kavramanın, bilginin de üzerinde olacaktır. Gerçekten de Victorinus yine Plotinos gibi, Tanrı&rsquo;nın herhangi bir insani veya akılsal bilgiyle değil, ancak &lsquo;bilgisizlikle&rsquo; bilinebileceğini ileri sürer. Bu ise Victorinus&rsquo;un Tanrı&rsquo;nın bilgisiyle ilgili olarak Plotinosçu negatif teoloji öğretisini benimsediği anlamına gelir.</p>

  <p class="p0">Hristiyanlığın Baba-Oğul-Kutsal Ruh üçlüsünü Plotinos&rsquo;un Bir-Akıl- Ruh üçlüsüne ilişkin öğretisinin terim ve kavramlarıyla yorumlamaya çalışan Victorinus&rsquo;ta, Hristiyanlığın Tanrı veya Baba&rsquo;sının, Plotinos&rsquo;un Bir&rsquo;inin yerine geçtiği görülür. Kelam veya Oğul ise Tanrı&rsquo;nın meydana getirdiği ilk varlık, ilk töz, bilgelik vb. olarak adlandırılır, yine böylece Victorinus&rsquo;ta Baba ile Oğul arasındaki ilişkinin Plotinos&rsquo;ta Bir&rsquo;le Akıl arasındaki ilişkinin yerine geçtiği görülür.</p>

  <p class="p0">Ancak Plotinosçu hipostazlar kuramını, bu şekilde Hristiyanlığın Üçleme&rsquo;sine uygulamakta ciddi bir güçlüğün ortaya çıkacağı açıktır: Çünkü Plotinos&rsquo;un üç hipostazı arasında ikincinin birinciye, üçüncünün ikinciye bağlı olması, ondan çıkması anlamında bir derecelenme, hiyerarşi vardır. Oysa Kutsal Üçleme&rsquo;nin İznik Konsili&rsquo;nde karara bağlanmış olan yorumu kesin olarak Oğul ile Baba arasında töz birliğini ve eşitliğini savunmaktadır.</p>

  <p class="p0">Bunun sonucu olarak Victorinus, Üçleme&rsquo;yi bir yandan Plotinosçu üç hipostaz öğretisinin kavramları açısından açıklamaya çalışırken, diğer yandan, İznik Konsili&rsquo;nin kararına uygun olarak, Baba, Oğul ve Kutsal Ruh arasındaki tözsel birlik ve eşitlik üzerinde ısrar etmek ihtiyacını duyar. Yeni-Platonculuğun birbirinden ayırdığı, birbirine tabi kıldığı üç hipostazın eşitliğini ve tözsel birliğini veya aynı tözdenliğini savunma kaygısı, Victorinus&rsquo;u içinde çalıştığı orijinal Plotinosçu modelden ayrılmaya götürür. Bunun sonucunda Victorinus&rsquo;ta Plotinos&rsquo;un ilk iki hipoztası olan Bir ile Akıl arasındaki aşılmaz uçurumun kapandığı görülür. Bu çerçevede Victorinus Baba ile Oğul arasındaki ilişkiyi gizli olanla açık olan; güçle, bu gücün eylemi arasındaki ilişkiye indirger:</p>

  <p class="p5"><span class="t14">&ldquo;Tanrı güç, Kelam eylemdir ve onların her ikisi de vardır... Baba, güçtür; eylemi meydana getirdiği için, Baba&rsquo;dır; İsa eylemdir, bu güçten çıktığı, ondan kaynaklandığı için, Oğul&rsquo;dur&rdquo; (Armstrong, 336).</span></p>

  <h3 class="h30"><a id="ncx1450"></a><a id="a53"></a>Augustinus</h3>

  <p class="p0">Erken dönem Hristiyan düşüncesinin en önemli temsilcisi, şüphesiz Augustinus veya daha çok bilinen adıyla Aziz Augustinus&rsquo;tur.</p>

  <p class="p0">Batı felsefesi, daha genel olarak Batı düşüncesi tarihinde Augustinus çeşitli bakımlardan önemlidir; hatta bazı konularda bir ilktir.</p>

  <p class="p0">Birinci olarak o Batı literatüründe otobiyografi geleneğinin ilk temsilcisidir. <span class="t13">İtiraflar'</span> hayatının ilk dönemi, bu dönemdeki ruhsal-entelektüel gelişimi hakkında verdiği önemli bilgiler dışında aynı zamanda yüksek edebi değere sahip bir eserdir.</p>

  <p class="p0">İkinci olarak Augustinus yine Batı entelektüel tarihinde insanı anlamak için esas olarak içe bakış (introspection) yöntemini kullanan ilk filozoftur. Son dönem Stoa düşünürlerinde örneğin Epiktetos, Seneca, Marcus Aurelius&rsquo;ta da bu yönde bazı unsurlar bulunmakla beraber birlikte içe bakışı ilk kez bu kadar yoğun ve verimli bir biçimde kullanma başarısı, Augustinus&rsquo;a aittir.</p>

  <p class="p0">İçe bakış yöntemini kullanarak kendisine, kendi ruhuna baktığında Augustinus, onda geleneksel Yunan akılcılığının, Yunan bilgeliğinin gördüğünden tamamen farklı bazı şeyler görür. Augustinus&rsquo;a göre Sokrates&rsquo;in, Aristoteles&rsquo;in ve Stoacı bilgelerin düşündüğünden tamamen farklı olarak ruh, özü bakımından akıl değildir, iradedir; bilgi değildir, arzudur. Buna paralel olarak ruh, Augustinus&rsquo;un gözlemlerine göre, bu büyük Yunan filozoflarının zannettiği gibi akla, aklın kendisini kavramasına açık bir durumda olan, onlara kendisini açan berrak bir şey değildir. Tersine ruh akıl aracılığıyla derinliklerine inilmesi, büyüklüğünün görülmesi imkânsız denecek ölçüde zor, karanlık, bilmecemsi karmaşık hatta çelişik bir şeydir.</p>

  <p class="p0">Augustinus bu gözlemlerinden sonra bir başka şeye, kendisinden çok daha sonraki yazarlar ve bilim adamları tarafından keşfedilecek olan modern adıyla <span class="t13">bilinç altına</span> geçer ve böylece düşünce tarihinde bilinç altının <span class="t13">ilk kaşiflerinden biri olur.</span> İnsanın bir irade, arzu, enerji birimi olduğunu saptayıp, bunların kaynağına inmek istediğinde çoğu kez onların nedenlerinin akıl tarafından görülemez, kavranamaz olduğunu, insanın bilinçli olduğunu zannettiği isteklerinin aslında hiç de öyle olmadığını veya bazı isteklerinin sürekli olarak başka bazı istekleri tarafından engellendiğini fark eder.</p>

  <p class="p0">Augustinus felsefe tarihinde bir başka önemli geleneğin, tarih felsefesi geleneğinin de başlangıcında bulunur. Tarihi <span class="t13">Eski</span> ve <span class="t13">Yeni</span> Ahit&rsquo;te yer alan Yaratılış, Adem&rsquo;in Günahı, İnsanın Düşüşü, İsa&rsquo;nın Gelişi, Çarmıha Gerilmesi vb. gibi büyük tarih-dışı veya tarih-üstü olayların cereyan ettiği bir sahne olarak gören Augustinus, bunlardan hareketle tarihe başı, sonu olan, belli bir yönü, amacı bulunan, belli bir plana göre cereyan eden bir olaylar dizisi olarak bakar. Onu rejisörünün Tanrı, baş aktörünün insan, sahnesinin ise dünya olduğu büyük bir dram olarak yorumlar. Bu yorum tarzı ile Augustinus, tarihi olaylarla ilgili olarak ilk kez bütüncül, sistemli, tutarlı bir bakış açısı olarak felsefi diye nitelendirmemiz gereken bir modeli ortaya koyar.</p>

  <p class="p0">Ama Augustinus&rsquo;un bütün bunlardan çok daha önemli olan yanı Yunan felsefesi ile Hristiyanlık arasında gerçekleştirdiği büyük sentezdir. Bu sentez, iki düşünce sistemi arasında aynı yönde bir uzlaştırma sağlamak isteyen Justinus, Clemens, Origenes gibi Kilise Babalarının projelerinin devamı ve onun en yüksek noktasına eriştirilmesini ifade eder.</p>

  <p class="p0">Augustinus, Platon&rsquo;la Aziz Paul&rsquo;u veya Platoncuların, Yeni-Platoncuların anladıkları ve tanımladıkları şekilde felsefeyle Aziz Paul&rsquo;un anladığı ve tanımladığı biçimde Hristiyan öğretisini birleştirir.</p>

  <p class="p0">Ancak bu sentez, daha önce ona bir giriş veya epistemolojik temel olarak bilme ile inanma, bilgi ile inanç arasında bir uzlaştırmayı gerektirmektedir. Augustinus&rsquo;un özel olarak Batı Hristiyan Ortaçağ düşüncesi, daha genel olarak kültür tarihi bakımından bir başka ve büyük önemini işte bilme ile inanma, bilgi ile inanç arasındaki ilişkiler üzerine geliştirmiş olduğu bu açıklama ve çözümü oluşturur. Ortaçağ&rsquo;da felsefenin Hristiyanlık tarafından nihai olarak benimsenmesi ve Hristiyan kültürünün bir parçası haline gelmesi, onun Augustinus&rsquo;un bu çözümü sayesinde mümkün olmuştur.</p>

  <p class="p0">Augustinus, bu yönüyle antik Yunan felsefesiyle Hristiyan Ortaçağ Skolastik felsefesi arasında bir köprü ödevi görür. Yunan felsefesinin sonunda ve Hristiyan Skolastik felsefesinin başında yer alır ve ikisi arasında bir geçiş sağlar. Augustinus ayrıca geliştirmiş olduğu öğretisiyle Hristiyan düşüncesine bundan böyle uzun bir süre için ele alacağı belli başlı sorunları ve bunların ana çözümlerini verir.</p>

  <p class="p0">Augustinus Platon&rsquo;la Aziz Paul&rsquo;u birleştirir ama bu birleştirmede üstünlük tanıdığı, taleplerini ön planda tuttuğu Platon değjldir, Aziz Paul&rsquo;dur; felsefe değildir, Hristiyanlıktır. Böylece o Hristiyanlığı Platon&rsquo;a veya Plotinos&rsquo;a değil, bu ikincileri Hristiyanlığa uydurmaya çalışır; ama sonuçta tarihsel olarak ortaya çıkan şey, felsefenin Hristiyanlaşmasından çok &ndash;bu mümkün değildir&ndash; Hristiyanlığın felsefileşmesi olacaktır &ndash;bu mümkündür&ndash;.</p>

  <p class="p0">&nbsp;</p>

  <p class="p0"><span class="t11">Hayatı ve Eserleri</span></p>

  <p class="p0">Augustinus Roma İmparatorluğu&rsquo;nun çöküş döneminde yaşamıştır. İS. 354 yılında Kuzey Afrika&rsquo;da bir Roma eyalet kenti olan Thagaste&rsquo;de doğmuş ve 430 yılında yine aynı bölgede yer alan Hippo&rsquo;da ölmüştür.</p>

  <p class="p0">Augustinus&rsquo;un çeşitli aşamalardan geçtikten sonra İS. 387&rsquo;de Hristiyanlığı kabul edişiyle sonuçlanan hayatının ilk dönemi hakkındaki bilgileri, son derecede kişisel veriler içeren 7tira/7ar&rsquo;ından edinmekteyiz. Bu eser, aslında Tanrı&rsquo;ya hitaben yazılmıştır ve Augustinus bu kitapta sürekli olarak dünya zevklerine, bedensel arzuların aldatıcılık ve ayartıcılığına karşı gösterdiği zaaflarına, ruhunda yaşadığı bütün çelişkilere, buhranlara rağmen Tanrı&rsquo;nın kendisini nasıl terk etmeyip sonunda doğru yolu ve kurtuluşu buldurmasına karşı duyduğu minnet ve şükranlarını dile getirir.</p>

  <p class="p0"><span class="t13">İtiraflar</span>&rsquo;da verdiği bilgilere göre, Augustinus anne Hristiyan, baba putperest bir ailede doğmuştur. Sofu bir Katolik olan annesi aracılığıyla ilk bilgileri edinmiş olduğu Hristiyanlığa çocukluk ve gençliğinde fazla yakınlık duymamıştır. Bunun başlıca nedeni Tanrı hakkında fazlasıyla maddeci bir görüşe sahip olması ve kendisini erken bir tarihten itibaren meşgul eden, evrende kötünün varlığı konusunda Hristiyanlığın tatmin edici bir açıklama getirmediğini düşünmesidir. Augustinus bunun yanında Kutsal Metinlerin dilini de fazla yavan bulmuştur (3, V).</p>

  <p class="p0">Augustinus erken bir yaşta zihinsel yeteneklerini keşfetmiş olan babası tarafından Roma Kuzey Afrika&rsquo;sının önemli bir eğitim merkezi olan Kartaca&rsquo;ya gönderilmiş ve burada zamanın her Romalı gencinin aldığı türden geleneksel bir eğitim görmüştür. Bu, esas itibariyle Latin dili ve edebiyatına, Latin klasiklerine dayalı retorik bir eğitimdir. Bu süre içinde dünya zevklerine fazlasıyla düşkün, şehevi, mesleki başarı peşinde koşan bir hayat sürdüğünü belirten Augustinus, öte yandan ruhsal-entelektüel olarak huzursuzdur ve sürekli olarak yukarıda belirttiğimiz soruya cevap aramaktadır.</p>

  <p class="p0">18 yaşındayken Cicero&rsquo;nun bugün sadece bazı parçaları elimizde bulunan <span class="t13">Felsefeye Teşvik</span> (Hortensius) adlı ünlü diyaloğuyla karşılaşır ve bu eser onda felsefeye karşı büyük bir ilgi uyandırır. Aradığı, peşinden koştuğu şeyin &lsquo;ezeli-ebedi, ölümsüz bilgelik&rsquo; olduğunu fark eder (3, IV).</p>

  <p class="p0">Augustinus yaklaşık yirmi yaşındayken öğrenimini tamamlar ve gramer okutmak üzere Thagaste&rsquo;ye döner. Bundan bir yıl sonra tekrar Kartaca&rsquo;ya gider ve orada bir retorik okulu açar. Ancak zihinsel arayışları devam etmektedir. Tanrı&rsquo;yı hâlâ &lsquo;genişliğine ve uzunluğuna ölçülebilen uzuvları, kütlesi olan bir varlık olarak&rsquo; düşünmektedir (3, VII). İyi bir Tanrı tarafından yaratıldığı söylenen evrende kötülüğün nasıl olup da var olabildiğini hâlâ anlayamamaktadır.</p>

  <p class="p0">Bu sorunun cevabını uzunca bir süredir Roma dünyasının her tarafına, bu arada özel olarak Kuzey Afrika&rsquo;ya yayılmış olan Manikeizmde bulduğunu sanır. Manikeistler İsa&rsquo;yı, onun misyonunu vb. reddetmemekte, ancak onu diğer dinlerden, bu arada bu mezhebin kurucusu olan Manes&rsquo;ten (ölümü 277) aldıkları bazı görüşlerle tamamlamaktadırlar.</p>

  <p class="p0">Augustinus&rsquo;un üzerinde önemle durduğu evrende kötünün varlığı konusunda Manikeistler özel bir teze sahiptir. Bu teze göre evreni idare eden birbirinden bağımsız iki İlke, iki güç veya Tanrı vardır. Onlar bu iki ilke veya varlığı, İyi ve Kötü veya Işık ve Karanlık olarak adlandırmaktadır. Manikeistler, maddenin kendisinde ve evrende yer alan canlı veya cansız bütün varlıklarda, bu arada insanda bu İyi ve Kötü veya Aydınlık ve Karanlığa ait unsurların farklı miktarlarda bulunduğunu ve onların birbirleriyle sürekli savaşım halinde olduğunu ileri sürmektedir. Böylece özel olarak insan hayatının ahlâkî amacını da karanlık veya kötü unsurlarla mücadelesinde İyiye veya Aydınlığa yardımcı olarak tanımlamaktadırlar.</p>

  <p class="p0">Öte yandan Manikeizm sadece metafizik-dinsel bir teori değildir; aynı zamanda nasıl yaşanacağı, nelerin yenilip, nelerin yenilmeyeceği vb. konularda emir ve yasakları veya tabuları olan bir cemiyet, hatta gizli bir tarikattir. Manikeistler, İyi veya Işık unsurlarının bitkilerde hayvanlardan daha büyük miktarda bulunduğuna inandıklarından bitkilerin yenilmesine izin verirken, hayvanların yenilmesini hoş karşılamamaktadırlar. Çünkü Manikeist görüşe göre her türlü ette Işık ilkesinin unsurları az sayıdadır ve iyi bir Manikeistin bundan ötürü et yemesi doğru değildir.</p>

  <p class="p0">Doğrusu Augustinus çapında bir insanın bu tür çocuksu veya fantastik düşüncelerden etkilenmiş olması insana biraz inanılmaz gelmektedir. Aslında kendisi de bunu itiraf etmektedir. Ona göre bunun nedeni esas olarak kötünün kaynağını insanın kendisinde değil de kendi dışında bir varlıkta, kötü bir varlıkta olduğunu söyleyen bu teorinin, bu dönemde yaşadığı hayata uygun düşmesidir.</p>

  <p class="p0">Augustinus Kartaca&rsquo;da 9 yıl öğretmenlik yapar. 383&rsquo;te yani 29 yaşındayken Akdeniz&rsquo;in kuzeyine, İtalya&rsquo;ya geçer ve Roma&rsquo;ya gider. Burada kendisine meslek, itibar ve anlaşıldığına göre yavaş yavaş ün sağlayan retorik derslerini vermeyi sürdürür. Aradan fazla zaman geçmeden, Manikeistlerle henüz koparmadığı ilişkilerinden de yararlanarak Latin dünyasında önemli bir yere sahip olan Milano belediyesinin retorik okulunun başına geçer.</p>

  <p class="p0">Ancak giderek olgunlaşmış olup, Manikeistlerin gerek dini-felsefi görüşleri gerekse sözünü ettiğimiz tuhaf uygulamaları artık onu rahatsız etmektedir. Bu sırada adlarını belirtmediği birçok filozofun, ilgilendiği konularla ilgili düşüncelerini öğrenmesi, bu görüşleri Manikeistlerin öğretileriyle karşılaştırıp, Manikeistlerin ne kadar zayıf olduğunu görmesinin de bu hoşnutsuzluğunda önemli bir etkisinin olduğu anlaşılmaktadır (5, III).</p>

  <p class="p0">Sonuç olarak Augustinus felsefede veya liberal disiplinlerde henüz aradığı doyurucu cevabı bulmamakla birlikte, Manikeizmi terk etme gereğini duyar ve bu ikisinden daha iyi, daha doyurucu bir şeyin ortaya çıkmasını umut eder. Bu aşamada içinde bulunduğunu söylediği zihinsel durumunu ise şüphecilik olarak nitelendirir:</p>

  <p class="p5"><span class="t14">&ldquo;Hatta her şeyden kuşku duyulması gerektiğini ve insanın hiçbir gerçeği kavrayamayacağını söyleyen Akademici filozofların haklı olduklarını düşünmeye başladım&rdquo; (5, X).</span></p>

  <p class="p0">Ne var ki, bu şüpheci dönemi fazla uzun sürmeyecek, Augustinus bir süre sonra felsefeyle bir kez daha ama daha ciddi ve verimli bir biçimde karşılaşmak imkânım bulacaktır. Sırasıyla <span class="t13">Hortensius</span> aracılığıyla Cicero&rsquo;yu, adını belirtmediği filozofları, 25 yaşındayken okuduğunu söylediği <span class="t13">Kategoriler</span> aracılığıyla Aristoteles&rsquo;i (4, XVI) tanımış, ancak onlardan fazla etkilenmemiştir. Milano&rsquo;da bu kez Platoncu diye nitelediği bazı Yeni-Platoncuların yani Victorinus tarafından Latinceye çevrilmiş olan Plotinos, İamblichos ve Porfirios&rsquo;un eserleriyle karşılaşır. Bu kez onların görüşlerinden gerçekten son derecede etkilenecektir (7, IX; 8, II).</p>

  <p class="p0">Augustinus&rsquo;un Platon&rsquo;un kendisinin herhangi bir eserini okuduğu, hatta bildiği şüphelidir. Ama Plotinos ve diğer Yeni-Platoncuların kitapları, bu kitaplarda karşılaştığı tezler, gerek Tanrı&rsquo;nın kendisi gerekse evrende kötünün varlığının açıklanması konusunda ona yeni bir bakış açısı kazandırmıştır. Böylece Tanrı&rsquo;nın hiçbir şekilde maddi veya maddeye nüfuz eden, onu çevreleyen bir cisim olmayıp tinsel bir varlık olduğunu keşfettiği gibi, evrende kötünün töz olarak herhangi bir gerçekliğe sahip olmaması yanında Tanrı&rsquo;dan değil, Platoncuların haklı olarak söyledikleri gibi özgür bir iradeye, seçme yetisine sahip olan insan ruhunun kendi özüne uygun davranmamasından, Tanrı&rsquo;dan yüz çevirerek değer ve seviyece kendisinden aşağıda bulunan şeylere yönelmesinden kaynaklandığı sonucuna varır (7, XVI).</p>

  <p class="p0">Bu ise onu bu konularda benzer görüşlere sahip olan Hristiyanlığa tekrar dönmeye ve annesinin dinini daha yakından anlamaya, daha büyük bir ilgiyle incelemeye götürür. Bu vesileyle Platoncuların görüşleriyle Hristiyanlığın ana tezlerini karşılaştırmaya başlar.</p>

  <p class="p0">İncelemeleri Augustinus&rsquo;a Yeni-Platoncuların ana görüşleriyle Hristiyanlığın ana tezleri arasında bazı önemli benzerlikler olduğunu gösterir. Bu benzerliklerden önemli olan ikisi şudur: Her iki grup da ezeli-ebedi, değişmeyen, sonsuz, mutlak, tinsel bir Tanrı&rsquo;nın varlığına inanmaktadır. Öte yandan yine her iki grup da Tanrı&rsquo;nın Logos, Kelâm veya Söz aracılığıyla evreni meydana getirdiğini savunmaktadır.</p>

  <p class="p0">Ancak Augustinus, Platoncuların çok önemli bir noktada Hristiyanlardan ayrıldıklarını tespit eder: Platoncular bu Kelâm&rsquo;ın bir insanda, Tanrı&rsquo;nın oğlu olan İsa&rsquo;da bedene büründüğünü reddetmekte, onun yani</p>

  <p class="p0">İsa&rsquo;nın &lsquo;bütün zamanlardan önce ve sonra Tanrı&rsquo;yla aynı değişmezlik içinde bulunduğu&rsquo;nu, Tanrı tarafından insan oğlunu kurtarmak için dünyaya gönderildiğini, kurban edildiğini, kurtuluş için ona dönmek, onun lütfundan yararlanmak gerektiğini kabul etmemektedirler (7, IX).</p>

  <p class="p0">Sonuç olarak Yeni-Platoncu filozofların kitaplarında sözü edilen birçok şeyden Aziz Paul da yazılarında söz etmektedir. Ama birincilerde Havarilerin kendilerinden söz ettikleri birçok şeyden, &lsquo;itiraf gözyaşlarından, Tanrı&rsquo;nın fedakarlığından, ruhsal üzüntülerden, pişman olmuş kırgın yürekten, vaat edilen kentten, halkın esenliğinden, insanın kurtuluşunu içeren kadehten&rsquo; hiç söz edilmemektedir (7, XXI). Öte yandan Augustinus&rsquo;un ruh durumuna uygun olan, peşinden koştuğu şeyleri temsil edenler ise tam da bunlardır.</p>

  <p class="p0">Böylelikle Augustinus Platonculukla Hristiyanlık arasında yaptığı karşılaştırmayı Hristiyanlık lehine sonuçlandırır. Tanrı&rsquo;ya, kendisine önce Yeni-Platoncuları tanıtmış, daha sonra gerçek bilgelik, kurtuluş ve mutluluk yolunu göstermiş olmasından ötürü şükranlarını sunar. Kuşkusuz, Yeni-Platonculuk bir bilgidir, bilgeliktir, ama bu bilgi ve bilgelik ona sahip olana, sahip olduğunu düşünene kendini beğenmişlik, gösteriş, gurur vermektedir. Oysa Hristiyanlık alçakgönüllülük, sağlıklı ve kurtarıcı sevgidir. Dindarlığın özü ve temeli ise bu ikincilerdir. Augustinus &lsquo;eğer önce Kutsal Kitaplarda eğitilmiş ve onlarla içli dışlı olduktan sonra filozofların söz konusu kitaplarına rastlamış olsaydı, belki de bu kitapların kendi dindarlığının temellerini sarsacağı, onu gerçek kurtuluşa erişmekten alıkoyabilecekleri&rsquo;ni söyleyerek Tanrı&rsquo;ya bir kez daha teşekkürlerini sunar (7, XX).</p>

  <p class="p0">Bu sırada Milano&rsquo;da bulunan zamanın bir başka ünlü retorik hocası piskopos Ambrosius&rsquo;la tanışması da Hristiyanlığa geçişi üzerinde etkili olur. Ambrosius alçakgönüllü, yumuşak kalpli, başka insanlara karşı son derecede hoşgörülü bir insandır. Augustinus onun vaazlarını dinler; Hristiyan kutsal metinlerini nasıl yorumladığını, onların literal anlamlarının gerisinde yatan tinsel anlamları nasıl açıkladığını görür. Bu vesileyle Hristiyanlığın temel tezleri konusunda daha derin bir bilgi ve kavrayışa ulaşır. Ancak hâlâ Hristiyanlığı kabul etmek irade veya cesaretini gösterememektedir. Bunun nedeni sürekli olarak kendisinden yakındığı ruhunun zayıflığı, aynı anda birbirine karşıt isteklere sahip olmasıdır.</p>

  <p class="p0">Bütün bu sürecin en yüksek noktasını 7tira/7ar&rsquo;ın 8. Kitap, 12. Bölümü&rsquo;nde uzun uzun anlattığı duygusal niteliği çok yüksek kişisel-psikolojik özel bir deneyi oluşturur. Augustinus artık Hristiyanlığın, ruhunun uzun yıllardan beri aradığı şey olduğunu görmüştür. Ama bir yandan da eski hayatın dan, bu hayatın alışkanlık ve bağlarından, bedeninin egemenliğinden kurtulma iradesini bir türlü gösterememektedir. Milano&rsquo;da yaşadığı evin bahçesinde bir incir ağacının altında kararsız ve çelişik duygular içinde son derecede üzüntülü bir ruh durumu içinde uzanmış, yatarken yandaki komşu evden genç bir çocuk veya kız sesi duyar. Bu ses bir cümleyi şarkı şeklinde birkaç kez tekrarlayarak şunları söylemektedir: &lsquo;Al ve oku; al ve oku.&rsquo; Augustinus bu sıralarda hep yanında taşıdığı Kitab-ı Mukaddes&rsquo;i alır, tesadüfi olarak bir sayfasını açar ve gözüne çarpan ilk cümleleri okur. Bunlar Aziz Paul&rsquo;un <span class="t13">Romalılara</span> Mektup&rsquo;unun 13. babının son cümleleridir:</p>

  <p class="p5"><span class="t14">&lsquo;Çılgınca eğlencelere, sarhoşluklara, cinsel ahlâksızlıklara ve sefahatlere kapılmayın; haset ve kıskançlık içinde olmayın. Mesih İsa&rsquo;yı giyinin. Şehvete dalmaması için bedeninize özen göstermeyin.&rsquo;</span></p>

  <p class="p0">Augustinus&rsquo;un dünyevi arzular; çalkantılar, şehevi tutku ve pişmanlıklar, tereddütler, şüpheler ve hayal kırıklıkları ile geçen eski hayatı artık bitmiş, uzun süren arayış dönemi sona ermiş, ruhu nihayet huzur ve sükûna kavuşmuştur. Bu olaydan yirmi gün sonra Milano&rsquo;da vaftiz edilerek resmen Hristiyanlığı kabul eder.</p>

  <p class="p0">13 kitaptan meydana gelen <span class="t13">İtiraflar</span>&rsquo;ın dokuzuncu kitabı bu noktada yani Augustinus&rsquo;un 387 yılında gerçekleşen Hristiyanlığı kabul etme hikâyesinin anlatımıyla sona erer. Ancak Augustinus&rsquo;un asıl entelektüel hayat hikâyesi bundan sonra başlayacaktır. Bu tarihten itibaren bütün yetenek ve enerjisini nihayet kendisinde huzur ve sükûna kavuştuğu bu yeni dinin hizmetine vererek, son derece verimli bir eğitim ve öğretim, yazarlık faaliyetine girişir. 388&rsquo;de doğduğu yer olan Thagaste&rsquo;ye yeni bir insan, inançlı bir Katolik olarak döner. Burada etrafına topladığı bazı kendisi gibi inanmış dostlarıyla manastır hayatı sürmeye başlar. 396 yılında kurmuş olduğu bu manastırı Hippo yakınlarına taşır ve faaliyetlerini burada devam ettirir. Bu arada kendisine önerilen piskoposluk görevini istemeyerek, ancak kiliseye hizmet etmek amacıyla gönülsüzce kabul eder.</p>

  <p class="p0"><span class="t13">İtiraflar</span>&rsquo;ını kaleme alması bu döneme, Roma İmparatorluğu&rsquo;nun Theodosius tarafından ikiye bölündüğü 395&rsquo;ten iki yıl sonrasına rastlar. Diğer büyük felsefi eseri olan Tanrı Dev<span class="t13">l</span>eti&rsquo;ni ise Vizigotların Roma kentini ele geçirip yağmaladıkları 410&rsquo;dan 3 yıl sonra, 413&rsquo;te yazmaya başlar. Bu iki olay arasında aslında bir bağlantı vardır; çünkü yaklaşık bin yıldan beri, eski pagan tanrıların koruması altında varlığını sürdüren Roma Devleti&rsquo;nin çözülmesini, bu geleneksel tanrıların terk edilmesine bağlayan, bu felâketten ortaya atmış oldukları yeni Tanrı&rsquo;larıyla Hristiyanları sorumlu tutan bir akım ortaya çıkmıştır ve Augustinus bu suçlamayı reddetmek üzere <span class="t13">Tanrı Devletini</span> yazmaya girişmiştir. Vizigotlar bir süre sonra İspanya üzerinden Kuzey Afrika&rsquo;ya geçerler ve artık Batı Roma adını almış olan imparatorluğun son kalıntılarını da ortadan kaldırırlar. Burada konuşlanmış bulunan imparatorluk güçleri, son savunma kaleleri olarak Augustinus&rsquo;un da içinde bulunduğu Hippo&rsquo;ya sığınır. Kentin Vizigotlar tarafından kuşatma altına alınmasının üçüncü ayında, 430&rsquo;da Augustinus hayata gözlerini yumar.</p>

  <p class="p0">Augustinus çok verimli bir yazardır. Sayıları yüzlerle hesaplanan irili ufaklı yazıları genel olarak birkaç grup altında toplanır. Onların büyük bir kısmı Hristiyanlığın temel dogmaları, pratikleri, merasimleri üzerine yazıları veya vaazlarıyla kutsal metinler (örneğin <span class="t13">Yaratılış</span>) üzerinde yaptığı açıklama ve yorum çalışmalarından meydana gelir. Bir başka grup Hristiyanlık içinde ortaya çıkmış ve Katolik kilisesi tarafından sapkın olarak nitelendirilmiş olan Ariusçular, Donatusçular (insanın Tanrı&rsquo;nın lütfu olmaksızın kurtuluşa ulaşabileceği bir tarzda iyiyi seçme yeteneğine sahip olduğunu ileri sürenler) Pelagiusçular (ilk veya asli günahı inkâr edenler) gibi çeşitli mezheplere yöneltilmiş olan saldırılarını, polemiklerini içine alır. Bu saldırılardan doğal olarak Augustinus&rsquo;un uzunca bir süre aralarında bulunduğu Manikeistler de payını alacaktır.</p>

  <p class="p0">Nihayet son bir grubu, daha dar anlamda felsefi-teolojik diye nitelendirilmesi mümkün eserleri oluşturur. Bunlar içinde en önemlileri yukarıda adlarını zikrettiğimiz iki büyük eseri yani <span class="t13">İtiraflar</span> (Confessiones) ve <span class="t13">Tanrı Devleti&rsquo;dir</span> (De civitate Dei). Bu iki esere <span class="t13">Hristiyan Öğretisi Üzerine'yi</span> (De doctrina Chıristiana) eklememiz gerekir. Bizim de Augustinus&rsquo;la ilgili olarak burada temel alacağımız eserler bunlar olacaktır.</p>

  <p class="p0">&nbsp;</p>

  <p class="p0"><span class="t11">Augustinus ve Yunan Felsefesi</span></p>

  <p class="p0">Augustinus <span class="t13">İtiraflar''da</span> çok kısa bir biçimde kendisinden önceki dönemde ortaya çıkmış olan Yunan filozofları, bu filozofların öğreti ve tezleri hakkında bazı bilgiler verir, değerlendirmelerde bulunur.</p>

  <p class="p0"><span class="t13">Tanrı Devletinin</span> özellikle <span class="t13">8.</span> kitabı, Augustinus&rsquo;un <span class="t13">İtiraflarda</span> Yunan felsefesi, Yunan filozofları, onların çeşitli konularda görüşleri üzerine verdiği bu az sayıdaki bilgileri, yaptığı değerlendirmeleri biraz daha genişletir.</p>

  <p class="p0">Augustinus'un bu iki eserde antik Yunan felsefesi üzerine verdiği bilgiler dikkat çekecek ölçüde doğru ve sağlıklı bilgilerdir. Ancak bu, hele <span class="t13">İtiraflarda</span> Yunanca ile başının pek hoş olmadığı yönünde söylediği şeyleri göz önüne alırsak, Augustinus&rsquo;un antik Yunan filozoflarını doğrudan tanıdığı, onların eserlerini görmüş veya okumuş olduğu anlamına gelmemektedir.</p>

  <p class="p0">Daha önce de işaret ettiğimiz gibi Augustinus&rsquo;un Platon&rsquo;un eserlerini bile okuduğu şüphelidir. Çünkü gerek <span class="t13">İtirafların,</span> gerek <span class="t13">Tanrı Devletinin</span> hemen hiçbir yerinde bu eserlerin adını anmadığı gibi, onlara doğrudan bir göndermede de bulunmaz. Platon&rsquo;dan söz ettiği çoğu durumda onun bu konudaki kaynağının Plotinos, Porfirios veya bir başka Platoncu olan Apuleius olduğu görülür.</p>

  <p class="p0">Buna karşılık Cicero&rsquo;yu okuduğu kesindir. <span class="t13">İtiraflar&rsquo;da</span> onun <span class="t13">Felsefeye Teşvik</span> veya <span class="t13">Hortensius'unun</span> kendisini felsefeye çeken ilk eser olduğunu belirttiği gibi <span class="t13">Tanrı Devletinde</span> de birçok yerde Augustinus&rsquo;un Helenistik dönem felsefesiyle ilgili en önemli kaynağının Cicero&rsquo;nun <span class="t13">İyi ve Kötünün Sınırları Üzerine</span> adlı eseri olduğunu görürüz. Bunun yanı sıra Cicero&rsquo;nun <span class="t13">Tanrıların Doğası Üzerine</span> adlı eserini de bildiği anlaşılmaktadır (<span class="t13">Tanrı Devleti, 5, 9</span>)<span class="t13">.</span></p>

  <p class="p0">Helenistik dönemin üç büyük felsefe okulundan Epikurosçuluk, Augustinus&rsquo;un ilgisini çekmez. Bununla birlikte, Epikuros&rsquo;tan şaşırtıcı bir tarzda oldukça iyi bir dille söz eder. Örneğin ona göre eğer ruh ölümsüz olmasaydı veya gelecek bir hayat olmasaydı inanılması en akıllıca olacak kuram, Epikuros&rsquo;un kuramı olurdu. Buna karşılık Stoacılık ve Septiklik, özellikle Akademi dönemi Septikliği, Augustinus&rsquo;un kendilerinden daha sık söz ettiği felsefe akımlarıdır.</p>

  <p class="p0">Augustinus Stoacılara oldukça dostça davranır. Tanrı tarafından başlangıçta ve bir defada yaratılmış olduğunu düşündüğü evrenin daha sonraki işleyişini açıklamak üzere Stoacı &lsquo;tohumsu nedenler&rsquo; kuramını benimsediği gibi, Platoncularınkinden pek farklı olmadığını söylediği Stoacı erdem kuramını da belli ölçüde doğru bulur. Ancak Stoacı bilgenin insan duygularını, heyecanlarını, hele zaaflarını hiç kaale almayan ahlâkî sertliği, duygusuzluğu (apathia) Augustinus&rsquo;a kesinlikle çekici gelmez. Stoacıların bir yandan evrenin her tarafına nüfuz ettiğini ileri sürdükleri tanrısal bir aklın, iyinin, inayetin varlığını kabul edip, öte yandan bilgenin gerektiğinde bu dünyanın sefaletinden, acılarından kaçmak için hayatına kendi iradesiyle son vermesinin doğru olacağı yönündeki öğretilerini ise çelişkili, dolayısıyla saçma bulur.</p>

  <p class="p0">Augustinus&rsquo;un Manikeistlerden koptuktan sonra bir süre içinde bulunmuş olduğunu belirttiği şüpheciliğe karşı tutumuna gelince, onun Septikleri fazla ciddiye almadığını söyleyebiliriz. Çünkü şüpheciliği kendi ifadesiyle &lsquo;hiçbir zaman gündelik hayatın kendisine yöneltmeyi düşünmediği&rsquo; gibi yine kendi sözleriyle &lsquo;hiçbir zaman matematik ve mantık gibi akıl hakikaderinden şüphe etmemiştir.&rsquo; Başka bir ifadeyle &ldquo;hiçbir zaman yedi artı üçün on ettiğinin bilinemeyeceğini düşünecek kadar aklını kaybetmemiştir&rdquo; (<span class="t13">İtiraflar,</span> 6, 4).</p>

  <p class="p0">Zaten gerek <span class="t13">İtiraflarda,</span> gerekse <span class="t13">Tanrı Devletinde</span> zaman zaman sözünü ettiği şüpheciliğin, bilgiye ilişkin bir arayışın başlangıcında veya sonunda ortaya çıkan epistemolojik veya metodik bir şüphecilik olmadığını görmekteyiz. Augustinusçu şüphecilik, temelinde pratik bir problemin bulunduğu ahlâki-metafizik bir şüpheciliktir.</p>

  <p class="p0">Çünkü Augustinus kendini bildiği dönemden itibaren hiçbir zaman &ldquo;Tanrı&rsquo;nın varlığından şüphe etmemiştir; O&rsquo;nun iyiliğinden de şüphe etmemiştir.&rdquo; Anlamadığı, anlayamadığı şey, böyle bir Tanrı&rsquo;nın nasıl olup da kötünün varlığına izin verdiğidir. Hristiyanlıkta bu sorunun cevabını bulduğu andan itibaren, bu şüpheciliği sona ermiştir.</p>

  <p class="p0">Augustinus hayatının daha sonraki döneminde, sadece bilimsel veya felsefi bilginin imkânından şüphe etmemekle kalmamış; şüpheci olsun olmasın bütün Yunan felsefe okullarının bir ölçüde güvenilmez olduğunu kabul ettikleri duyu bilgisinin bile kendi alanıyla ilgili olarak güvenilir olduğunu savunmuştur. Ayrıca bilginin imkânı ve kesinlik problemiyle ilgili olarak, ilerde Descartes&rsquo;ın kendi payına ele alıp üzerine rasyonalizmini kuracağı bir kanıtın ilk şeklini ortaya atarak var olduğundan ve bunu kesin olarak bildiğinden emin olduğunu, şüphecilerin buna karşı ileri sürebilecekleri hiçbir itirazın bu kesinlik duygusuna bir zarar veremeyeceğini belirtmiştir (<span class="t13">Tanrı Devleti, 11, 26</span>)<span class="t13">.</span></p>

  <p class="p0">İlginç olan, ancak üzerinde biraz düşünürsek aslında doğal karşılamamız gereken önemli bir husus, Aristoteles&rsquo;in Augustinus&rsquo;un hemen hemen hiç ilgisini çekmemiş olmasıdır. Augustinus&rsquo;un Aristoteles&rsquo;in önemli eserlerini, örneğin bir <span class="t13">Metafizikli, Nikomakhos Ahlâkinı</span> veya <span class="t13">Politikacı</span> bildiği çok şüphelidir. <span class="t13">İtiraflarda</span> sadece tek bir yerde Aristoteles&rsquo;in özel bir eserinden, <span class="t13">Kategorilerden</span> söz eder. Öte yandan onun bu konudaki ana görüşlerini son derece başarılı bir biçimde özetler.</p>

  <p class="p0">Augustinus <span class="t13">Tanrı Devletinde</span> de Aristoteles&rsquo;ten veya Aristotelesçilikten az söz etmekte, ama onun hakkında kesin olarak olumsuz bir dil kullanmamaktadır. Öte yandan Aristoteles&rsquo;i herhangi bir görüşü bakımından değerli bulduğuna ilişkin bir cümle de sarf etmemektedir.</p>

  <p class="p0">Herhalde bunun nedeni bu konuda Aziz Thomas&rsquo;nın ilerde düşüneceğinin tersine, Aristoteles&rsquo;te Hristiyanlığa yararlı, ona hizmet edebilecek herhangi bir şey bulamamış olmasıdır. Gerçekten de Augustinus&rsquo;un, evreni irade ve sevgisiyle yoktan yaratmış olması bir yana onu bilmesi bile söz konusu olmayan, sırf kendi kendisini temaşa eden, evrene ve içinde yer alan varlıklara, bu arada insana herhangi bir ilgi duymayan Aristoteles&rsquo;in Tanrı&rsquo;sını beğenmesi herhalde mümkün değildi. Bunun gibi insan ruhuna herhangi bir biçimde ölümsüzlük tanımayan Aristotelesçi psikolojiyi kabul etmesi de doğal olarak söz konusu olamazdı. Aristoteles ezeli evren, tözü itibariyle kendi kendine yeten, Tanrı&rsquo;dan ayrı ve bağımsız bir varlığa sahip olan doğa anlayışı ile de Augustinus&rsquo;un görüşlerine uygun düşmezdi. Son olarak Augustinus, Aristoteles&rsquo;in ahlâkî, toplumsal, siyasi değerleri ve kurumları, tümüyle insanın dünyevi varlığıyla, dünyevi ilgi ve ihtiyaçlarıyla açıklayan ethik ve siyaset kuramıyla da görüş birliği içinde olamazdı. Bu nedenle onun Aristoteles&rsquo;i Hristiyanlıkla bütünleştirmeyi mümkün veya uygun bulacağı bir filozof olarak görmemiş olması anlaşılabilir şeydir.</p>

  <p class="p0"><span class="t13">İtiraflar</span>&rsquo;da açıkça söylediği ve <span class="t13">Tanrı Devleti&rsquo;nde</span> de sık sık tekrarladığı gibi Yunan felsefesinde Augustinus&rsquo;un en fazla ilgisini çeken, hakkında en geniş bilgi sahibi olduğu ve en olumlu ifadelerde bulunduğu felsefe okulu Platonculuk veya Yeni-Platonculuktur.</p>

  <p class="p0">Augustinus Platon, Platonculuk, Yeni-Platonculuk terimlerini çoğu kez aralarında bir ayrım yapmadan eşanlamlı kullanır. Onun Platon veya Platonculukla kastettiği de çoğu kez aslında Yeni-Platoncu filozoflar ve onların görüşleridir. Kuşkusuz bunun nedeni Platon veya Platonculukla ilgili bilgilerini çoğunlukla Plotinos&rsquo;tan, Porfirios&rsquo;tan, Apuleius&rsquo;tan almış olmasıdır. Nitekim <span class="t13">Tanrı Devletinde</span> adını en sık andığı ve görüşleri üzerinde lehte ve aleyhte en çok tartışma açtığı Yeni-Platoncu filozoflar da bunlardır.</p>

  <p class="p0">&nbsp;</p>

  <p class="p0"><span class="t11">Augustinus ve Platonculuk</span></p>

  <p class="p0">Yunan felsefe okulları içinde Augustinus&rsquo;un Hristiyanlığa en yakın bulduğu grup, Platonculardır. Augustinus&rsquo;a göre onlar &lsquo;Hristiyan öğretiye, başka hiçbir felsefi öğretinin olmadığı kadar yakın düşen şeyler&rsquo; söylemişlerdir (<span class="t13">Tanrı Devleti, 8,</span> 5). Yine ona göre bu grup içinde yer alan Plotinos ve Porfirios&rsquo;un öğretileri, Aziz Paul&rsquo;ün ve Aziz Yuhanna&rsquo;nın öğretilerini andırmaktadır. Çünkü onlar da Aziz Paul ve Yuhanna gibi Tanrı&rsquo;dan, Kelâm&rsquo;dan, tanrısal yaratımdan, tanrısal aydınlanmadan vb. söz etmektedirler. Onlarda olmayan şeyler ise Kelâm&rsquo;ın cisimleşmesi, İsa&rsquo;nın hayatı, çarmıha gerilmesi, dirilmesi, göğe yükselmesi gibi şeylerdir.</p>

  <p class="p0">Augustinus genel olarak bütün filozofların, özel olarak Platoncuların en büyük hatasının gururları, kendilerine güvenleri olduğunu söyler. Oysa &lsquo;gurur, günahın başlangıcıdır&rsquo; (<span class="t13">Tanrı Devleti,</span> 10, <span class="t13">29; 14,</span> 13). Hristiyanlık en önemli erdemin alçakgönüllülük olduğunu söylemektedir. Bundan dolayı filozofların tipik bir temsilcisi olan Porfirios, Hristiyanlığı yakından tanıdığı, ana tezlerini çok iyi bildiği, onun ne kadar çok insanı ve ne kadar büyük kararlılıkla peşinden sürüklediğini gördüğü, üstelik kendi tezlerinin de Hristiyanlığın tezlerine ne kadar çok benzediğini fark ettiği halde, sadece boş gururundan, büyüklük arzusundan, kendi kendine yeterlik duygusundan ötürü Hristiyanlığı kabul etmemiş, hatta ona karşı bir reddiye yazmıştır.</p>

  <p class="p0">Augustinus filozoflar arasında mümkün olduğu kadar doğru yönde olan, yani Hristiyanlara yakın görüşleri dile getiren Platonculara karşı yargısını, aynı zamanda onlara olan yakınlık ve uzaklığını ifade eden bir cümleyle şöyle ifade eder: &ldquo;Bunlar amacı görüyorlar, ama bu amaca götüren yolu görmüyorlar. &ldquo;</p>

  <p class="p0">Augustinus Platon&rsquo;un ve onun izinden giden Platoncuların doğru bulduğu amaçlarının önemli bir göstergesini, onların felsefeye ilişkin anlayışlarında bulur. Platon, felsefenin Tanrı sevgisi veya Tanrı&rsquo;yı sevmek olduğunu söylemiştir. Çünkü, en yüksek iyinin erdeme uygun hayat olduğunu, bu hayatın ise ancak Tanrı&rsquo;yı bilen ve taklit eden bir insan için mümkün olduğunu kabul etmiştir. İnsanın mutlu olmasını sağlayacak biricik şey, Tanrı&rsquo;yı bilmek ve O&rsquo;nu taklit etmek olduğuna göre, Augustinus&rsquo;a göre, doğru felsefe gerçekten de <span class="t13">Tanrı sevgisi, Tanrı&rsquo;yı sevmek</span> olacaktır (<span class="t13">Tanrı Devleti, 8,</span> 8; 11).</p>

  <p class="p0">Augustinus Platon&rsquo;un olduğunu ileri sürdüğü bu görüşü bizzat felsefe teriminin kendisinden hareketle de kanıtlamaya çalışır:</p>

  <p class="p5"><span class="t14">&ldquo;Felsefe, kelime anlamıyla bilgelik sevgisidir. Şimdi eğer bilgelik her şeyin yaratıcısı olan Tanrı ise filozof, Tanrı&rsquo;yı seven kişidir&rdquo; (</span><span class="t15">Tanrı Devleti,</span> <span class="t14">S, 1).</span></p>

  <p class="p0">Platon ve onun izinden gidenler neden felsefeyi Tanrı&rsquo;yı taklit etmeye, ona benzemeye, onu sevmeye, tek kelime ile Tanrı Aşkı&rsquo;na özdeş kılmıştır? Çünkü Augustinus&rsquo;a göre Platon ezeli-ebedi, değişmez, mutlak tinsel, yaratıcı bir Tanrı&rsquo;nın varlığını kabul ettiği gibi bu Tanrı&rsquo;nın mutlak varlık, mutlak hakikat ve mutlak iyilik olduğunu söylemiştir. Böylece Platon Tanrı&rsquo;yı, filozofların felsefenin üç ana alanı olarak kabul ettikleri şeylerin, yani <span class="t13">varlığı</span> ele alan fiziğin, <span class="t13">hakikati</span> ele alan mantığın ve <span class="t13">iyiyi</span> konu alan ahlakın temeli kılmıştır. Bunun sonucu olarak Platon, Tanrı&rsquo;nın varlığın kendisi olduğu gibi onun nedeni (cause), hakikatin kendisi olduğu gibi onun sebebi (raison), iyinin kendisi olduğu gibi bütün insan eylemlerinin kendisine yöneldiği ebedi mutluluğun kaynağı (source) olduğunu dile getirmiştir (<span class="t13">Tanrı Devleti, 8, 4</span>)<span class="t13">.</span></p>

  <p class="p0">Augustinus&rsquo;a göre, Platoncular, bu varlık, doğruluk ve iyilik özdeşliğini bir başka özdeşlik, varlık, hayat ve akıl özdeşliği olarak da ortaya koymuşlar ve bu bakımdan da Hristiyanlığın Tanrı tanımına, Tanrı anlayışına yakın bir anlayış geliştirmişlerdir: Onlar</p>

  <p class="p5"><span class="t14">&lsquo;Tanrı&rsquo;da varlık, hayat ve aklın da bir ve aynı şey olduğunu söylemişlerdir&rsquo; (Tanrı</span> <span class="t15">Devleti,</span> <span class="t14">8, 6).</span></p>

  <p class="p0">Augustinus, Platoncuların Tanrı&rsquo;nın evrenle ilişkileri konusunda da Hristiyan öğretiye benzer görüşlere sahip oldukları kanısındadır. Augustinus&rsquo;a göre, onlar Tanrı&rsquo;nın dünyayı iyiliğinden, cömertliğinden yani sevgisinden dolayı yarattığını, bu yaratımın tanrısal bir ilke, Akıl aracılığıyla gerçekleştiğini, bundan dolayı da bu dünyanın mümkün olan tek dünya, mümkün dünyalar içinde onların en mükemmeli olduğunu söylemiştir.</p>

  <p class="p0">Ancak Augustinus&rsquo;un Platonculara olan bu yakınlık duygusu, onlara dizdiği övgüler sınırsız ve koşulsuz değildir. Bu ve benzeri görüşlerinden ötürü onları kendisine ve Hristiyanlığa yakın bulmakla birlikte, onların bir bölümü önemli olmayan, bir bölümü ise hayati önem taşıyan bazı konularda Hristiyan öğretisine aykırı düştükleri ve dolayısıyla büyük yanlışlar içine girdiklerini düşünmektedir. Bu hayati öneme haiz ayrılık noktalarından en büyüğü, Kelâm&rsquo;ın bedenleşmesi, İsa&rsquo;nın hayatı ve ölümü ile ilgili Hristiyan görüşünü kavramaktan yoksun oluşlarıdır.</p>

  <p class="p0">Augustinus bunun temelinde Platon&rsquo;un Tanrı&rsquo;nın insanlıkla karışabileceğini, insanlaşabileceğini mümkün görmemesinin ve tanrısallığın ana özelliğinin insanlıkla temasta bulunma sonucu ortaya çıkacak kirlenmeden uzak kalma olduğunu düşünmesinin yattığını ileri sürmektedir (<span class="t13">Tanrı Devleti,</span> 9, 16). Bunun sonucu Platoncuların Tanrı&rsquo;dan çıkan ikinci ilkenin yani Logos&rsquo;un veya Nous&rsquo;un varlığını kabul etmelerine karşılık, Hristiyanların temel inancı olan İsa&rsquo;nın Tanrı&rsquo;nın Oğlu olarak Kelam olduğu görüşüne karşı çıkmalarıdır. Çünkü Platonculara göre Kelâm&rsquo;ın İsa olduğu görüşü, Tanrı&rsquo;nın tanrılık vasfını kaybetmeksizin insan kılığına bürünerek dünyaya indiği anlamına gelmektedir.</p>

  <p class="p0">Augustinus, bu farklılığın son derece önemli olduğu, çünkü burada Hristiyanlığın en önemli dogmasının bulunduğu ve bunu kabul anlamamanın tüm Hristiyanlığı anlamamak veya ona karşı çıkmak anlamına geldiğini söyler. Çünkü tüm Hristiyan inancı ve öğretisi, bu teze inanmaya, onu kabul etmeye dayanmaktadır. Augustinus&rsquo;a göre, bunun nedeni insan oğlunun kurtuluşunun ancak böyle bir özelliğe sahip bir arabulucunun (Mediateur) varlığına bağlı olmasıdır. Başka bir deyişle insan oğlunun Adem&rsquo;in işlediği asli günahtan kurtulabilmesi, bağışlanabilmesi için özelliği bu olan bir varlığın zorunlu olmasıdır:</p>

  <p class="p5"><span class="t14">&ldquo;Eğer en muhtemel ve en güvene layık kanıya göre bütün insanlar ölüme tabi oldukları sürece zorunlu olarak mutsuzlarsa, sadece insan olmayacak, aynı zamanda Tanrı olacak ve mutlu ölümlülüğü sayesinde insanları sefil ölümlülüklerinden kurtararak mutlu ölümsüzlüğe götürecek bir arabulucuyu aramak gerekir. Şimdi bu arabulucu ne ölümden bağışık olmalı, ne de ebedi olarak onun tutsağı olmalıdır. Bu arabulucu Kelâm&rsquo;ın tanrısallığını bozmaksızın, ama bedenin kusuruna bürünerek ölümlü olmuştur. .. O halde bizimle Tanrı arasındaki bu arabulucunun geçici bir ölümlülükle ebedi bir mutluluğu bir arada bulundurması gerekmekteydi. İyi melekler ölümlü mutsuzlukla ölümsüz mutlular arasında böyle bir yerde olamazlardı... İsa, Kelâm olarak arabulucu değildir; çünkü Kelâm ebediyetin ve izzetin yüksekliklerinde mutsuz ölümlülerden uzaktır. O, insan olarak arabulucudur. Böylece o, en yüksek mutluluğa sahip olan ve bu mutluluğu veren Tanrı&rsquo;ya ulaşmak için başka arabulucular aramamız gerektiğini gösterir; çünkü her türlü mutluluğun kendisinden kaynaklandığı Tanrı, insan olmaya tenezzül ederek, bizi en kısa yoldan kendi tanrısallığıyla birleştirmektedir&rdquo; (</span><span class="t15">Tanrı Devleti, 9,</span> <span class="t14">15).</span></p>

  <p class="p0">Augustinus, bu özelliğe sahip olması gereken bir arabulucunun zorunluluğuna ve İsa&rsquo;nın bu arabulucu olduğuna dair görüşünü <span class="t13">İtiraflarda</span> da benzeri sözlerle dile getirir:</p>

  <p class="p5"><span class="t14">&ldquo;Tanrı ile insan arasında bir arabulucu, hem Tanrı hem insanla ortak bir şeye sahip olmalıdır. Eğer bu arabulucu tümüyle insan gibi olursa Tanrı&rsquo;dan uzak olacaktır; tümüyle Tanrı gibi olursa o zaman da insandan uzak olacaktır. Ama her iki durumda da bir arabulucu olamayacaktır... İsa bir insan olan ve günahkâr ve ölümlü olan insanlarla ölümsüz ve hakikat olan Tanrı arasında arabulucuk yapan bu varlıktır... Ancak o, Tanrı&rsquo;nın Kelâm&rsquo;ı olarak Tanrı ile insan arasında bir aracı değildir, çünkü (Kelâm olarak) Tanrı&rsquo;ya eşittir, Tanrı&rsquo;nın yanında Tanrı&rsquo;dır ve Tanrı&rsquo;yla birlikte tek Tanrı&rsquo;dır&rdquo; (10, 42-43).</span></p>

  <p class="p0">Augustinus, Platoncuların Hristiyan öğretisine aykırı olan bir başka önemli yanlışlarının Hristiyan Teslis&rsquo;inin üçüncü şahsı olan Kutsal Ruh&rsquo;u tanımamaları ve onu tanımaktan kaçınmaları olduğunu söyler. Platoncuların en bilgili, en aklı başında filozoflarından biri olan Porfirios Baba&rsquo;yı tanımaktadır. Oğul&rsquo;u ise en azından Baba&rsquo;nın Akıl&rsquo;ı, Kelâm&rsquo;ı olarak kabul etmektedir. Ama her nedense Kutsal Ruh&rsquo;u tanımamakta, onun hakkında konuşmamakta veya ondan ancak çok belirsiz bir tarzda söz etmektedir. Plotinos&rsquo;a gelince, o da Bir veya Tanrı, Nous veya Kelam yanında üçüncü kutsal bir ilkenin varlığını kabul etmekte, onun Ruh olduğunu söylemekte ama onu kutsal varlıklar dizisi içinde ancak üçüncü sıraya yani Kelam&rsquo;ın altına yerleştirmektedir (<span class="t13">Tanrı Devleti,</span> 10, 23).</p>

  <p class="p0">Oysa Hristiyanlar, Augustinus&rsquo;a göre, Tanrı&rsquo;dan söz ettiklerinde iki veya üç ilkeden değil, tek bir ilkeden, iki veya üç Tanrı&rsquo;dan değil, tek bir Tanrı&rsquo;dan söz ederler. Hristiyanlar Baba&rsquo;nın, Oğul&rsquo;un veya Kutsal Ruh&rsquo;un aynı veya Kutsal Ruh&rsquo;un, Baba&rsquo;nın ve Oğul&rsquo;un aynı olduğunu söylemezler;</p>

  <p class="p5"><span class="t14">&lsquo;Baba&rsquo;nın Oğul&rsquo;un Baba&rsquo;sı, Oğul&rsquo;un Baba&rsquo;nın Oğul&rsquo;u, Kutsal Ruh&rsquo;un ise Baba ve Oğul&rsquo;un Ruh&rsquo;u olduğunu ve ne Baba, ne Oğul olduğunu söylerler&rsquo; (</span><span class="t15">Tanrı Devleti,</span> <span class="t14">10, 24).</span></p>

  <p class="p0">Augustinus, Platoncuların Tanrı anlayışları ile Tanrı ile evren arasındaki ilişkilerle ilgili kuramlarının da, Hristiyan öğretisine çok yakın düştüğünü kabul eder, ama özellikle ikinci konuda onların görüşlerinin bazı belirsizlikler ve sorunlar içerdiğini düşünür. Örneğin Platoncular evrenin Tanrı&rsquo;nın eseri, Tanrı&rsquo;nın evrenin nedeni olduğunu söylemekte, bu bakımdan evrenin yaratılmış olduğunu kabul etmektedirler, ama bu yaratılmaya zaman bakımından bir başlangıç kabul etme konusunda son derece isteksiz davranmaktadırlar. Böylece onlar Tanrı ile evren arasındaki öncelik sonralık ilişkisini <span class="t13">zamansal bir öncelik</span> değil de varlıksal, tözsel, nedensel bir öncelik olarak ortaya koymaktadırlar.</p>

  <p class="p0">Oysa Augustinus&rsquo;a göre bu, evrenin Tanrı tarafından meydana getirilmek, Tanrı&rsquo;nın eseri olmakla birlikte zaman bakımından onunla aynı ezeliliğe, aynı başlangıçsızlığa sahip olduğu anlamına gelmektedir.</p>

  <p class="p0">Evrenin zaman bakımından ezeli olmasına şiddetle karşı çıkan Augustinus&rsquo;un, öte yandan onun zaman bakımından ebedi olmasına fazla bir itirazı yoktur. Evren, eğer Tanrı isterse, Tanrı&rsquo;nın iradesi ve kararı sonucu, ruhun kendisi gibi, ebedi kılınabilir.</p>

  <p class="p0">Augustinus böylece evrenin Tanrı tarafından <span class="t13">zaman içinde</span> değil, <span class="t13">zamanla birlikte</span> yaratılmış olduğunu savunur. Bu, ilerde aynı sorunla karşılaşan Gazali&rsquo;nin de ileri süreceği bir formülle Tanrı&rsquo;nın evreni yarattığında <span class="t13">zamanı da onunla birlikte yaratmış</span> olduğu anlamına gelmektedir (<span class="t13">Tanrı Devleti, W, 4-6</span>)<span class="t13">.</span></p>

  <p class="p0">Augustinus Platon&rsquo;un ruha bakış, onu ele alış tarzını beğenmekle birlikte, onun psikolojisinin de bazı özel sonuçlarını eleştirir ve onları Hristiyan öğretisine aykırı bulur. Bu sonuçlardan biri ve en önemlisi Platoncuların ruhu, Tanrı ile aynı ölçüde ezeli (coeternal) bir varlık, bir töz olarak görmeleridir. Oysa Augustinus için ruh, bedenden daha üstün ve daha değerli olmakla birlikte, sonuçta geri kalan her şey gibi Tanrı&rsquo;nın basit bir yaratığından başka bir şey değildir. Bu nedenle o, doğası gereği ezeli-ebedi veya ölümsüz olmayıp bu özelliğini ancak Tanrı&rsquo;nın iradesi ve bağışına borçludur (<span class="t13">Tanrı Devleti,</span> 10, 31).</p>

  <p class="p0">Augustinus ruh sorununu ele alırken Platon&rsquo;un ruh göçüne inandığını ileri sürer. Ona göre bu, Platoncuların bir insanın ruhunun farklı insanların veya hayvanların bedenine geçtiğini ileri sürdükleri, böylece Hristiyan öğretisinin savunduğu gibi Yargı Günü&rsquo;nde kendi bedenine dönmesinin söz konusu olamayacağı anlamına gelmektedir. Bu noktada Augustinus, Platonculara şu soruyu sorar: &ldquo;Bir ruhun kendi bedenine tek bir kez dönüşüne inanmak, o kadar çok farklı bedenlere dönüşüne inanmaktan daha mantıklı değil midir?&rdquo; (<span class="t13">Tanrı Devleti,</span> 10, 30).</p>

  <p class="p0">Nihayet Augustinus Platon&rsquo;un bedenin kendisinin bir kötülük olduğu, bedenle birleşmenin ruh için bir ceza olduğu yönündeki temel görüşünü de eleştirir. Çünkü Augustinus&rsquo;a göre <span class="t13">ruh gibi beden de Tanrı&rsquo;nın eseridir</span> ve dolayısıyla ruh gibi beden de <span class="t13">kendi doğası, kendi varlık alanı ve seviyesi</span> bakımından iyidir.</p>

  <p class="p0">Ruh hakkında Augustinus&rsquo;un temel görüşü şudur: Ruh, doğası bakımından, Platon&rsquo;un düşündüğünün tersine, iyi ve ölümsüz olmadığı gibi beden de doğası bakımından kötü ve ölümlü değildir. Böylece Adem&rsquo;in işlediği günahın nedeni, onun bedeni veya bedeninin doğası değil, yapmış olduğu yanlış seçimdir: Adem&rsquo;in ruhu bir bedene sahip olduğu için kötü olmamıştır; tersine kötü bir seçim yaptığı için bedene sahip olmuştur (<span class="t13">Tanrı Devleti, 12, 26-27</span>)<span class="t13">.</span></p>

  <p class="p0">Augustinus&rsquo;a göre, bedenle ruh arasında yapılacak bir karşılaştırma şüphesiz ruhun bedene göre çok daha değerli olduğunu, varlık seviyesi bakımından çok daha yukarıda bulunduğunu gösterecektir. Ne var ki, insanın günaha bulaşmasında, dolayısıyla Tanrı tarafından adil bir biçimde cezalandırılıp, cennetten kovulması olayında &ldquo;eleştirilmesi, suçlu bulunması gereken, beden değil, ruhun kendisidir.&rdquo;</p>

  <p class="p0">Augustinus ruhla beden arasındaki ilişkiler, ikisinden hangisinin iyi hangisinin kötü ve düşüşün nedeninin ne olduğu gibi konularla ilgili olarak Platon&rsquo;a bir soru yöneltir: Platon <span class="t13">Timaios&rsquo;ta</span> dünyanın olabilecek en iyi bir biçimde Tanrı tarafından yaratılmış olduğunu söylemiyor mu? O zaman ruhların bu dünyadaki hayatlarına yani bedenlerine dönüşlerini neden bir ceza olarak görmek veya göstermek istemektedir?</p>

  <p class="p0">Bedenin yapısı veya doğası bakımından zaafı veya eksikliği, ölümlü olmasıdır. Ama Augustinus&rsquo;un sürekli olarak tekrarladığı gibi ruhu günahkâr kılan, bedenin ölümlülüğü değildir, tam tersine onun ölümlülüğünün nedeni ruhun işlemiş olduğu günahtır. Nitekim Şeytan da bir melektir ve bedeni yoktur. Ama, Tanrı&rsquo;ya isyan ederek, suç işlemiştir. Böylece Şeytan&rsquo;da günahın nedeni beden değil, onun ruhu olmuştur (<span class="t13">Tanrı Devleti,</span> 10, 24; 14, 3).</p>

  <p class="p0">&nbsp;</p>

  <p class="p0"><span class="t11">Augustinus ve İman</span></p>

  <p class="p0">Hristiyanlık öncesi Yunan düşüncesinde felsefe ve din arasındaki ilişkiler sorunu diye bir sorun vardır ama akıl ile iman arası ilişkiler diye bir sorun yoktur. Birinci sorun ve ona getirilen bir çözümle özellikle İskenderiye Yahudi ilahiyat okuluna mensup Philon&rsquo;da ve Geç Platoncu hareket içinde ortaya çıkan <span class="t13">Paralel Hayatların</span> yazarı Plutarkhos&rsquo;ta karşılaşmıştık. Ancak ne bu iki filozofta ne de onlarla aynı dönemde yaşamış diğer filozoflarda ikinci sorunun varlığı veya ona getirilen herhangi bir çözümle karşılaşmamıştık.</p>

  <p class="p0">Hristiyanlık ortaya çıkıncaya kadar olan dönemde Yunan felsefesinde böyle bir sorunun ortaya çıkmayışında şaşılacak bir şey yoktur. Çünkü daha önce bazı vesilelerle değindiğimiz gibi Yunan çok tanrıcı dininde kendilerine inananın mümin yani iman sahibi, inanmayanın ise kâfir yani imansız, dinsiz olarak adlandırılacağı anlamda belirlenmiş bir dinsel inançlar veya dogmalar grubu mevcut değildi.</p>

  <p class="p0">Bunun yanı sıra yine Yunan çok tanrıcı dininde Hristiyanlıktaki Kilise, İslam&rsquo;daki dini-teolojik mezhepler veya bunların temsilcileri olan din bilginleri, ulema gibi sözünü ettiğimiz yönde belirlenmiş, tanımlanmış bir dogmalar bütünü üzerinde doğru yorum yetkisine sahip bir ruhban sınıfı mevcut değildi. Herodot, Yunan dinini Homeros ve Hesiodos&rsquo;un yarattığını söylemiş ve bununla Yunan tanrılarının adları, şecereleri, özellikleri, eylemleri, kendi aralarındaki ilişkileri gibi konulardaki tasavvur veya mitleri ilk kez bu şairlerin kendilerinin yarattığını kastetmiştir.</p>

  <p class="p0">Yunan çok tanrıcı dini bugün bizim Hristiyanlık veya İslam&rsquo;la ilgili olarak bildiğimiz anlamda bir dogmalar dini olmayıp daha çok yerine getirilmesi gereken doğru dinsel davranışlara, gerçekleştirilmesi gereken uygun dinsel ibadetler ve merasimlere dayanan, onları ön plana alan bir dindi. Bu davranış ve ibadetlerin, merasimlerin uygun bir şekilde yerine getirilmesi ve çok genel olarak tanrıların var olduğuna inanılması şartıyla, başta şairler, yazarlar ve filozoflar olmak üzere herkes bu tanrıları, onların özelliklerini, eylemlerini, aralarındaki ilişkileri istediği şekilde tasarlama ve ifade etme imkânına sahipti.</p>

  <p class="p0">Nitekim de fiilen böyle olmuştur. Başta Homeros, Hesiodos, Pindaros olmak üzere büyük Yunan şairleri ile Aiskhylos, Sophokles, Euripides, Aristophanes olmak üzere büyük Yunan edebi yazarları ve Herakleitos, Pythagoras, Empedokles, Sokrates, Platon, Aristoteles, Epikuros, Zenon vb. olmak üzere önde gelen Yunan filozofları bu kayıtlar altında, Yunan tanrılarını arzu ettikleri gibi tasarlama yoluna gitmiş ve bu alanda daha önce gördüğümüz gibi birbirlerinden tamamen farklı görüşler ortaya atmış, düşünceler geliştirmişlerdi.</p>

  <p class="p0">Bu arada Yunan dünyasında Sokrates, Anaksagoras ve nihayet Aristoteles örneğinde olduğu gibi filozoflara (ve diğer yazarlara, şairlere, edebiyatçılara) zaman zaman dinsiz oldukları veya dinsizce düşüncelere sahip oldukları yönünde bazı suçlamalar yöneltilmiş ve Sokrates örneğinde olduğu gibi bazıları mahkemeye verilip cezalandırılmışlarsa, bunların gerisinde Sokrates&rsquo;in yargılanması meselesinde gördüğümüz gibi dogmatik-dinsel suçlamalardan çok siyasal-ideolojik nedenler bulunmaktaydı.</p>

  <p class="p0">Akıl ile iman veya bilme ile inanma arasındaki ilişkiler sorunu, bu terimlerin kendilerinin de gösterdiği gibi aslında epistemolojik bir sorundur. Bununla birlikte, insanda bilmenin yanında ondan farklı, inanma denen bir ruh fiilinin var olduğu, olması gerektiği görüşünün sözünü ettiğimiz dönemde ortaya çıkması, epistemoloji alanında ortaya çıkan salt epistemolojik bir sorundan kaynaklanmamıştır; Tanrı&rsquo;ya, evrene, Tanrı ile evren arasındaki ilişkilere, insana, onun evren içindeki yeri ve konumuna Yunan&rsquo;dakinden tamamen farklı bir açıdan, farklı bir modelden bakan yeni bir geleneğin yani Yahudi-Hristiyan geleneğinin ortaya çıkışından ileri gelmiştir. Bu olay o zamana kadar varlığı fark edilmeyen veya fark edilse bile önem verilmeyen, bilginin, bilimsel veya felsefi bilginin yetersiz, güvensiz, kusurlu bir alt türü olarak görülen sanı, inanç (belief, croyance) kavramını aşan bir kavramı, kelimenin dar ve özgün anlamında iman (fides, foi, faith) kavramını ön plana çıkarmıştır. Bunun sonucunda iman kavramı o zamandan bu yana teolojinin, din felsefesinin, felsefe tarihinin, kısaca felsefenin kendisinin gündemine girmiştir. Yine bu olayın sonucu olarak felsefenin gündemine bir başka önemli problem, bütün Ortaçağ&rsquo;ı meşgul edecek olan imanla akıl, iman etmekle bilmek arasındaki ilişkiler problemi gelip oturmuştur.</p>

  <p class="p0">Hristiyanlık öncesi Yunan felsefesinin en önemli sorunu, varlık ve oluş sorunuydu. Buna bağlı olarak ortaya çıkan ikinci önemli sorun doğal olarak varlığın gerçek, bilimsel, felsefi bilgisi ile oluşun gerçek olmayan, güvensiz, yetersiz bilgisi arasındaki ilişkiler sorunu olmuştu.</p>

  <p class="p0">Başka şekilde söylemek istersek Hristiyanlık öncesi Yunan felsefesinin iki önemli ayrımı vardı: Gerçekten var olanla oluş halinde olan, sürekli değişme içinde olan şey ayrımı ve gerçek, bilimsel, felsefi bilgiyle, eksik, yetersiz, güvenilmez bilgi ayrımı.</p>

  <p class="p0">Bu ikinci ayrımı ifade eden ana epistemolojik kavram çifti, Yunanca ifadesiyle &lsquo;episteme-doksa&rsquo; yani &lsquo;bilgi-sanı&rsquo; kavram çiftiydi. Burada &lsquo;episteme&rsquo;, aklın ürünü olan, kendisinden şüphe edilmesi mümkün olmayan, kanıta dayanan tümel, evrensel, nesnel bir bilgi anlamına gelmekte, buna karşılık &lsquo;doksa&rsquo;, tanımı gereği bireysel, öznel ve keyfi olan, dolayısıyla şüpheli veya tartışılabilir olan kanı, sanı, varsayım veya tahmini temsil etmekteydi.</p>

  <p class="p0">Bu ayrımın ilk ve en iyi bir biçimde Platon&rsquo;da ortaya çıktığını görmüştük. Platon evreni varlık bakımından ikiye, gerçeğin dünyası ile görünüşlerin dünyasına, aklın dünyasıyla duyuların dünyasına, varlığın dünyasıyla oluşun dünyasına, tümelin dünyasıyla tikelin dünyasına, ezeli-ebedi olarak var olan, değişmeyen şeylerin dünyasıyla sürekli olarak varlığa gelen ve varlıktan kesilen şeylerin dünyasına ayırdığı gibi, bu dünyaların bilgisiyle ilgili olarak da benzeri epistemolojik bir ayrım yapmıştı. Bu ikinci ayrıma göre varlığın, gerçeğin, değişmeyen, ezeli-ebedi olanın bilgisi felsefe, diyalektik ve &lsquo;episteme&rsquo;; görünüşlerin, sürekli olarak değişen şeylerin, gelip geçici şeylerin, tikellerin bilgisi ise kanı, sanı, tahmin, varsayım, kısaca onun <span class="t13">Devlet</span> adlı diyaloğunda genel olarak inanç başlığı altında topladığı &lsquo;doksa&rsquo;ydı.</p>

  <p class="p0">Platon varlık kuramında idealist, bilgi kuramında rasyonalist bir filozoftu. Var olan şeyin, gerçeğin madde-dışı olduğu için duyu bilgisiyle değil, yine madde-dışı bir doğaya sahip olan akıl tarafından kavranabileceğine inanmaktaydı. Buna karşılık Epikuros ve Stoacılar materyalist ve empirist idiler. Var olanın özü itibariyle maddi bir gerçeklik (atom veya cisim) olduğunu kabul ettikleri gibi onun bilgisine de, yine özü itibariyle duyusal-empirist bir yöntemle ulaşılabileceğini savunmaktaydılar.</p>

  <p class="p0">Ancak sözünü ettiğimiz bilgi-inanç sorunu ile ilgili olarak Epikuros ve Stoacıların bakış açıları, söz konusu ayrıma yaklaşım tarzları gene de Platon&rsquo;unkinin aynıydı. Onlar için de bilgide esas ayrım, gerçek bilgi ve gerçek olmayan bilgi ayrımıydı. Onların Platon&rsquo;dan ve daha az keskin bir tarzda olmak üzere Aristoteles&rsquo;ten farkları, bu ikincilerin tersine <span class="t13">apriori</span> veya salt akılsal bir bilginin varlığına inanmamaları, bilginin kaynağının son tahlilde deney olduğunu savunmalarıydı. Bu nedenle onlar özellikle Platon&rsquo;un tersine kaynağı deney olmayan veya deneye indirgenmeyen, deneyle doğrulanmayan bilginin bir sanıdan, kanıdan, uydurmadan başka bir şey olmadığını ileri sürmekteydiler.</p>

  <p class="p0">Bu arada Stoacı bilgi kuramında özel bir durumun söz konusu olduğunu düşünebilir, Stoacıların dış dünyadan gelen algıların doğru olarak tanımlanabilmesi veya kabul edilmesi için bilenin bu algıya karşı takındığı onama veya reddetme olgusunu ön plana almalarına dikkat çekebilir, böylece burada inanmaya benzer öznel, bireysel, bir ruh fiilinin söz konusu olduğunu, bu nedenle Stoacıların bu yönüyle Hristiyanlığın daha sonra ortaya atacağı anlamda iman kavramına benzer bir şeyin varlığını kabul ettiklerini ileri sürebiliriz.</p>

  <p class="p0">Ancak bu düşünce veya iddiamız doğru olmayacaktır. Çünkü Stoacı filozof, bilen varlığın, öznenin bu onama ve reddetmesini, gerçekte bireysel, psikolojik, öznel bir yargıyla ilgisi olmayan bir zihin fiili olarak tanımlamaktaydı. Başka bir ifadeyle algıda öznenin onama veya reddetme yargısı üzerinde ısrar eden Stoacı filozofun vurgulamak istediği, bilgide inanca benzer, inanç diye nitelendirilebilecek bir unsurun olabileceği değildi; kesinliğin tam olması için, onun mutlaka bilen öznenin zihinsel onayına dayanması gerektiğiydi.</p>

  <p class="p0">Sonuç olarak Hristiyanlık öncesi Yunan felsefesinde ister rasyonalist, ister empirist bilgi kuramı söz konusu olsun bilgi olayında esas ayrım, bilginin türleri veya dereceleri veya tam, gerçek, doğru bilgi olan &lsquo;episteme&rsquo; ile gerçek bilgi olmayan, sadece bir tahminden, bir sanı veya kanıdan, bireysel, öznel yargıdan ibaret olan &lsquo;doksa&rsquo; arasındaki ayrımdı.</p>

  <p class="p0">Ruhta bilme dışında, inanma diye ayrı ve aynı ölçüde hatta daha önemli, daha değerli bir fiilin ve onun kaynağı olan bir yetinin bulunduğu, bazı şeylerin birincinin konusu olmasına karşılık başka bazı ve daha önemli şeylerin, hakikatlerin, teknik terimle sırların (mystere), doğaları gereği insani bilginin üzerinde olmalarından ötürü ancak bu ikincinin konusu olabilecekleri, olmaları gerektiği görüşü ilk defa ciddi bir tez olarak Hristiyanlıkla ve Aziz Paul&rsquo;le birlikte ortaya çıkmıştır.</p>

  <p class="p0"><span class="t13">Eski Ahit&rsquo;te</span> İsa öncesi döneme ait son peygamberlerin (İşaya, Yeremya) kitaplarında da bu yönde bazı cümlelerle, ifadelerle karşılaşılmaktaysa da, bu tez, ilk defa Aziz Paul&rsquo;un eylemlerini ve görüşlerini anlatan <span class="t13">Resullerin İşlerinde</span> ve onun <span class="t13">Korintlilere Birinci Mektup</span>&rsquo;u gibi diğer yazılarında açık bir biçimde kendini göstermektedir.</p>

  <p class="p0">Aziz Paul, daha önce değindiğimiz gibi İsa&rsquo;nın hayatı, ölümü, çarmıha gerilmesi gibi konularda Hristiyanlığa ve kendisine yöneltilen itirazlara, bunlarla ilgili Hristiyan tezlerinin Yunan, hatta Yahudi aklına, bilgeliğine aykırı olduğunu söyleyerek cevap vermiştir. Aziz Paul, İsa&rsquo;nın hayatının, eylemlerinin, mucizelerinin, çarmıha gerilmesinin vb. Yunan, hatta Yahudi bilgeliği açısından bir delilik, bir saçmalık olarak görülebileceğini, ancak bu Hristiyan tezleri ile ilgili olarak Hristiyan deliliği ve saçmalığının bunlara karşı çıkan Yunan, Yahudi bilgeliğinden daha üstün olduğunu savunmuş ve Hristiyanlığın özünü meydana getiren şeyin bu deliliğe, saçmalığa inanmak olduğunu söylemiştir.</p>

  <p class="p0">Sonuç olarak Aziz Paul ister duyusal, ister akılsal olsun, insani bilme tarzının, insani bilgeliğin karşısına onunla aynı türden olmayan, ondan ayrı bir kaynaktan gelen, ruhun başka bir yetisinden, başka bir fiilinden kaynaklanan başka bir bilme şeklini yani imandan kaynaklanan ve buna dayanan bir bilme ve bilgelik tarzını koymuştur.</p>

  <p class="p0">Aziz Paul&rsquo;de ilk defa bu kadar keskin bir bilinç ve kararlılıkla ortaya konan bu bilme-inanma karşıtlığı ile ve buna bağlı olarak iman üzerine yapılan vurgunun Tertulianus tarafından &lsquo;inanıyorum, çünkü saçmadır&rsquo; veya &lsquo;saçma olduğu için inanıyorum&rsquo; şeklinde daha keskin veya daha meydan okuyucu bir biçimde formülleştirildiğini de biliyoruz.</p>

  <p class="p0">Ancak inanmayı düşünmenin, imanı aklın karşısına bu kadar keskin ve uzlaştırılamaz bir biçimde koymanın bazı tepkilere neden olduğuna da daha önce değinmiştik. Justinus, Clemens, Origenes gibi bazı başka Hristiyan Kilise Babalarının bu çözümden çok memnun olmadıklarını, Yunan aklı ile Hristiyan imanı, Yunan felsefesi ile Hristiyan öğretisi arasında bir uzlaştırmanın yolunu aradıklarını görmüştük.</p>

  <p class="p0">Bununla birlikte bu uzlaştırma arayışını devam ettirme, onunla ilgili bir çözümü teorik bakımdan işlenmiş, tutarlı bir sistem içinde ortaya koyma ve imanın kendisinin tamamen akıl dışı veya insan üstü bir şey olmadığı, olması gerekmediği gibi aklın veya düşüncenin kendisinin de sanıldığı gibi iman dışı, tarafsız, nesnel veya &lsquo;seküler&rsquo; bir zemin içinde ortaya çıkmadığı, çalışmadığı, aklın ve düşüncenin kendisinde de imanla, inanmayla ilgili bazı ön kabuller bulunduğunu gösterme başarısı, Augustinus&rsquo;a ait olacaktır. Augustinus bununla kalmayacak, kavramsal düzeyde başarılı bir şekilde ortaya koyduğu bu iman-akıl arası ilişkiler kuramının, yaratmış olduğu teolojik sistemiyle somut ve pratik bir uygulamasını da verecektir.</p>

  <p class="p0">Augustinus imanla aklın bir uzlaştırılması olarak ortaya koyduğu bu teolojik sisteminde, üstünlüğü doğal olarak Hristiyan imanına, Hristiyan vahyine verecektir. O, böylece Hristiyanlığı felsefileştirmekten çok felsefeyi Hristiyanlaştırmak isteyecektir. Ama niyeti veya amacı ne olursa olsun, daha önce de işaret ettiğimiz gibi bu uzlaştırma girişiminin ve onun somut ürünü olan teolojik sisteminin sonucu <span class="t13">tarihsel olarak</span> Yunan felsefesi ve Hristiyan öğretisinin yeni ve felsefe adına daha olumlu bir zemin üzerinde birbirleriyle karşılaşması, Hristiyanlığın kendisinin felsefeye kucak açması, onu benimsemesi, ona yaşama imkânı sağlaması olacaktır.</p>

  <p class="p0">Peki bu uzlaştırmadan Hristiyanlığın kazancı ne olacaktır? Augustinus&rsquo;un düşüncesi sayesinde Hristiyanlık bir Tatianus veya Tertulianus&rsquo;ta olduğu gibi seküler insan aklına, insan düşüncesine, bu düşüncenin ürünü olan bilgilere, kısaca bir bütün olarak Yunan aklına, Yunan kültürüne karşı bağnaz, hırçın, reddiyeci tutumunu terk edecek, bu sayede salt imandan kaynaklanan tezlerine aynı zamanda akılsal bir savunma, akılsal bir temellendirme, akılsal bir derinlik sağlayacaktır.</p>

  <p class="p0">Augustinus&rsquo;un bu çözümü sayesinde din, özel olarak Hristiyanlık örneğinin ötesinde genel olarak tek tanrıcı din, başta temel kavramı olan iman olmak üzere diğer bazı ana kavram ve unsurlarıyla, ilk kez, ciddi bir biçimde felsefi düşünme, araştırma ve soruşturmanın konusu olacak, felsefi olarak kavramsallaşacak, tek kelimeyle felsefileşecektir.</p>

  <p class="p0">Yeni-Platoncuların dini bir kaygıyı felsefi düzeyde ifade etmeye ve doyurmaya çalışan insanlar olduğunu biliyoruz. Yeni-Platoncular bunu, özü itibariyle ortadan kalkmaya yüz tutmuş bir dünyanın dini formlarını yani Yunan ve Roma çok tanrıcılığını, Sır ve Kurtuluş Dinlerini ciddiye alarak, onlar üzerinden gerçekleştirmeye çalışmışlardı. Ancak onların bu çabası başarısızlığa mahkûmdu; çünkü bu dinler artık devirlerini tamamlamıştı. Bu nedenle felsefenin, Yeni-Platonculuk aracılığıyla bu dinlerle karşılaşmasının, onlara yeniden bir canlanma imkânı vermesi mümkün değildi.</p>

  <p class="p0">Ayrıca bu karşılaşma aslında felsefenin kendisinin zararına olmuştu. Çünkü İamblichos ve Proclos gibi geç dönem Yeni-Platoncularında gördüğümüz gibi Yunan felsefesi, değeri olan yüksek bir fikrî hareket olmaktan uzaklaştırılarak falcılığa, büyücülüğe, astrolojiye, teurjiye kucak açan bir tür &lsquo;fantazmagori&rsquo;ye dönüştürülmüştü.</p>

  <p class="p0">Hristiyanlık ise birçok şeyiyle yeni bir dindi ve yeniyi temsil ediyordu, diğer Sır ve Kurtuluş Dinleriyle ortak bazı şeyleri paylaşmakla birlikte Tanrı&rsquo;ya, insana, ruha, kurtuluşa tamamen yeni ve daha yüksek bir açıdan bakmaktaydı. Felsefenin Hristiyanlıkla buluşması ve onunla uzlaşması, sözünü ettiğimiz diğer dinlerle buluşup, uzlaşmasından daha önemli olduğu gibi felsefenin kendisi bakımından da daha değerli imkânlar içermekte ve felsefeye iyi bir gelecek vaat etmekteydi.</p>

  <p class="p0">Bu ön bilgilerden sonra Augustinus&rsquo;un inanma ve bilme, iman ve akıl hakkındaki kuramını daha yakından inceleyelim.</p>

  <p class="p0">Augustinus genel olarak inanmanın bilmeden, iman etmenin anlamadan çok farklı, ona tamamen zıt bir şey olduğunu düşünmemektedir. Ona göre genellikle her bilmede, her düşünmede belli bir inanma olduğu gibi her inanmada da belli bir düşünme vardır. Başka bir ifadeyle iman sadece dinsel alana ait bir olay olmadığı, normal hayatta, gündelik hayatta, bilimde de belli bir yer işgal ettiği, belli bir ölçüde kullanıldığı gibi akıl da iman ile ilgili şeylerde tamamen işlev dışı değildir.</p>

  <p class="p0">Augustinus inanmanın akla uygun olduğunu, çünkü hayata uygun olduğunu, hayatın kendisinin de onu gerektirdiğini göstermek için daha önce Arnobius tarafından işaret edilmiş olan bir olguya değinir. Bu &ldquo;inanma olmaksızın aile ve toplum hayatının imkânsız olması&rdquo; olgusudur. Augustinus&rsquo;a göre aile ve toplum hayatı, site hayatı, pratik hayat için anne babamıza, dostlarımıza, hocalarımıza, yöneticilerimize, kısaca başka insanlara, onların bize söyledikleri şeylere, tanıklıklarına güvenmemiz yani son tahlilde inanmamız zorunludur.</p>

  <p class="p0">Augustinus öte yandan inanma eyleminin alanını genişletir; onun içine gözümüzle görmek, aklımızla düşünmek imkânına sahip olmadığımız her şeyi sokar. Böylece geçmişte cereyan etmiş olan tarihsel olaylarla ilgili bilgileri bize veren otoritelere, tanıklara inanma durumunda ve zorunda olduğumuz gibi başka ülkelerin olduğu, filanca tarihte doğduğumuz veya anne babamızın kim olduğuyla ilgili bilgilerimizde de kendisine dayandığımız yöntem, son tahlilde inanma diye adlandırmamız gereken yöntemdir (<span class="t13">İtiraflar,</span> 6, 5; <span class="t13">Tanrı Devleti</span>)<span class="t13">.</span></p>

  <p class="p0">Böylece Augustinus için inanma olayı, insanın özüne aykırı olmak şöyle dursun, deyim yerindeyse insani varlığımızın yapısına dokunmuş bulunmaktadır. Bilmek gibi veya bilmek kadar inanmak da insani bir varlık olarak bizim temel bir özelliğimiz ve bu anlamda kaderimizdir. Augustinus&rsquo;a göre bazı şeylere inanmamız gerektiği ve onlara inanma ihtiyacı içinde olduğumuz şeklindeki yargımız kesinlikle keyfi değildir, insanın varlık durumu hakkında daha geniş tecrübeye dayanan bir akıl yargısıdır.</p>

  <p class="p0">Augustinus inanma hakkında bu genel gözlemlerini sıraladıktan sonra inanmanın tanımına geçer: İnanma, <span class="t13">tasdike dayanan veya tasdikle birlikte bulunan bir düşünce biçimidir.</span> Böylece düşünme, inanmadan daha geneldir ve mutlaka inanmadan önce gelir. İnanma, bir düşünmedir; ama özel bir tür düşünmedir; kendisiyle birlikte bir tasdik gerektiren veya bir tasdikle birlikte bulunma ihtiyacı içinde olan düşüncedir.</p>

  <p class="p0">O halde şunu söylemek doğru olacaktır: &ldquo;<span class="t13">Her inanma bir düşünmedir, ama her düşünme bir inanma değildir.</span> &ldquo; <span class="t13">İnanmayı diğer düşünme biçimlerinden ayıran şey, onda</span> &ldquo;<span class="t13">düşüncenin düşünülen, daha doğrusu öğrenilen şeyi aynı zamanda tasdik etmesi yani onun doğruluğunu kabul etmesi, onaylamasıdır.</span> &ldquo;</p>

  <p class="p0">Peki diğer düşünme tarzlarında, örneğin duyusal bilginin, deneysel bilginin, mantıksal veya matematiksel bilginin temelinde bulunan düşünmede de bilen, düşünen, duyduğu, gördüğü, algıladığı veya düşündüğü şeyin doğruluğunu tasdik etmez mi?</p>

  <p class="p0">Augustinus bu soruya &lsquo;hayır&rsquo; diye cevap verir ve ne tür özel bir düşünme tarzı olduğunu göstermek üzere inanma fiilini her iki anlamda yani gerek duyusal, gerekse entelektüel anlamda &lsquo;görme&rsquo; fiiliyle karşılaştırır. Augustinus&rsquo;a göre duyusal ve akılsal görmede yani ister gözümüzle duyusal bir nesneyi gördüğümüzde, ister aklımızla, düşüncemizle akılsal bir doğruyu, örneğin geometrik bir teoremi kavradığımızda aynı zamanda bu gördüğümüz veya kavradığımız şeyin veya ona ilişkin algımızın, kavrayışımızın doğruluğunu onaylamayız. Çünkü böyle bir onaylamaya ihtiyaç duymayız. Sözü edilen her iki anlamda görmede, <span class="t13">gördüğümüz şey, doğruluğunu bize kendisi onaylatır. Doğru olduğunu söylemek veya doğrulamak için ona kendimizden kaynaklanan bir onayı, bir doğrulamayı eklemek ve böylece onun doğruluğunu tasdik etmek ihtiyacını duymayız.</span></p>

  <p class="p0">Buna karşılık inanmada, durum farklıdır. İnanmada kendi gözümüzle görmediğimiz veya aklımızla, düşüncemizle kendisiyle doğrudan temasa geçmek suretiyle kavramadığımız bir şey söz konusudur. Böylece onda her zaman bir başkasının aracılığı, tanıklığı yani son tahlilde otorite yoluyla öğrenme diye adlandırmamız gereken bir şey vardır. Örneğin tarihe ilişkin bütün olayların bilgisi böyledir. Geçmişte bir zamanlar Musa diye bir peygamberin yaşamış olduğuna dair bir bilgiyi ne duyusal bir algı, ne de soyut akılsal bir düşünme veya herhangi bir doğa bilimi aracılığıyla elde edemeyiz. Onun için bu konuda zorunlu olarak kulaktan duyma bilgiye, başkalarının yani &lsquo;otoriteler&rsquo;in tanıklığına ihtiyacımız vardır.</p>

  <p class="p0">Aynı şekilde ve daha ilginç bir durum olarak Augustinus&rsquo;a göre &ldquo;Tanrı&rsquo;ya ilişkin doğrularda veya bilgilerde de durum böyledir.&rdquo; Bir Tanrı olduğu, onun şu veya bu niteliklere sahip olduğu, evrenle ilişkisinin şu veya bu olduğu, insan için şu veya bu yönde bir kader tayin ettiğine vb. ilişkin bilgileri de özü itibariyle &ldquo;ne duyu, ne akıl yürütme, düşünme veya herhangi bir doğa bilimi aracılığıyla&rdquo; edinebiliriz. &ldquo;Bunun için de otorite yöntemine yani Kutsal Kitaplar&rsquo;a, bu Kutsal Kitaplar&rsquo;ı bize getiren insanlara, bu insanlarla birlikte bulunmuş, onların hayatlarını, eylemlerini bize anlatan başka insanlara, onların tanıklığına ihtiyacımız vardır.&rdquo; Augustinus buradan kalkarak çok önemli sonuca varır. Bu sonuca göre, <span class="t13">biz aslında Tanrı&rsquo;ya inandığımız için İsa&rsquo;ya inanmayız, tersine İsa&rsquo;ya inandığımız için Tanrı&rsquo;ya inanırız.</span> Böylece dinin nihaî temeli duyusal veya akılsal bilgi değil, inanma veya iman etmedir.</p>

  <p class="p0">Eğer inanma böyle bir şeyse, onun anlama veya kavramaya oranla daha ilkel, daha aşağı düzeyden bir düşünme veya bilme olduğunu kabul etmemiz gerekmez mi? Augustinus&rsquo;un bu sonuca bir itirazı yoktur. Evet, inanmanın konusu olan şeyin inanmaya olan uzaklığı, anlamanın, kavramanın konusu olan şeyin, kavramaya uzaklığından <span class="t13">daha fazladır. Hiç şüphesiz inanmanın konusu olan şey, anlamanın, kavramanın konusu olan şeyegöre daha karanlıktır.</span> Hatta bu anlamda inanmanın, tek başına, çocuksu, eksik, ilkel ve bir anlamda kör olduğunu söylemek bile mümkündür.</p>

  <p class="p0">Ama Augustinus&rsquo;a göre, yukarıda belirttiğimiz nedenlerle ve insanlık durumumuzun bir sonucu olarak inanmanın insani doğamızda bir yeri, bir zorunluluğu olmasının yanı sıra bir başka nedenle de inanmaya ihtiyacımız vardır.</p>

  <p class="p0">Bu neden nedir? Augustinus&rsquo;a göre o, insanın sadece içinde yaşadığı doğal-tarihsel dünyaya ait olmaması, Tanrı&rsquo;nın imgesine göre yaratılmış bir varlık olduğu için aynı zamanda ölümsüzlük ve en yüksek mutluluğa aday bir varlık olması, bu tanrısal dünyanın doğası ve doğrularının ise doğal akılsal veya bilimsel yollarla kendisine ulaşılması ve tam olarak kavranması mümkün olmayan bir özellikte olmasıdır. Başka bir ifadeyle, varlığımızın kaynağı ve en önemli ereği olan Tanrı&rsquo;nın, tanrısal olanın, tanrısal dünyaya ait olan her şeyin, normal insani bilgi yolları aracılığıyla, doğa bilimi veya hatta matematiksel doğrular aracılığıyla bilinmesinin asla mümkün olmamasıdır. Evet, insan doğayı, doğada bulunan düzeni, iyiliği, güzelliği gözlemek yoluyla veya kendi ruhunda bulunan tamamen aklî, mantıkî ve matematiksel ezeliebedi, zorunlu doğrulardan hareketle onların kaynağı ve teminatı olan bir Tanrı&rsquo;ya geçebilir, bütün bunlar insana Tanrı hakkında bir <span class="t13">fikir</span> verebilir. Ne var ki, bu bilgi, dolaylı olmasının yanı sıra sınırlı olmak durumundadır, dolayısıyla bize Tanrı hakkında, onun özü, doğası hakkında doyurucu bir şey vermez. Bundan dolayı Tanrı&rsquo;nın bize <span class="t13">kendisini açmasına, vahyetmesine</span> ihtiyacımız vardır. Nitekim Tanrı peygamberleri ve onların kutsal metinleri aracılığıyla bize kendisini açmıştır.</p>

  <p class="p0">Augustinus, inanma ve bilme arasındaki ilişkilerle ilgili bu kuramını inanmanın konusu olan şeyleri (credibila) özel bir analize tabi tutarak bir başka şekilde de ortaya koymaya çalışır. Bununla ilgili olarak daha sonra Gazali&rsquo;nin <span class="t13">İtikatta Orta Yol</span> adlı eserinde akıl ve nakil arasında ilişkileri ele alırken yapacağı sınıflamaya benzeyen bir sınıflama yaparak inanmanın konusu olan şeyleri başlıca üç gruba ayırır: 1) <span class="t13">Hiçbir zaman anlaşılması, kavranması mümkün olmayan, her zaman ancak inanmanın konusu olarak kalmak zorunda olan şeyler;</span> 2) İnanılması mümkün olan, ancak aynı zamanda anlaşılması, kavranması mümkün olan şeyler; <span class="t13">3</span>) Nihayet önce inanılması, ama daha sonra belki anlaşılıp kavranması mümkün olacak olan şeyler.</p>

  <p class="p0">Augustinus birinci grup içine tarihsel doğruları sokar. İkinci grubu ise matematiksel ve mantıksal doğrular meydana getirmektedir. Son grubun içine ise daha özel bir inançlar grubu, müminlerin şimdi kavrayamayacakları, ancak kendilerine inanıp uygun bir hayat sürdükleri takdirde ileride belki bir gün anlayıp, kavrayabilecekleri Tanrı&rsquo;ya ilişkin özel dinsel doğrular girmektedir.</p>

  <p class="p0">Birinci grupta bulunan şeyler neden her zaman ancak inanmanın konusu olarak kalacaktır?</p>

  <p class="p0">Çünkü bu gruba giren olaylar <span class="t13">tarihsel</span> olaylardır ve onlara ilişkin doğrular da <span class="t13">tarihsel</span> doğrulardır. Tarihsel olaylar terimin kendisinin de gösterdiği gibi geçmişte olup bitmiş ve kendileriyle asla doğrudan temas kuramayacağımız yani kendilerini görüp, deneyimleyemeyeceğimiz olaylardır.</p>

  <p class="p0">Bunlar daha önemli olarak tikel, olumsal, genelleştirilmesi mümkün olmayan, somut olaylardır. Bunların bu nitelikleri bakımından anlaşılıp, kavranması imkânsızdır. Çünkü bir şeyi anlamak, onun nedenini, neden ötürü meydana geldiğini anlamak demektir. Bir şeyin nedeniyse onun özü, tümelidir. Tikel bir olayın, tikel bir olay olarak bir öze, tümele geri götürülmesi, ona dayandırılması mümkün olmadığı için anlaşılması imkânsızdır.</p>

  <p class="p0">Kısaca tarihsel olaylar hakkında ne somut, duyusal yolla ne de soyut, tümel bilim yoluyla bilgi edinmemiz söz konusu olabilir. Onlara ilişkin bilgilerimiz zorunlu olarak her zaman başka insanların tanıklığına dayanan yani otorite yoluyla elde edilecek bilgiler olacaktır ve onlar yine her zaman nedenleri bakımından anlaşılmaz olaylar olarak kalacaklardır. Bu nedenle onlar zorunlu olarak ve büyük ölçüde, hatta bazen tümüyle genel anlamda inanma diye adlandırdığımız ruhsal fiilimizin yetki alanı içinde bulunacaklardır.</p>

  <p class="p0">İnanmanın konusunu oluşturan ikinci grup, matematiksel ve mantıksal doğrulardan meydana gelmektedir. Bu noktada Augustinus, bu tür doğruların aynı zamanda <span class="t13">inanmanın da konusu olabileceği</span> yani akıl yoluyla anlaşılıp kavranmalarının yanı sıra aynı zamanda onlara <span class="t13">inanılabileceğini</span> belirtir.</p>

  <p class="p0">Ancak bu, inanmanın konusunu oluşturan şeyin her iki anlamda görmenin konusunu oluşturan şeyden farklı olduğu ve inanmada görmeden ayrı ve farklı bir şey bulunduğu yönündeki Augustinus&rsquo;un genel görüşüyle bir çelişki yaratmakta değil midir? Muhtemelen hayır! Çünkü Augustinus&rsquo;un bu ayrımla ve matematiksel hakikatlerde aynı zamanda belli bir inanmanın bulunduğu yönündeki sözleriyle vurgulamak istediği inanma ve kavramanın birbirlerini mutlak olarak dışlamak zorunda olmadıkları, bunun tersi olan iddianın yani inanılan bir şeyin hiçbir zaman ve hiçbir durumda anlaşılamayacağı görüşünün yine mutlak anlamda doğru olmadığıdır. Böylece akıl hakikatlerinin özel olarak ve yapıları gereği <span class="t13">dar anlamda veya özleri itibariyle anlama ve kavramanın konusu</span> olmakla birlikte daha genel veya geniş anlamda <span class="t13">onlara inanmadan söz etmenin de mümkün olduğu</span> veya bunda bir sakınca bulunmadığıdır.</p>

  <p class="p0">Bu ayrımda asıl ilgimizi çeken üçüncü gruptur. Augustinus&rsquo;un verdiği açıklamadan bu grubun asıl veya dar anlamda Hristiyan imanının konusunu oluşturan şeyleri yani Tanrı&rsquo;ya ilişkin hakikatleri içine aldığını anlamaktayız. İkinci gruba giren mantıkî veya matematiksel varlıklar veya nesnelerle aynı türden olmadıkları için onlara akıl veya mantık yoluyla ulaşılması mümkün değildir. Onlar daha çok birinci gruptaki doğrulara yani tarihsel doğrulara benzemektedir, ama Augustinus onları birinci tür doğrulardan da ayırmaktadır. Bunu neden yapmaktadır veya bu ayrımının gerisinde yatan şey nedir? Bu soruyu cevaplandırmamız Augustinus&rsquo;un dar anlamda inanmanın, Hristiyan imanının konusunu oluşturan, onun önemini ve değerini oluşturan şeyin ne olduğu, onunla genel anlamda inanma, yani tarihte İskender adında bir kralın yaşamış olduğuna inanmakla İsa&rsquo;nın Tanrı&rsquo;nın oğlu olarak dünyaya indiğine inanmanın birbirlerinden nasıl ayrıldığı konusundaki görüşünü daha iyi anlamamıza imkân verecektir.</p>

  <p class="p0">Bunun için kendimize şu soruyu sormamız gerekir: Birinci tür doğrular tarihte gerçekleşmiş, kendileriyle doğrudan görme veya ilişki kurma imkânımız olmayan tikel, somut, olumsal olaylarla ilgili doğrulardır. Peki İsa&rsquo;nın kişiliği, tarihin belli bir noktasında insan bedenine bürünmüş olarak dünyaya inmesi, yaşamış olduğu olaylar, çarmıha gerilmesi, daha sonra gökyüzüne yükselmesi vb. de tarihte gerçekleşmiş, tikel, somut, olumsal olaylar değil midir? O halde bu olayları birinci grup içine giren olaylarla aynı kategori içine sokmamız gerekmez mi veya onları neyle, hangi özellikleriyle onlardan ayırmamız gerekir?</p>

  <p class="p0">Augustinus&rsquo;un bu konudaki cevabı şudur: Evet, Tanrı&rsquo;nın Oğlu olan İsa&rsquo;nın insan bedenine bürünerek dünyaya inmesi bir açıdan tarihsel, tikel, olumsal bir olaydır. Ama öte yandan o tarih-dışı, ezeli-ebedi, tümel veya soyut bir olaydır. Çünkü İsa tözü bakımından hem insandır, hem insan değil, Tanrı&rsquo;dır, Tanrı&rsquo;nın Oğlu&rsquo;dur. Evet, onun bir insan olarak tarihin belli bir anında, dünyanın belli bir noktasında çarmıha gerilmesi tarihsel, tikel, olumsal bir olay olarak gerçekleşmiştir. Ama bu olayın işaret ettiği hakikat, onun gerisinde yatan anlam tarihsel bir olay olma niteliğinde veya özelliğinde değil, zamanı, mekanı, tarihi aşan bir başka gerçeklik planında yatmaktadır.</p>

  <p class="p0">Böylece İsa&rsquo;nın kişiliği, hayatı, ölümü ile ilgili olaylar bir yandan tarihsel otoritelere dayalı dolaylı, kulaktan duyma bir bilginin, tanıklığın konusu olarak birinci gruba girme özelliğine sahiptir. Ama diğer yandan bu olaylar, spesifik olarak, daha yüksek bir alana, Tanrı, tanrısallık, tanrısal yaratım, tanrısal sevgi, tanrısal bağışlama, tanrısal yargılama vb. gibi tarih-dışı, tarihüstü dinsel hakikatlerin meydana getirdiği bir varlık alanına aittir. Bundan dolayı onları bu özellikleriyle ne birinci ne de ikinci gruba sokabiliriz. Bu &lsquo;credibila&rsquo;nın yani &lsquo;inanmanın konusu olan şeyler&rsquo;in alanı her ikisinin dışında ve üzerinde bulunan bir alandır. Dolayısıyla bu üçüncü şeylerin, değişik özellikleriyle diğer iki alana ait şeylere yönelen inanma olayından farklı bir inanmanın yani dar anlamda &ldquo;iman&rdquo;ın konusu olmaları gerekir.</p>

  <p class="p0">Augustinus&rsquo;a göre birinci tür tarihsel, tikel, somut olayların, bu özellikleri nedeniyle <span class="t13">hiçbir zaman</span> kelimenin gerçek anlamında anlaşılmalarının mümkün olmamasına, başka bir deyişle bilinemez olmalarına karşılık üçüncü gruba giren olaylar, sözü edilen farklı özelliklerinden ötürü aynı zamanda ikinci gruba giren zorunlu hakikatler gibi bilinme ve akılla kavranma imkânına sahiptirler. Ancak onların bu hakikatlerine ulaşılması, anlamlarının kavranabilmesi, içinde yaşadığımız hayatta ve bu hayatta sahip olduğumuz yetilerimiz bakımından mümkün olmayacak, belki ebedi hayata ve mutluluğa, kurtuluşa eriştiğimizde yani insani varlık olma özelliğimizden uzaklaştığımızda mümkün hale gelecektir.</p>

  <p class="p0">Augustinus böylece son tahlilde <span class="t13">imanın akıldan, inanmanın bilmeden farklı ve ondan daha üstün olduğunu söyleyen Aziz Paul&rsquo;le birleşmektedir.</span></p>

  <p class="p0">Ancak ondan farklı olarak inanmayla bilmeyi Birbirinin karşısına adeta birer rakip, birer düşman olarak koymadığı gibi iman etme anlamında inanmanın mantıkî, felsefî bir açıklamasını vermekte, nihayet gelecek bir hayatta bu dünyada kendisine bir imanla inanılan şeyin, mümin için aynı zamanda anlaşılabilir, hakikati görülebilir bir duruma gelmesinin mümkün olduğunu ileri sürmektedir.</p>

  <p class="p0">Augustinus Aziz Paul gibi imanın bilgiden, düşünmeden ve bilgelikten farklı bir şey olduğunu kabul etmekte, ancak bu farklılığı daha yumuşak bir şekilde ortaya koymaktadır. O, aynı şekilde Aziz Paul gibi imanın konusu olan şeyin aklın konusu olan şeyden farklı olduğunu kabul etmekte, ancak imanın konusu olan şeyin Aziz Paul&rsquo;un ileri sürdüğü ölçüde akıl dışı veya akla aykırı olmadığını düşünmektedir. Bu nedenle gelecek bir zamanda imanın akılsallığının görülmesi ve kavranılması imkânını dışlamamaktadır. Augustinus Aziz Paul&rsquo;le birlikte insanı kurtaracak olan şeyin tek başına iman olduğunu, ister bilgili, ister bilgisiz olsun bütün insanların sadece bu imanla ebedi hayata ve mutluluğa sahip olabileceklerini söylemektedir. Ancak bir Hristiyan&rsquo;ın doğanın kendisinden veya akıl hakikatlerinden hareketle Tanrı&rsquo;yı anlama çabalarının da değerli olduğunu ileri sürmektedir.</p>

  <p class="p0">Bununla birlikte Augustinus bir konuda Aziz Paul&rsquo;le tamamen aynı fikirdedir. Bu, <span class="t13">imanın değerini teşkil eden şeyin bilgi değil de irade, özgür irade olduğu konusudur.</span> Augustinus&rsquo;a göre her türlü inanmayı inanma yapan şey, konusu olan şeyi onaylama iradesidir. <span class="t13">Bu irade, inanılan şeyin kendisinden gelmez. Kesin olarak bilinen veya özneye kendisini, kendisinin doğruluğunu açık bir şekilde gösteren bir şeye artık inanılması söz konusu değildir.</span> Bu durum dar anlamında iman için daha da geçerlidir.</p>

  <p class="p0">Aziz Paul Hristiyanlığı meydana getiren şeyin ne olduğu konusunda bir soruya onun &lsquo;iman, sevgi ve ümit&rsquo; olduğunu söylemiş ve böylece imanın yanında başka iki şeyi, ümit ve sevginin önemini vurgulamıştır. Augustinus imanla ümidin ortak olarak sahip oldukları önemli niteliklerinin farkındadır. Ona göre <span class="t13">iman gibi ümit de aklın, akılsal bilginin konusu olmayan bir alanla ilgilidir.</span> Ümit etmek de bilmek olmadığı gibi herhangi bir varlığın veya gerçeğin bilgisinden ileri gelmez. <span class="t13">Ancak gerçekte ve tarihsel, doğa bilimsel veya akılsal anlamda var olmayan, varlığı kanıtlanamayan bir şey ümit edilebilir.</span></p>

  <p class="p0">Nitekim Augustinus birkaç yerde açık olarak kelimenin dar anlamında var olan, gerçekleşmiş olan veya gerçek olduğu kanıtlanan bir şeyin artık ümidin konusu olamayacağını belirtir:</p>

  <p class="p5"><span class="t14">&ldquo;Havari (Aziz Paul) bizi ümidin kurtaracağını söylemiştir. Ümit edilen bir şeyin görülmesi, artık ümit değildir. Kim zaten gördüğü bir şeyi ümit eder? Henüz görmediğimiz bir şeyi ümit etmemizin sonucu ise onu sabırla beklememizdir&rdquo;; &ldquo;İman, ancak henüz gerçekte var olmadığını gördüğümüz bir şeyi ümit içinde bekleme koşuluyla imandır&rdquo; (</span><span class="t15">Tanrı Devleti,</span> <span class="t14">18, 18; 13, 4).</span></p>

  <p class="p0">Burada iman ve ümitle ilgili bu tahlilimize Aziz Paul&rsquo;un Hristiyanlıkla ilgili olarak saydığı üçüncü unsur olan sevgiyi de katmamız gerekir. Augustinus&rsquo;a göre, dünyaya dönük, duyusal arzu anlamında sevginin (cupiditas) &lsquo;gerçek&rsquo; bir nesnesinin olmasına, bu nesnenin duyu organlarıyla kavranıp, duyusal arzunun konusu olmasına karşılık, asıl yani tinsel anlamda sevginin (caritas), terimden genel olarak anlaşılan anlamda &lsquo;gerçek&rsquo; bir nesnesinin var olmadığı söylenebilir. Augustinus için bu ikinci sevgi, Tanrı&rsquo;nın kendisini ve Tanrı&rsquo;dan hareketle insanın kendisini ve başka insanları tümüyle karşılıksız saf, tinsel bir sevgiyle sevmektir. Bu ikinci anlamda sevginin de bu niteliğiyle Augustinusçu iman ve ümitle çok benzer bir özelliğe sahip olduğunu söylememiz mümkündür.</p>

  <p class="p0">Sonuç olarak, Augustinus&rsquo;a göre iman etme anlamında inanmak, terimin alışılagelen anlamında yani dar anlamda bilmek olmamakla birlikte &lsquo;saçma&rsquo; da değildir. İman, yine terimin alışılagelen anlamında akılsal olmamakla birlikte, tümüyle &lsquo;akıl dışı&rsquo;, &lsquo;irrasyonel&rsquo; değildir. İman etmek, hiç şüphesiz anlamak değildir; ama bu iman edilen şeyin, hiçbir şekilde veya hiçbir zaman aklımızla anlaşılamayacağı veya bunun mümkün olmadığı anlamına gelmez. Eğer imanın konusu olan tanrısal hakikati, tanrısal sırrı aklımızla tam olarak anlayabilseydik, insan olmaz, Tanrı olurduk. Eğer Tanrı&rsquo;yı, tanrısal hakikati hiçbir şekilde anlamamız mümkün olmasaydı, bu kez de akla sahip olmamızın, onu anlamayı bu kadar istememizin bir anlamı olmazdı. Bunun gibi Tanrı kendisini aklımızla hiçbir şekilde arayıp, anlamamamızı istememiş olsaydı, bize aklı vermez ve onu kullanmamızı istemezdi. Kendisini sadece akılla aramamızı, akılla Kendisine ulaşmamızı istemiş olsaydı, o zaman da bize peygamberlerini, İsa&rsquo;yı göndermez, kutsal metinlerde kendini açmaz ve gelecek hayatta Kendisini görebileceğimiz, Kendisini kavrayabileceğimiz yönünde bize bir ümit vermezdi.</p>

  <p class="p0">İçinde yaşadığımız dünyada Kendisini, tanrısal hakikati akılla kavramamız mümkün olmadığı için, Tanrı bir bağış olarak bize imanı vermiştir. Ama bu imanın gelecek hayatta salt bir iman olarak kalmaması, akla, kavrayışa, anlamaya dönüşmesi ihtimali yüksektir. Bize düşen bu dünyada bir yandan iman etmek, imanımızı korumak, diğer yandan onun gelecek bir hayatta tam bir kavrayışa dönüşeceğini, dönüşebileceğini ümit etmektir.</p>

  <p class="p0">Böylece Augustinus&rsquo;un iman ile akıl veya iman ile anlama arasındaki ilişkilerle ilgili son sözü şudur:</p>

  <p class="p5"><span class="t14">&ldquo;Anlayabileceğine inan, anlamak için inan. İnan ve anlamayı ümit et.&rdquo;</span></p>

  <p class="p0">&nbsp;</p>

  <p class="p0"><span class="t11">Augustinus ve Bilgi</span></p>

  <p class="p0">Daha önce belirttiğimiz gibi Augustinus felsefeye fazla önem vermediği gibi kendisini de bir filozof olarak ortaya koymaz. Felsefe hakkında çok belirli, hatta dar bir anlayışa sahiptir. Felsefe, Augustinus için dinin hizmetine koşulmuş teolojidir.</p>

  <p class="p0">Bundan ötürü Augustinus&rsquo;ta söz gelimi bir Aristoteles&rsquo;te olduğu gibi doğal bir dünya bilimi, doğa felsefesi anlamında bir felsefeyle karşılaşmadığımız gibi ilerde Aziz Thomas&rsquo;da göreceğimiz türden biri doğal akıldan hareket eden &lsquo;doğal teoloji&rsquo;; diğeri tümüyle kutsal metinlerden hareket eden &lsquo;vahye dayanan teoloji&rsquo; anlamında bir teolojinin var olduğunu düşünmemeliyiz. Augustinus için felsefe teolojidir; teoloji ise &lsquo;kutsal teoloji&rsquo; yani Aziz Thomas&rsquo;ın terminolojisiyle sadece &lsquo;vahiysel teoloji&rsquo;dir.</p>

  <p class="p0">Bu anlayışının sonucu olarak Augustinus&rsquo;un <span class="t13">İtiraflar</span> da dahil olmak üzere bütün eserleri aslında Hristiyan vahyinin temel inançları, dogmaları üzerine yaptığı teolojik şerhlerden veya tefsirlerden ibarettir.</p>

  <p class="p0">Ancak bu durum bir felsefe tarihçisi olarak bizim işimizi zorlaştırmaktadır. Çünkü Augustinus&rsquo;un ele aldığı Hristiyan dogmaları, örneğin insanın yaratılması, Düşüş&rsquo;ü, Üçleme, İsa&rsquo;nın bedenleşmesi, Yargı Günü vb. üzerine olan yorumları dar anlamda ilgi alanımız içinde değildir. Ancak felsefeyle dar anlamda ilişkili olmadığı gerekçesiyle onları bir kenara bırakmamız da mümkün değildir; çünkü Augustinus&rsquo;un felsefesi bu teolojik yorumlardan, tefsirlerden ibarettir.</p>

  <p class="p0">Augustinus&rsquo;un görüşleri içinde hangilerinin felsefî veya daha çok felsefî, hangilerinin teolojik veya daha ziyade teolojik olarak adlandırılabileceği kolay bir sorun değildir. Örneğin Augustinus <span class="t13">Eski Ahit</span>'in <span class="t13">Yaratılış</span> kitabını ele alıp Tanrı&rsquo;nın dünyayı niçin, ne zaman, nasıl ve neye göre meydana getirmiş olduğunu sorup, bu konuda görüşler ileri sürdüğünde, yaptığı şeyin teoloji mi felsefe mi olduğu veya onda teolojinin nerede bitip, felsefenin nerede başladığına karar vermek çok zordur.</p>

  <p class="p0">Bunları göz önünde bulundurup, felsefe terimini zorunlu olarak biraz genişleterek kullanmak kaydıyla Augustinus&rsquo;un, Tanrı&rsquo;ya, doğaya, insana, topluma, devlete ilişkin &lsquo;felsefî&rsquo; düşüncelerinden, öğreti ve kuramlarından söz etmemiz mümkündür. Buna öncelikle bilgi konusuna ilişkin görüşlerinden başlayabiliriz.</p>

  <p class="p0">Bir önceki bölümde iman konusuna yaklaşımını anlatırken Augustinus&rsquo;un bilgi konusundaki görüşlerine biraz temas ettik. Bu bölümde Augustinus&rsquo;un iman-akıl, inanma-bilme ilişkileriyle ilgili öğretisini bir yana bırakarak ilgimizi daha dar anlamda epistemoloji alanına ait görüşleri üzerine yoğunlaştıracağız.</p>

  <p class="p0">Ancak bunun için de önce Augustinus&rsquo;un bilgiye, bilgi olayına yaklaşımının bir özelliğinden söz etmemiz gerekmektedir: Augustinus öncesi felsefede, aralarında büyük farklar olmakla birlikte felsefe okulları genel olarak epistemoloji alanına giren sorunları bilginin kendisiyle yani onun varlığı, imkânı, kaynağı, sınırları gibi sorular üzerinde yoğunlaştırmışlardır. Bu okullar bilgi olayına Septikler gibi &lsquo;acaba bilgi mümkün müdür?&rsquo; veya Aristoteles gibi &lsquo;acaba bilgide aklın veya deneyin rolü nedir?&rsquo; veya Stoalılar gibi &lsquo;acaba doğru bilginin ölçütleri nelerdir?&rsquo; şeklinde sorular sorarak yaklaşmışlardır. Oysa Augustinus&rsquo;un bilgiyle ilgili soruları, bu anlamda bilginin kendisiyle ilgili sorular değildir, Tanrı&rsquo;nın kendisiyle, insanın Tanrı&rsquo;yla, hakikatin Tanrı&rsquo;yla ilişkisine ait deyim yerindeyse teolojik sorulardır. Böylece, Augustinus bilgiyle ilgili olarak şu tür soruları ortaya atar: &lsquo;Bilgi bizi Tanrı&rsquo;ya ulaştırmak bakımından ne işe yarar veya bir işe yarar mı?&rsquo;, &lsquo;Hangi bilgi bizi daha çok Tanrı&rsquo;ya götürür?&rsquo; veya &lsquo;Tanrı neden doğru bilginin, hakikatin teminatıdır?&rsquo;</p>

  <p class="p0">Augustinus&rsquo;un bilgi kuramının geleneksel konuları üzerinde görüşler ileri sürdüğünde Platoncuların bilinen tezlerini tekrarladığı görülür. Bunlar örneğin, duyusal bilgi ile akılsal bilgi arasında ayrım yapan, duyumun, hafızanın, hayal gücünün, akılsal düşünmenin ne olduğunu, nasıl işlediğini Platoncu yönde açıklayan görüşlerdir. Ancak Augustinus Platonculuğun bu konulardaki bilinen görüşlerini tekrarlarken bile onları yorumlar ve onlardan kendi teolojik amacına uygun sonuçlar çıkarır.</p>

  <p class="p0">Bu yaklaşım tarzının başarılı bir uygulamasını Augustinus&rsquo;un daha önce değindiğimiz <span class="t13">akıl hakikatleri</span> kuramında görebiliriz. Aslında Augustinus bu kuramda tümüyle Platoncudur. Platon gibi gerçek bilginin konusunun, ezeli ebedi, değişmez (immutable) ve zorunlu nesneler olduğunu savunur. Platon gibi Augustinus için de gerçek bilgi, <span class="t13">matematik ve mantıksal doğrulardan</span> meydana gelir ve bu doğruları kavrayan yeti, Platon gibi Augustinus için de saf akıldır.</p>

  <p class="p0">Ne var ki, Platon&rsquo;un bu tür bilgilerin varlığından İdealar dünyasının varlığına, İdealar dünyasının kendisinden de İyi İdeasının varlığına geçmesine karşılık; Augustinus bu bilgilerden bunların konuları olan, doğruların varlığına, bu sonuncuların varlığından ise bu doğruları bu özellikleriyle yaratan, böylece onların bu özelliklerinin teminatını teşkil eden Hristiyan Tanrı&rsquo;sının varlığına geçer.</p>

  <p class="p0">Aslında Augustinus&rsquo;un bu geçişi de, özü bakımından Platoncudur. Ancak Augustinus&rsquo;ta yine de yeni olan bir şey vardır. Bu ileride Descartes&rsquo;ın da Tanrı&rsquo;nın varlığına geçerken kendisinden hareket edeceği şu şeydir:</p>

  <p class="p0">Augustinus ruhta sözünü ettiğimiz türden doğruların varlığından hareket eder. Ancak ona göre insan sadece bu tür doğruları görmekle kalmamakta; aynı zamanda onların bu sözü edilen <span class="t13">özelliklere sahip olduğunu</span> da kavramaktadır. Daha açık bir ifadeyle insan sadece yedi ile üçün on ettiğini bilmekle kalmamakta, <span class="t13">bunun her zaman, ezeli ebedi olarak, zorunlu olarak böyle olduğunu</span> kavramaktadır.</p>

  <p class="p0">Peki ama insan nasıl olup da bu tür doğruların ve onların sahip olduğu bu özelliklerin bilgisini edinebilmektedir? Çünkü insan kendisinin hiç de bu özelliklere sahip olmayan bir varlık olduğunu bilmektedir. Etrafında gördüğü nesneler de kendisi gibidir. Onlar da eksik, kusurlu, değişme içinde olan olumsal varlıklardır. Duyu organları aracılığıyla onlar hakkında edindiği bilgiler de aynı özelliğe sahiptir.</p>

  <p class="p0">O halde bu doğruların kaynağı, ne doğal nesneler ne de insanın kendisi olabilir. Öte yandan bu tür doğrular vardır ve onlar bu sözü edilen özelliklere sahiptir. O halde onların kaynağı, onları meydana getiren, yaratan, onlara bu özellikleri veren ve böylece bu özelliklerinin teminatı olan bir başka varlık olmalıdır. Bu varlık Tanrı&rsquo;dır.</p>

  <p class="p0">Augustinus&rsquo;un işte bu akıl yürütmesi, akıl hakikatlerinin sözünü ettiğimiz özelliklerinin yani mükemmelliklerinin, insanın kendisini aşan bir Tanrı&rsquo;ya gönderdiğini düşünmesi yenidir.</p>

  <p class="p0">Augustinus&rsquo;un bilgi kuramı alanında, farklı ve yeni bir unsur içeren bir diğer akıl yürütmesi, bilginin imkânı ve kesinlik problemiyle ilgili olarak yine Descartes&rsquo;ı, ancak bu kez onun ünlü &lsquo;Düşünüyorum, o halde varım&rsquo; şeklindeki kanıtını önceleyen bir argümanıdır.</p>

  <p class="p0">Augustinus bunu da bir önceki tezi gibi bilginin varlığı, imkânı veya ölçütleri ile ilgili epistemolojik araştırmasının bir parçası olarak ortaya koymaz; Üçleme (Teslis) dogmasını ele aldığı ve yaratılmış dünyada Üçleme&rsquo;nin çeşitli izlerini göstermeye çalıştığı bir akıl yürütmesi vesilesiyle geliştirir. Ancak bu vesileyle kendine uyguladığı içe bakış yöntemi aracılığıyla bilgide kesinlik meselesinin önemli bir boyutuna, öznenin kendi varlığının araçsız bilgisine dayanan kesinlik boyutuna veya bilincine temas eder.</p>

  <p class="p0">Sözünü ettiğimiz araştırma veya akıl yürütme <span class="t13">Tanrı</span> Devleti&rsquo;nin 11. kitabında yer almaktadır. Augustinus Kutsal Üçleme&rsquo;nin her alanda, hatta felsefenin fizik, mantik, ethik olarak üçe bölünmesinde kendini gösterdiğini belirttikten sonra insanın kendisine geçer; insanda da böyle bir üçlemenin veya üçlü varlığın bulunup bulunmadığını sorar ve ı) bizim varlığımızı Tanrı&rsquo;dan aldığımız gibi ıı) bilgimiz veya bilimimizin doğruluğunu da O&rsquo;nda bulduğumuzu, ııı) nihayet mutluluğumuzun kaynağında da O&rsquo;nun sevgisinin bulunduğunu ileri sürer. Bu üç gözleme dayanarak kendimizde de söz konusu Üçleme&rsquo;nin bir örneğini bulduğumuzu belirtir:</p>

  <p class="p5"><span class="t14">&ldquo;Şüphesiz kendimizde de Tanrı&rsquo;nın yani en yüksek Üçleme&rsquo;nin bir imgesini bulmaktayız. Ancak (kendimizde bulduğumuz) bu imge Tanrı&rsquo;ya eşit olmamakla, tersine O&rsquo;nunla aynı ölçüde ezeli (co-eternal) olmadığı, tek kelime ile aynı töze sahip (consubstantial) olmadığı için O&rsquo;ndan çok uzak olmakla birlikte gene de doğa bakımından bütün eserlerine oranla O&rsquo;na daha yakın bir imgedir. Çünkü biz de</span> <span class="t15">varız,</span> <span class="t14">var olduğumuzu</span> <span class="t15">biliyoruz</span> <span class="t14">ve var olmaktan ve bunu bilmekten zevk</span> <span class="t15">alıyoruz.</span> <span class="t14">Ayrıca bu üç şeyde hiçbir yanılgıyla karşılaşmamaktayız. Çünkü bunlarda dışımızda bulunan şeyleri, örneğin görmeyle renkleri, işitmeyle sesleri, koklamayla kokuları, tatmayla tatları ve dokunmayla yumuşak veya sert şeyleri algılamamızda olduğu gibi &ldquo;herhangi bir duyusal algımızdan yararlanmıyoruz.&rdquo; Bütün bu duyusal nesnelerle ilgili olarak düşüncemizin kavradığı onların kendileri değildir, &ldquo;onları yansıtan imgelerdir.&rdquo; Belleğimiz bu imgeleri korur ve bizi gerektiğinde onların imgeleri oldukları nesneleri arzu etmeye yöneltir. Ancak burada (yani kendime dönük soruşturmamda) hayal gücünün hiçbir aldatıcı imgesi olmaksızın doğrudan doğruya kendi gücümle &ldquo;var olduğumdan, bildiğimden ve varlığımı sevdiğimden eminim.</span></p>

  <p class="p5"><span class="t14">Bu doğrularla ilgili olarak Akademik (Şüphecilerin) hiçbir itirazı benim bu güvenli konumumu sarsamaz. Onlar bana boşuna &lsquo;Peki ya (bu bilginde) aldanıyorsan?&rsquo; diye karşı çıkacaklardır Ama</span> <span class="t15">eğer aldanıyorsam, varım;</span> <span class="t14">çünkü</span> <span class="t15">var olmayan, aldanamaz.</span> <span class="t14">O halde eğer aldanıyorsam, demek ki varım. Eğer aldanıyorsam varsam, var olduğuma dair inancımda nasıl aldanmış olabilirim? Çünkü aldanıyorsam var olduğum kesindir. Böylece aldanan bir insan olarak aldandığını halde bile varsam, var olduğuma ilişkin bilgimde aldanmış olamam. Dolayısıyla</span> <span class="t15">bildiğimi bilmemde aldanıyor olamam.</span> <span class="t14">Böylece nasıl var olduğumu biliyorsam, bildiğimi de biliyorum ve bu varlığı, bilgiyi sevdiğimde ona bu üçüncü şeyi, aynı ölçüde kendisinden emin olduğum onlara olan sevgimi de ekliyorum&rdquo; (</span><span class="t15">Tanrı Devleti,</span> <span class="t14">11,</span> <span class="t15">26</span><span class="t14">)</span><span class="t15">.</span></p>

  <p class="p0">Augustinus&rsquo;un &lsquo;Aldanıyorsam o halde varım&rsquo;la ilgili bu akıl yürütmesini Descartes&rsquo;ın &lsquo;Düşünüyorum o halde varım&rsquo; argümanıyla birleştiren veya ondan ayıran şeylerin neler olduğunun incelemesine girmeden bazı noktalara işaret etmek istiyoruz.</p>

  <p class="p0">Bunlardan ilki Descartes ve Augustinus&rsquo;un bu akıl yürütmelerindeki amaçları ile ilgilidir. Descartes&rsquo;ın akıl yürütmesinin amacı, kendisinden şüphe edilemez sağlam bir bilginin varlığını ortaya koymaktır. Buna karşılık Augustinus&rsquo;un amacı, yaptığımız alıntıda görüldüğü gibi, var olduğunu, bunu bildiğini ve nihayet var olmayı sevdiğini ortaya koyarak insan ruhunda tanrısal üçlemenin bir uzantısının varlığını göstermektir. İkinci olarak Descartes bu sağlam, kendisinden şüphe edilemez bilginin ne duyusal, ne akılsal hakikatlerin bilgisi olmayıp, insanın sadece kendi kendisinin varlığına ilişkin bilincinden ibaret olduğu sonucuna varır. Buna karşılık Augustinus ruhunda bulduğu matematiksel veya mantıksal bilgilerin varlığından ve doğruluğundan hiçbir zaman şüphe etmez. Son olarak Descartes&rsquo;ın ruhunda bulduğu mükemmellik fikrinden Tanrı&rsquo;ya, Tanrı&rsquo;nın kendisini aldatamaz olduğu fikrinden de matematiksel ve dış dünyaya ait bilgilerin güvenilirliğine geçmesine karşılık, Augustinus söz konusu matematiksel akılsal bilgilerin varlığının bizzat kendisinden Tanrı&rsquo;nın varlığına geçmeyi tercih eder.</p>

  <p class="p0">Fakat amacı ne olursa olsun Augustinus&rsquo;un burada bilgi kuramına yeni bir unsuru soktuğunu, daha önce varlığını kabul ettiği duyu bilgileri ve akıl bilgilerinin yanına bu kez insanın kendi kendisine ilişkin bilgisi veya bilinci diye adlandırmamız mümkün olan yeni bir bilgi türünü eklediğini görüyoruz. Bunun en azından diğer iki bilgi türü kadar içerikli bir bilgi olduğu da anlaşılmaktadır. Çünkü Augustinus sözünü ettiği yöntemle kendine dönüp bizzat kendisini düşündüğünde kendisinin <span class="t13">var olduğunu,</span> var <span class="t13">olduğunu bildiğini,</span> nihayet <span class="t13">var olmayı ve bilgiyi seven bir varlık olduğunu</span> görmektedir.</p>

  <p class="p0">Acaba Augustinus&rsquo;un bu zihin deneyini Gazali&rsquo;nin <span class="t13">el-Munkız min ad- Dalâl</span> adlı eserinde sözünü ettiği ünlü şüphesi ve bu şüpheden kurtulma deneyi ile de karşılaştırabilir miyiz? Bu bazı açılardan mümkündür. Gazali söz konusu şüphe etme ve sonunda şüpheden kurtulma deneyinde, Augustinus&rsquo;tan farklı olarak ve Descartes&rsquo;a benzer bir biçimde tümüyle bilgiyle, bilgide kesinlik meselesiyle ilgili bir soruşturmadan hareket etmektedir. Gazali yine Augustinus&rsquo;tan farklı olarak ve Descartes&rsquo;a benzer bir biçimde gerek duyu bilgilerini gerekse akıl hakikatlerini ele alarak, onlardan şüphe etmenin mümkün olduğunu ileri sürmektedir. Bu deneyin sonunda şüphesinin gereksizliğinden, akıl hakikatlerinin doğruluğundan, gerek Descartes&rsquo;tan, gerekse Augustinus&rsquo;tan farklı olarak Tanrı&rsquo;nın ruhuna attığı bir nur veya ışık sayesinde emin olduğunu söylemektedir. Oysa gerek Descartes&rsquo;ta gerekse Augustinus&rsquo;ta şüphe, böyle bir dış, tanrısal yardıma ihtiyaç göstermeksizin öznenin bizzat kendisinin kendisinden şüphe etmesinin mümkün olmadığını gördüğü bir akıl yürütme deneyi sonucunda ortadan kalkmaktadır. Bununla birlikte Augustinus&rsquo;un akıl hakikatlerinin doğruluğunu Tanrı&rsquo;nın kendisinde araması ve onların teminatını Tanrı&rsquo;nın kendisinde görmesi, Gazali&rsquo;nin şüpheden kurtulma deneyinin temeline Tanrı&rsquo;nın ruhuna attığı ışığı koymasıyla belli ölçüde benzerlik göstermektedir.</p>

  <p class="p0">Augustinus&rsquo;un bilgi kuramı veya bilgiye ilişkin görüşleri içinde ele alacağımız üçüncü önemli tezi bilginin bir aydınlanma (illumination) olduğu yönündeki ünlü öğretisidir. Ancak bu öğretinin ne olduğunu açıklamak için yine bazı bilgiler vermemiz gerekmektedir.</p>

  <p class="p0">Hristiyan düşüncesinin Philon ve Aziz Yuhanna&rsquo;dan başlayarak, Platon&rsquo;un İdealar dünyasını Tanrı&rsquo;nın aklına yani Kelam&rsquo;a özdeş kıldığını biliyoruz. Bu görüş, doğal olarak insan ruhunun ezeli-ebedi, zorunlu hakikatler dünyasını algılamasında Kelam&rsquo;ın kendisinin bir katkısı olduğu anlamına gelmektedir.</p>

  <p class="p0">Plotinos&rsquo;ta üç hipostazdan ikisinin yani Akıl ile Ruh&rsquo;un Bir&rsquo;den çıktığını ve onlar arasında bir öncelik-sonralık sırası veya hiyerarşisi bulunduğunu biliyoruz. Ayrıca Plotinos&rsquo;ta daha yukarıda bulunan bir hipostazın, kendisinin altında bulunan hipostazla ilgilenmediğini, hatta onu bilmediğini, buna karşılık aşağıda bulunan hipostazın gözlerini yukarıya dikip ona ulaşmaya çalıştığını biliyoruz.</p>

  <p class="p0">Ancak Hristiyan öğretisi, Üçleme&rsquo;nin üç şahsı arasındaki ilişkiyi böyle hiyerarşik bir ilişki olarak tanımlamadığı gibi ruhla Tanrı arasındaki ilişkilerle ilgili olarak da Plotinos&rsquo;tan farklı düşünmektedir. Çünkü Tanrı&rsquo;yı insan ruhuna kayıtsız, herhangi bir biçimde onunla ilgilenmeyen bir varlık olarak tanımlamamaktadır. Hristiyan öğretisi Yeni-Platonculuğun tersine, Augustinus&rsquo;un da sık sık söylediği gibi, <span class="t13">insan ruhunun Tanrı&rsquo;da olmasından çok Tanrı&rsquo;nın insan ruhunda olduğunu</span> ileri sürmektedir. Bu görüş Tanrı&rsquo;nın insanı kendi imgesinde yarattığı, onu sevdiği, kolladığı, hatta onu kurtarmak için oğlunun acı çekmesine izin verdiği şeklindeki ana tezi tarafından da desteklenmektedir.</p>

  <p class="p0">Yeni-Platonculuğun Ruh&rsquo;un Akıl&rsquo;a, oradan da Bir&rsquo;e kadar yükselmesinin mümkün olduğunu ve bunu Akıl&rsquo;ın veya Bir&rsquo;in kendisinden gelecek bir yardıma ihtiyaç göstermeksizin başarabilecek bir kabiliyette olduğunu savunduğunu biliyoruz. Oysa Hristiyanlık ruhun Tanrı&rsquo;ya yükselmesinde ruhun kendisi tarafından gösterilecek iyi niyete, çabaya büyük önem vermekle birlikte bu kurtuluşun ruhun kendi gücüyle gerçekleşmesinin mümkün olmadığını savunmaktadır.</p>

  <p class="p0">Son olarak Platon ve Plotinos ruhun İdealar alemine, Akıl&rsquo;a yükselmesinde onun kendi kapasite, güç veya yeteneğini vurgulamakla birlikte, Tanrı ile geri kalan varlıklar arasındaki ilişkiyi bir su kaynağıyla ondan çıkan su veya Güneş&rsquo;le ondan çıkan ışınlar arasındaki ilişkiye benzetmektedir. Olaya insan bilgisi açısından baktığımızda da, yine onların her ikisi de görünen veya bilinen şeylerin bu ışık sayesinde görünür ve bilinir hale geldiğini söylemektedir. Böylece, hem Platon hem de Plotinos, nasıl ışık olmadığı zaman duyusal gözün duyusal nesneleri görmesi mümkün değilse, Tanrı olmadığı zaman aklın da akılsal hakikatleri algılamasının söz konusu olmadığı sonucuna varmaktadırlar.</p>

  <p class="p0">İşte Augustinus&rsquo;un aydınlanma öğretisinin gerisinde yatan bu verilerdir. Augustinus bunlara dayanarak bilgide ruhun sözü edilen akıl hakikatlerini algılamasını, onun tanrısal akıl veya Kelam tarafından aydınlatılmasına bağlamaktadır. Başka bir ifadeyle Augustinus, bu tür hakikatlerin bilgisinde veya akıl tarafından kavranmasında ruhun veya aklın kendisinin kendi imkânlarıyla Kelâm&rsquo;a yükselip, ona nüfuz etmesinden, ondan pay almasından çok Kelâm&rsquo;ın kendisinin onu aydınlattığı, onu bilen varlık kıldığı görüşünü savunmaktadır. Ayrıca bu görüş Augustinus&rsquo;un insan ruhunun akılsal hakikatleri kavrarken tanrısal akla katıldığı, ona nüfuz ettiği şeklinde ortaya çıkabilecek tehlikeli bir sonuçtan kaçınmasına da imkân vermektedir. Augustinus&rsquo;a göre nasıl ki, akılsal varlıklar, akılsal hakikatler olarak varlıklarını ve sahip oldukları özelliklerini Tanrı&rsquo;dan, daha doğrusu Kelâm&rsquo;dan alıyorsa, ruhumuz veya aklımızın da onları kavrarken aslında Tanrı veya Kelâm tarafından aydınlatılması söz konusudur.</p>

  <p class="p0">Augustinus&rsquo;un bu öğretisinin ana tezi ve amacı açıktır; ama bu aydınlanmanın nasıl işlediği, ayrıntıları pek açık değildir; bundan ötürü de Ortaçağ&rsquo;da onun üzerinde çok tartışma yapılmıştır. Augustinus&rsquo;un bu konudaki tek açıklaması, değindiğimiz gibi, Platon ve Plotinosçu kuramda Güneş ve güneş ışıklarıyla ilgili benzetmeye dayanan açıklamadır. Buna karşılık Augustinus&rsquo;un bu aydınlanmayla ilgili son sözünün şu olduğunu söyleyebiliriz: Nasıl ki İsa&rsquo;nın bir Hristiyanın içinde, ruhunda bulunduğu ve onu içinden eğittiği söylenmekteyse, aynı şekilde onun insanın zihninde, aklında bulunduğu, onu eğittiği ve ona hakikatleri öğrettiğini söylemek gerekir.</p>

  <p class="p0">&nbsp;</p>

  <p class="p0"><span class="t11">Augustinus ve Tanrı</span></p>

  <p class="p0">Augustinus her şeyin kaynağının Tanrı olduğu konusunda Plotinos&rsquo;la aynı görüştedir. Tanrı, gerçeklik olarak <span class="t13">şeylerin varlığının,</span> Akıl veya Kelam olarak <span class="t13">şeylerin hakikatinin</span> ve kendinde İyi veya en yüksek İyi olarak <span class="t13">şeylerdeki iyiliğin</span> kaynağıdır. Böylece daha önce işaret ettiğimiz gibi Augustinus, Tanrı&rsquo;nın felsefenin tüm alanını kuşattığını, çünkü onun üç ana disiplininin yani doğa bilimi, mantık ve ahlakın Kendisine bağlı olduklarını söyler.</p>

  <p class="p0">Bununla birlikte Augustinus&rsquo;un Tanrı anlayışı, Plotinos&rsquo;un Tanrı veya Bir anlayışına tam olarak uymaz, çünkü Plotinos&rsquo;ta Tanrı veya daha doğrusu Bir, daha önce gördüğümüz gibi, Varlık, Akıl ve Ruh&rsquo;un kaynağı olmakla birlikte onların ötesinde, üstünde bulunur. <span class="t13">Oysa Augustinus&rsquo;ta Tanrı Varlık, Akıl ve Ruh&rsquo;un ta kendisidir.</span></p>

  <p class="p0">Böylece Plotinos&rsquo;un varlık-üstü olan Bir&rsquo;i, varlık olan Akıl&rsquo;ı ve hayat olan Alem Ruhu, Augustinus&rsquo;ta üç kişiden, Varlık olan Baba, Akıl olan Oğul ve Ruh olan Kutsal Ruh&rsquo;tan meydana gelen Üçleme&rsquo;ye, daha doğrusu Üçleme&rsquo;nin birliğine dönüşür.</p>

  <p class="p0">Plotinos&rsquo;ta Bir&rsquo;in, taşma yoluyla Akıl üzerinden Alem Ruhu&rsquo;na geçerek maddeye uzanmasına karşılık Augustinus&rsquo;ta evren <span class="t13">tek bir defada gerçekleşen bir yaratımın</span> konusudur.</p>

  <p class="p0">Plotinos&rsquo;ta evrenin ezeli ve ebedi olmasına karşılık, Augustinus&rsquo;ta onun başlangıcı olduğu gibi bir sonu da olacaktır.</p>

  <p class="p0">Nihayet Plotinos&rsquo;ta Bir&rsquo;in hareketsiz olmasına ve ruhun ona doğru hareket etmesine, yönelmesine karşılık, Augustinus&rsquo;ta Tanrı&rsquo;sının kendisi de ruha doğru hareket eden etkin bir iradedir.</p>

  <p class="p0">Augustinus&rsquo;un felsefesinin iki ana konusu, Tanrı ve insandır. Buna karşılık fizik doğa Augustinus&rsquo;un düşünce dünyasında hiçbir zaman insanla karşılaştırılabilir bir öneme sahip değildir.</p>

  <p class="p0">Augustinus doğanın düzeni, birliği, yasallığı, akılsallık ile uyumunun, yaratılmış varlıkların çeşitlilik ve güzelliğinin, insanı onun yaratıcısı olan Tanrı&rsquo;ya götürebileceğini kabul eder. Ama Tanrı&rsquo;ya doğadan hareketle gitmeyi, O&rsquo;nu doğadan hareketle kavramayı fazla değerli bulmaz. Çünkü insanın doğada Tanrı&rsquo;yı görebilmesi için önce &ldquo;ona uygun bir şekilde bakması&rdquo; yani onda Tanrı&rsquo;yı araması, Tanrı&rsquo;yı bulabileceğine inanarak, böyle bir ihtiyacı duyarak onun üzerinde düşünmesi gerekir. Augustinus&rsquo;a göre <span class="t13">doğayı bilenin Tanrı&rsquo;yı bilmesinden çok Tanrı&rsquo;yı kavrayanın doğanın ne olduğunu bilmesi, onun anlamını kavraması</span> söz konusudur:</p>

  <p class="p5"><span class="t14">&ldquo;Dünya kendisini sorgulayanlara, onlar aynı zamanda kendisini yargılayabilecek bir yetiye sahip değillerse cevap vermez&rdquo; (</span><span class="t15">İtiraflar,</span> <span class="t14">10, 6).</span></p>

  <p class="p0">Başka bir deyişle Augustinus&rsquo;a göre:</p>

  <p class="p5"><span class="t14">&ldquo;Bizi varlıklarının bağlı olduğu bir varlığı (Tanrı&rsquo;yı) onaylamaya zorlayacak olan şey, doğal nesnelerin kendileri değildir; tersine bizi O&rsquo;na götürecek, bu nesnelerin üzerinde onların bir Yaratıcısını kabul etmeye yönlendirecek olan şey, bu nesnelere karşı sahip olacağımız uygun tutumdur&rdquo; (Armstrong, 396).</span></p>

  <p class="p0">Augustinus Tanrı&rsquo;nın duyusal, görünür dünyayı kendisini göstermesi, kendisine işaret etmesi, hatta kendisinin varlık ve büyüklüğünü, iyilik ve ihtişamını ilan etmesi için yarattığını söyler, ama <span class="t13">Yaratıcının kendisini en mükemmel bir tarzda yine de doğada değil, insan ruhunda gösterdiğini,</span> insan ruhuna açtığını düşünür. Bundan ötürü Augustinus&rsquo;a göre doğru bir Tanrı araştırması, doğadan değil, insandan, insanın kendi ruhuna bakmasından, kendi ruhunda Tanrı&rsquo;nın varlığını aramasından geçmek zorundadır.</p>

  <p class="p0">Böylece Augustinus doğada Tanrı&rsquo;nın izini görür, ama O&rsquo;nun varlığını kanıtlamak ve doğasını anlamak için iki şeyden, ı) insan ruhunda bulunan ezeli-ebedi, değişmez, zorunlu hakikatlerin bilgisinden, ıı) insan ruhunda kendisini gösteren O&rsquo;nu arama yönündeki vazgeçilmez arzudan hareket etmeyi daha doğru bulur.</p>

  <p class="p0">Birinciyle ilgili olarak yaptığı akıl yürütme, Augustinus&rsquo;u daha önce değindiğimiz biçimde, bizde bizi aşan bir varlığın, insan olmamızdan kaynaklanan özelliklerimizle açıklamamızın mümkün olmadığı bir varlığın var olması gerektiği görüşüne götürür.</p>

  <p class="p0">İkinciyle ilgili olarak üzerinde sürekli olarak durduğu olgu ise ruhumuzun, içinde bulunduğu fiziksel doğaya ait varlıklarla, onların kendisine sağladığı bilgiler, verdiği haz ve sevinçlerle doymaması olgusudur. Bu Augustinus&rsquo;a şunu gösterir: İnsan huzursuz bir varlıktır, içinde bulunduğu durumdan memnun değildir, sürekli olarak kendisini, duygularını, isteklerini sorgulamakta, tereddüt, şüphe ve korku içinde yaşamaktadır. Bu tatminsizlik ve ızdırap, bulunduğu durumdan memnun olmama hali ona asıl yerinin başka bir yer ve aradığı şeyin başka bir şey olduğunu gösterir. İnsanın aradığı, oluş değil varlıktır; haz değil sevinç ve mutluluktur, gelip geçicilik değil ebediliktir. Bu arayışın sonucunda Augustinus&rsquo;un kendi kişisel arayışında olduğu gibi Tanrı&rsquo;yı bulduğunda huzur ve sükûna kavuşmakta, güven bulmakta, mutlu olmaktadır.</p>

  <p class="p0">İnsan ruhundan Tanrı&rsquo;ya giden bu yol neden daha başarılı bir yoldur? Çünkü <span class="t13">insan Tanrı&rsquo;ya doğadan daha yakındır,</span> çünkü insanın doğa içindeki konumu doğanın kendisinden daha yukarıda olup, o, Tanrı tarafından, kendi suretinde, kendisine benzer bir biçimde yaratılmıştır. Çünkü Tanrı insanın ruhuna kendi nefesinden üflemiştir. O halde Tanrı&rsquo;yı anlamak, O&rsquo;na ulaşmak için fizik doğaya değil, kendimize, kendi ruhumuza, varlığımızın fizik doğaya ait olan kısmına değil, ruhsal, tinsel kısmına bakmamız gerekir. Ona baktığımızda göreceğimiz şeyler, yukarıda sözünü ettiğimiz iki şey, <span class="t13">ezeli-ebedi, değişmeyen, zorunlu hakikatlerin kendileri</span> ve <span class="t13">ruhumuzun sonsuz Tanrı arayışı</span> olacaktır.</p>

  <p class="p0">Ne var ki, Augustinus bu arayışımızın sonunda Tanrı&rsquo;yı ruhumuzda bulup, ezeli ebedi hakikatler aracılığıyla veya onların arasından Tanrı&rsquo;yı görmemiz mümkün olsa bile bunun Tanrı&rsquo;nın içinde bulunduğumuz dünyada ve sahip olduğumuz sınırlı ve kusurlu yapımız içinde bize <span class="t13">kendini tümüyle açacağı</span> veya O&rsquo;nun varlığının, özünün, hakikatinin bilgisine sahip olabileceğimiz anlamına gelmeyeceği konusunda bizi uyarır. Daha önce değindiğimiz gibi doğada, kendi ruhumuzda, ezeli ebedi, zorunlu hakikatlerde bulduğumuz bu izler, bizi Tanrı&rsquo;ya götürecektir, ama O&rsquo;nun derin veya gizli doğasına ve bu doğanın bilgisinin tam anlamıyla kavranmasına götürmeyecektir.</p>

  <p class="p0">Augustinus&rsquo;un Tanrı&rsquo;sı daha önce belirttiğimiz gibi Hristiyanlığın Tanrı&rsquo;sı ile Platon&rsquo;un, daha doğrusu Plotinos&rsquo;un Tanrı&rsquo;sının bir sentezidir. Bu sentezde Hristiyanlıktan gelen birçok unsurla, Plotinosçu gelenekten gelen unsurlar birbirleriyle belli bir süreden beri bir arada bulunmaktaydılar. Augustinus bir yandan bu iki gelenekten gelen ve birbirleriyle belli uyuşma içinde olduğu görülen unsurları vurgularken, diğer yandan Plotinos&rsquo;un T anrı&rsquo;sının Hristiyanlığa uymayan niteliklerinin neler olduğu konusu üzerinde durup, onları eleştirir ve Hristiyan Tanrı&rsquo;sında Plotinos&rsquo;un Tanrı&rsquo;sında olmayan, Hristiyan Tanrı tasavvuruna özgü olan unsurların neler olduğunu, onların değerini meydana getiren şeyin ne olduğunu ortaya koymak suretiyle bu eleştirisini güçlü kılar.</p>

  <p class="p0">Augustinus Plotinos&rsquo;un Tanrı&rsquo;yla ilgili iki ana tezine büyük ölçüde katılır. Bunların ilki Tanrı&rsquo;nın özü itibariyle aklın üzerinde yer alan bir varlık olmasından ötürü akılsal olarak kavranamayacağı, hatta insanı bir dille, insanı kavramlarla O&rsquo;nun üzerinde konuşulamayacağı, ikincisi Tanrı üzerine konuşmada, O&rsquo;nun ne olduğunu söylemekten çok ne olmadığını söylemenin yani negatif teoloji yapmanın daha uygun bir konuşma biçimi olacağıdır.</p>

  <p class="p0">Öte yandan nasıl ki Plotinos bir yandan Bir üzerinde konuşmanın mümkün olmadığını söyleyip, onun üzerinde bir hayli konuşmuşsa, Augustinus da bize bir yandan Tanrı üzerinde konuşmanın mümkün olmadığını veya O&rsquo;nu ancak olumsuz terimlerle tanımlamanın doğru olduğunu söyler ama öte yandan O&rsquo;nun hakkında konuşur, hatta çok konuşur. Aslında Augustinus&rsquo;un tüm eser ve yazıları onun Tanrı üzerinde konuşmasından başka bir şey değildir.</p>

  <p class="p0">Ancak Augustinus&rsquo;un Tanrı üzerine konuşması Plotinos&rsquo;un konuşmasına göre doğal olarak çok daha &lsquo;pozitif&rsquo; çok daha &lsquo;antropomorfik&rsquo; bir konuşmadır. Augustinus Tanrı&rsquo;ya varlık, birlik, basitlik, değişmezlik, ezeli-ebedilik, gayrı maddilik gibi Platon veya Plotinos&rsquo;un itiraz etmeyeceği türden tümüyle soyut, metafizik nitelikler yükler. Bunlarla aynı kategoride olmamakla birlikte O&rsquo;na yine bu filozoflara aykırı düşmeyecek ve onların da kabul ettikleri akıl, bilgelik, iyilik, güzellik, adalet gibi ahlâkî ve estetik bazı diğer nitelikler izafe eder. Ama bunlarla yetinmez. Tanrı&rsquo;ya bunların yanı sıra bu gelenekten gelen bir filozofun kabul etmekte zorlanacağı, fakat Hristiyan Tanrı&rsquo;sının da özünü, ruhunu oluşturan irade, bağışlama, inayet, sevgi, şefkat, merhamet, hatta öfke, nefret, intikamcılık gibi tümüyle insanî, tümüyle psikolojik bazı özellikler mal etmekten korkmaz. Bu arada Platon-Plotinosçu geleneğin Tanrı ile ilgili olarak geliştirmiş olduğu ünlü mecazları, örneğin güneş, ışık mecazlarını sık sık kullandığı gibi bunlara Hristiyan geleneğin Tanrı&rsquo;yı, Tanrı ile insan arasındaki ilişkileri tasvir etmek için kullandığı, &lsquo;baba, oğul, kuzu, sürü, çoban&rsquo; vs. gibi diğer bir dizi benzetmeleri ekler.</p>

  <p class="p0">Augustinus&rsquo;un Tanrı ile ilgili en sık kullandığı ve diğer niteliklere göre O&rsquo;nun özünü en yüksek ölçüde tanımlayan, belirleyen bir sıfat olduğunu söylediği özellik, daha önce de işaret etmiş olduğumuz gibi &lsquo;Varlık&rsquo;tır. Augustinus sürekli olarak O&rsquo;nun &lsquo;var&rsquo; olduğunu, &lsquo;var olan&rsquo; olduğunu, &lsquo;varlık&rsquo; olduğunu söyler: Tanrı, vardır, var olandır, hatta kelimenin gerçek anlamında <span class="t13">var olan tek şey O&rsquo;dur.</span> Çünkü Tanrı&rsquo;dan başka hiçbir varlık, var olma özelliğine, kendi doğasından dolayı sahip değildir. Onu Tanrı&rsquo;dan almaktadır. Augustinus&rsquo;a göre, Tanrı&rsquo;dan başka bütün diğer varlıkların varlığı, Tanrı&rsquo;nın varlığına, var olan olmasına bağlı olduğu için, varlıklarını Tanrı&rsquo;dan aldıkları, Tanrı tarafından ve tümüyle yokluktan varlığa getirildikleri için; son olarak sürekli olarak değişim ve oluş içinde oldukları yani sürekli olarak varlıkla yokluk arasında gidip geldikleri, varlıktan yokluğa yokluktan varlığa geçtikleri için bir <span class="t13">yokluk veya var olmama</span> olarak tanımlanabilir.</p>

  <p class="p0">Augustinus <span class="t13">Eski</span> Ahit&rsquo;in Çıkış kitabında kendisine adının ne olduğunu soran Musa&rsquo;ya Tanrı&rsquo;nın verdiği ünlü cevabı, Tanrı&rsquo;nın kendisini &lsquo;var olan&rsquo; olarak tanımladığı, tözünün &lsquo;var olmak&rsquo; olduğunu söylediği şeklinde yorumlar:</p>

  <p class="p5"><span class="t14">&ldquo;Ben &lsquo;var olan&rsquo;ım ve sen İsrail oğullarına beni size &lsquo;var olan&rsquo; gönderdi diyeceksin.&rdquo;</span></p>

  <p class="p0">Bu açıklamanın hemen ardından değişmez (immutable) olduğu için gerçek anlamda var olan T anrı&rsquo;ya oranla bütün geri kalan varlıkların ancak bir var olmayan olarak adlandırılabileceklerini ileri sürer (<span class="t13">Tanrı</span> Devleti, 8, 11).</p>

  <p class="p0">Augustinus, başka birçok yerde de varlıkla değişmezlik (immutability), var olmakla değişmez olmak arasında kurduğu bu sıkı ilişkiyi hatta özdeşliği sürdürür ve Tanrı&rsquo;nın geri kalan varlıklardan bu özelliği ile ayrıldığını söyler. Böylece Augustinus&rsquo;ta Platon&rsquo;un kendisinde hiçbir değişmenin mümkün olmadığı İdealar (varlık) ve sürekli değişme içinde olan oluş dünyası (var olmayan) ayrımının yerine, kendisinde hiçbir değişmenin olmadığı Tanrı (yaratan varlık) ve her türlü değişme içinde olan varlıklar (yaratılmış şeyler) ayrımı geçer.</p>

  <p class="p0">Augustinus&rsquo;un Tanrı&rsquo;ya ilgili olarak üzerinde ısrar ettiği önemli bir diğer nokta, O&rsquo;nun birliği ve basitliğidir. Bu çerçevede Augustinus Tanrı&rsquo;da varlık (esse, being) ile öz (essentia, essence) arasında bir ayrım yapmaz. Tanrı&rsquo;da varlık ile özün bir ve aynı şey olduğunu söylediği gibi hakkında kullandığı diğer belirlemelerin de O&rsquo;nun özünde veya tözünde hiçbir çokluk meydana getirmesi söz konusu olmayan belirlemeler olarak göz önüne alınması gerektiğini belirtir. Tanrı nasıl aynı zamanda Baba, Oğul ve Kutsal Ruh&rsquo;sa, bunlar bir yandan üç ayrı töz veya şahıs olmakla birlikte (Baba Oğul değildir, Kutsal Ruh da ne Baba ne Oğul&rsquo;dur) üç ayrı Tanrı&rsquo;yı oluşturmayıp, bir ve aynı Tanrı&rsquo;yı veya tanrısallığı ifade ediyorlarsa, (<span class="t13">Tanrı</span> Devleti, 11, 10) söz konusu diğer özellikler de birbirlerinden farklı olmakla birlikte bir ve aynı tanrısal öze gönderirler ve onda herhangi bir çokluk meydana getirmezler.</p>

  <p class="p0">Augustinus bu özellikler, isimler veya sıfatlar içinde Bilgelik, Akıl, İyilik, Hayat, Mutluluk gibi başka bazılarına özel önem verir. Tanrı&rsquo;nın bu son özelliklerinden üçünü (Hayat, Akıl ve Mutluluk) Varlık kavramının kendisiyle bir arada ele alan güzel bir pasaj <span class="t13">Tanrı</span> Devleti&rsquo;nin 8. kitabının 6. bölümünde yer alır:</p>

  <p class="p5"><span class="t14">&ldquo;Şeref ve ün bakımından haklı olarak bütün diğerlerinin üzerinde yer alan bu filozoflar (Platoncular), hiçbir cismin Tanrı olmadığını görmüş ve Tanrı&rsquo;yı bütün cisimlerin üzerinde aramışlardır. Onlar değişme içinde olan şeyin en yüksek Tanrı olmadığını görmüşler ve bu Tanrı&rsquo;yı her türlü ruhun, her türlü tinin üzerinde aramışlardır. Onlar değişme içinde olan her şeyde &ndash;bu şey ne tür bir varlığa veya doğaya sahip olursa olsun&ndash; bir varlığı o varlık yapan şeyin yani Formun, ancak, varlığı değişmez olduğundan dolayı gerçek anlamda var olan bir şeyden gelebileceğini görmüşlerdir. .. Her şey ancak (bu) basit varlık (Tanrı) sayesinde var olabilir. Bu basit varlıkta ise Varlık Hayat&rsquo;tan, Akıl Hayat&rsquo;tan, Mutluluk Akıl&rsquo;dan ayrı olamaz. Çünkü bunu düşünmek bu varlıkta (Tanrı&rsquo;da) varlığın hayatsız, hayatın akılsız, aklın mutsuz bir tarzda var olduğunu düşünmek demektir. Oysa O&rsquo;nda Hayat, Akıl ve Mutluluk bir ve aynı şeydir.&rdquo;</span></p>

  <p class="p0">Augustinus&rsquo;un Tanrı&rsquo;dan söz ederken sevdiği bir diğer üçleme, Varlık, İyilik ve Bilgelik (veya Bilgi) üçlemesidir. Platon gibi Augustinus için de Tanrı iyidir; evrenin yaratılmasının ana nedeni, Tanrı&rsquo;nın iyiliği olup, Tanrı onu yaratmadan önce hiç şüphesiz, yaratacağı şeyin bilgisine sahipti:</p>

  <p class="p5"><span class="t14">&ldquo;O halde ancak tek bir İyi vardır: basit ve dolayısıyla değişmez tek varlık olan Tanrı. Bu İyi bütün diğer iyilerin yani basit olmayan ve dolayısıyla değişme içinde olan iyilerin yaratıcısıdır&rdquo; (</span><span class="t15">Tanrı Devleti,</span> <span class="t14">11, 10).</span></p>

  <p class="p5"><span class="t14">&ldquo;Her yaratığın sorduğu soru şudur: Kim tarafından nasıl ve niçin yapılmıştır? (Yapan), &lsquo;olsun&rsquo; diyen Kelâm&rsquo;ın Baba&rsquo;sıdır; yapılan, (Baba) böyle konuştuğunda Kelâm aracılığıyla yapılmıştır. Nihayet yapılanın yapılma nedeni Tanrı&rsquo;nın onun iyi olduğunu görmesidir. Bu tanrısal eserin nedeninin ne bir zorunluluk, ne de eksiklik veya ihtiyaç olmayıp sadece iyilik olduğunun açık bir kanıtıdır&rdquo; (</span><span class="t15">Tanrı Devleti,</span> <span class="t14">11, 24).</span></p>

  <p class="p5"><span class="t14">&ldquo;Birçok Bilgelik yoktur; Bilgelik tektir; o çok büyük, sonsuz hazineleri, değişme içinde bulunan ve görünür olan eserlerinin görünmez ve değişmez sebeplerini içine alır. Tanrı hiçbir şeyi bilgisizce yapmamıştır. Hiçbir insani sanatçının bile böyle yaptığı söylenemez. Eğer Tanrı her şeyi bilerek yapmışsa şüphesiz bildiği şeyi yapmıştır. Bundan son derece çarpıcı ama doğru olan şu sonuç çıkar ki, eğer dünya var olmamış olsaydı, biz dünyayı bilmezdik, ama eğer Tanrı onu bilmiyor olsaydı, dünya meydana gelmezdi&rdquo; (</span><span class="t15">Tanrı Devleti,</span> <span class="t14">11, 10).</span></p>

  <p class="p0">Ancak bu, Tanrı&rsquo;nın dünyayı yaratmasının nedeninin bu bilgi olduğu, Tanrı&rsquo;nın bu dünyayı bildiği ve bundan ötürü yarattığı, böylece sanki yaratmak zorunda olduğu anlamına gelmemektedir. Augustinus için Tanrı &ldquo;<span class="t13">zorunluluğun nesnesi değildir, öznesidir; zorunluluk yasasına bağlı değildir, zorunluluk yasasının kendisidir.</span> &ldquo;</p>

  <p class="p0">Böylece evrenin kendisi herhangi bir zorunluluğun sonucu olarak meydana gelmemiştir; Tanrı onu var etmek istediği için, özgür isteği, özgür iradesi ile varlığa getirmiştir. Şüphesiz Tanrı&rsquo;nın iradesinin O&rsquo;nun bir anlamda &ldquo;zorunluluğu&rdquo; olduğu veya Tanrı&rsquo;da diğer şeyler gibi isteme ve zorunluluğun bir ve aynı şey olduğunu söylemekte bir sakınca yoktur. Ancak bunu esas belirleyici olanın Tanrı&rsquo;nın iradesi olduğu, daha doğrusu Tanrı&rsquo;nın esas olarak bir irade olduğu, bu iradenin doğası gereği mutlak olarak özgür olduğu, evreni ve insanı sırf istediği için, özgür iradesiyle varlığa getirdiği temel gerçeğine halel getirecek bir şekilde tanımlamamamız gerekir.</p>

  <p class="p0">Aynı şekilde evrenin Tanrı tarafından, onun kendi iyiliği için yani var olmasının var olmamasından daha iyi olduğu için meydana getirildiğini söyleyebiliriz. Eğer bu iyiliğin kaynağının da aslında Tanrı&rsquo;nın kendisinin iyiliğinden başka bir şey olmadığı, varlık gibi iyinin de ancak Tanrı&rsquo;ya ait olduğu, onun bu iyilik sonucu meydana geldiğini kastediyorsak bunu söylemekte bir sakınca yoktur. Sonuç olarak Augustinus, Platon&rsquo;un Tanrı&rsquo;nın evreni iyi ve cömert olduğu için, evren için var olmanın var olmamasından daha iyi olduğunu gördüğü için yarattığı şeklindeki görüşünü bu şekilde yorumlamak gerektiğini ileri sürer.</p>

  <p class="p0">Nihayet bütün bu nitelikler Tanrı&rsquo;nın insanı sevdiği, sevdiği için yarattığı ve kurtardığı, sevdiği için ona ebedi mutluluk imkânını bahşettiği gerçeğini gözden uzak tutturmamalıdır. Şüphesiz Tanrı&rsquo;da sevginin O&rsquo;nun diğer özellikleriyle bir ve aynı şey olduğunu söylemek mümkün ve doğrudur. Ama bu, bu sevginin özel gerçekliğini, derin doğasını, bu gerçekliğin sonucu olarak gizemli işlevini gözden kaybetmemize, deyim yerindeyse onu Tanrı&rsquo;nın diğer ve farklı niteliklerine indirgeyerek ortadan kaldırmamıza yol açmamalıdır.</p>

  <p class="p0">Tanrı&rsquo;nın bilgisi konusuna geçelim. Acaba Tanrı&rsquo;nın bilgisi ne tür bir bilgidir? Augustinus iyi bir Yeni-Platoncu olarak Tanrı&rsquo;nın düşüncesinin öncülden sonuca veya düşüncenin bir nesnesinden diğerine geçen çıkarsamacı bir düşünce olmadığını bilir:</p>

  <p class="p5"><span class="t14">&ldquo;Tanrı&rsquo;nın bilgisi hiçbir değişmeye müsait değildir; o (bu bilgi) olmuş olan, olmakta olan veya olacak olanla ilgili olarak farklı izlenimlere sahip değildir; bizim gibi gözlerini geleceğe diken, geçmişten ayıran, bugünün üzerinde tutan bir bilgi değildir. Tanrı, insan aklının sıradan algılarından sonsuz derecede üstün olan bir görmeyle görür. Düşüncesi bir nesneden diğerine geçerek değişmez. O her şeyi</span> <span class="t15">değişmezlik içinde</span> <span class="t14">görür. Zamanın meydana getirdiği her şey yani henüz var olmayan gelecek, şu anda var olan şimdi ve artık var olmayan geçmiş, hiçbir şey onun varlığının ezeli-ebedi değişmezliğinden kaçmaz... O bir düşünceden diğerine geçmez, madde-dışı bakışı altında O&rsquo;nun bildiği her şey, şimdidir. Tanrı, zamanı, zamandan bağımsız bir bilgiyle bilir; tıpkı zamansal şeyleri zamansal hareketlere aykırı olan bir hareketle hareket ettirdiği gibi&rdquo; (</span><span class="t15">Tanrı Devleti,</span> <span class="t14">11, 21).</span></p>

  <p class="p0">Bu son sözler bizi Tanrı&rsquo;nın zamanla ilişkisi meselesine götürür. Augustinus genel olarak zamanla çok ilgilidir. <span class="t13">İtiraflar&rsquo;</span>in 11 kitabının tümünü zamana ve zamanın nasıl ele avuca gelmez bir şey olduğu konusuna ayırır. Bizi burada ilgilendiren Augustinus&rsquo;un Tanrı&rsquo;nın zamanla ilişkisi üzerine görüşüdür. Bunu daha önce değindiğimiz gibi şu şekilde özetlemek mümkündür: Madde gibi, yer gibi, hareket gibi zaman da Tanrı&rsquo;nın yaratımıdır. Yaratımdan veya Tanrı&rsquo;nın dünyayı meydana getirmesinden önce zaman mevcut değildi: Böylece Tanrı yer veya mekân gibi zamanın da dışındadır; Tanrı&rsquo;nın ezeliliği ve ebediliği zamanın dışındadır (<span class="t13">İtiraflar,</span> 11, 11).</p>

  <p class="p0">&nbsp;</p>

  <p class="p0"><span class="t11">Augustinus ve Doğa</span></p>

  <p class="p0">Augustinus&rsquo;un doğayla fazla ilgilenmediğini söyledik. Ama bu onun doğayı tümüyle yok saydığı veya tümüyle keyfi bir biçimde işleyen güçlerin varlık alanı olarak gördüğü anlamına gelmemektedir. Tersine bağımsız bir varlık veya gerçeklik alanı olarak var olmamakla, meleklerin ve ruhsal-tinsel bir varlık olara^ insanın dünyasından daha aşağı bir düzeyde bulunmakla birlikte, nihayet insanın mutluluk ve kurtuluşu için herhangi bir öneme sahip olmamakla, hatta bu konuda olumsuz bir rol oynaması söz konusu olmakla birlikte doğa vardır ve insan gibi kendisine varlık ve gerçekliğini veren Tanrı&rsquo;dan dolayı belli bir anlam ve değere sahiptir.</p>

  <p class="p0">Daha önce değindiğimiz gibi doğa, Tanrı&rsquo;nın özgür iradesiyle, Tanrı tarafından ve yoktan yaratılmıştır. Augustinus doğanın ne zaman yaratıldığı, Tanrı&rsquo;nın onu yaratmadan önce uzun bir süre &lsquo;işsiz&rsquo; mi kaldığı, doğayı neden o &ldquo;yarattığı zamanda&rdquo; yaratıp daha önceki veya sonraki bir zamanda yaratmadığı sorularını anlamlı görmez. Bu soruların bir devamı olarak eğer ezeli olmayıp zamanda meydana gelmişse, evreni zaman içinde bir noktada yaratma yönündeki bu isteğin, Tanrı&rsquo;nın iradesinde bir değişiklik meydana getirip getirmediği sorusunu da fazla ciddiye almaz.</p>

  <p class="p0">Bu yöndeki bütün sorulara veya itirazlara verdiği genel cevap şudur: Zamanın kendisi, şeylerin birinin diğerinden önce veya sonra gelmesi anlamında zamansal bir ilişkidir. Başka bir ifadeyle &ldquo;zaman ancak birbirlerine göre zamansal bir öncelik-sonralık ilişkisi içinde bulunan şeylerin özelliğidir.&rdquo; Tanrı&rsquo;nın evreni meydana getirmesinden önce ise ortada biri &ndash;henüz yaratılmamış evren&ndash; diğerinden &ndash;yaratılmış evren&ndash; önce geldiği söylenebilecek iki şey yoktur. Böylece evrenin yaratılmasından &lsquo;önce&rsquo; diye bir şey olamaz. Bu tür bir öncelik, gerçek anlamda var olmayan, ancak kendisini düşünen insanın zihninde, hayalinde var olan bir şeydir.</p>

  <p class="p0">O halde, zaman evrenle birlikte varlığa gelmiştir; Tanrı evreni yarattığı zaman onunla birlikte zamanı da yaratmış veya varlığa getirmiştir. Çünkü evreni yaratmasıyla birlikte hareketi de yaratmış, böylece varlıklar veya olaylar arasında zamansal bir öncelik-sonralık ilişkisi mümkün olmuştur. İşte ancak bu başlangıç anından sonra birbirinden önce veya sonra gelen şeylerin zamanından söz etmek anlamlıdır.</p>

  <p class="p0">Augustinus&rsquo;un kendi sözleriyle ifade edersek;</p>

  <p class="p5"><span class="t14">&ldquo;Dünyadan önce zaman yoktur... Dünya zamanda değil, zamanla birlikte yaratılmıştır... Dünya zamanla birlikte yaratılmıştır, çünkü hareket, dünya ile birlikte yaratılmıştır... Eğer dünyadan önce gelen sonsuz bir zaman süresinin varlığı kabul edilirse dünyanın dışında uzanan sonsuz bir uzayın da varlığı kabul edilmek zorundadır&rdquo; (</span><span class="t15">İtiraflar,</span> <span class="t14">11, 10 vd.;</span> <span class="t15">Tanrı Devleti,</span> <span class="t14">11, 4-6).</span></p>

  <p class="p0">Bunun yanı sıra Tanrı&rsquo;nın evreni varlığa getirmesinden önce uzun süre &lsquo;işsiz&rsquo; durması, sonra zamanda ortaya çıkan bir irade ile onu yaratmayı istemesi ve onun bu yeni istek sonucu meydana gelmesi diye bir şey de söz konusu değildir. Çünkü Tanrı&rsquo;nın yeri ve göğü yaratmasından önce zaman yoktur. Bu nedenle Tanrı&rsquo;nın bu zaman zarfında &lsquo;işsiz güçsüz&rsquo; durması söz konusu olamaz. Evrenin varlığa gelmesinden önce zaman olmadığına göre Tanrı&rsquo;nın bu süre zarfında ne yaptığını sormak saçmadır (<span class="t13">İtiraflar,</span> 11, 13).</p>

  <p class="p0">Öte yandan evrenin zaman içinde yaratılmasını isteme yönündeki bir iradenin, Tanrı&rsquo;nın zihninde bir değişiklik meydana getirmesi de gerekmez. Tanrı&rsquo;nın kendisi zaman dışı olduğu gibi bütün fiilleri de zaman dışıdır, dolayısıyla evreni meydana getirdiği anda meydana getirmeyi istemesi şeklindeki fiili de zaman dışı ve ezeli bir isteme fiilidir. Bundan dolayı, bu isteme fiili, Tanrı&rsquo;nın özünde, iradesinde herhangi bir değişiklik meydana getirmez.</p>

  <p class="p0">Özetle evren Tanrı tarafından, O&rsquo;nun yaratma yönündeki ezeli iradesi sonucu, zaman içinde ve yoktan yaratılmıştır. Peki o tamamen rastlantısal olarak, arkasında herhangi bir düşünce, bir plan, proje olmaksızın mı varlığa getirilmiştir?</p>

  <p class="p0">Bu sorunun cevabı da hayırdır. Daha önce birçok defa değindiğimiz gibi Yahudi Philon&rsquo;dan beri Platon&rsquo;un İdealar dünyası Tanrı&rsquo;nın aklına özdeş kılınmıştır. Aziz Yuhanna ise Tanrı&rsquo;nın evreni Kelam aracılığıyla meydana getirdiğini söylemiştir. Augustinus da aynı geleneği takip ederek, doğanın Tanrı tarafından, Kelam aracılığıyla meydana getirildiğini ileri sürmektedir.</p>

  <p class="p0">Augustinus&rsquo;a göre Tanrı evreni özgür iradesiyle, zaman içinde ve yoktan yaratmıştır ama ne yaptığını bilmeksizin, tesadüfi veya keyfi bir biçimde yaratmamıştır; tersine, evren O&rsquo;nun iradesi ve kudreti ile bir ve aynı şey olan aklının, bilgelik ve hikmetinin ürünü olarak gerçekleşmiştir. Tanrı&rsquo;nın bu sonuncu niteliğini temsil eden Kelam, evrende başlangıçta mevcut veya daha sonra meydana gelecek olan bütün mümkün varlıkların ezeli-ebedi, zorunlu arketiplerini, akılsal formlarını, yasa, ağırlık, ölçü ve sayılarını içinde bulundurmaktadır. Tanrı, Kelam aracılığıyla bu modellere, onlarda bulunan yasa, ağırlık, ölçü ve sayılara göre dünyanın ve onun içindeki bütün varlıkların var olmasını istemiş, emretmiş ve onlar da var olmuşlardır.</p>

  <p class="p0">Bununla birlikte Augustinus, <span class="t13">Eski Ahit</span>in Yaratılış kitabında dünyanın meydana geliş süresiyle ilgili belli bir sorun olduğunu kabul eder: Eski <span class="t13">Ahit</span> Tanrı&rsquo;nın dünyayı altı (veya dinlendiği son günü de sayarsak) yedi günde yarattığını söylemekte ve böylece bu yaratımın sanki belli bir süre ve sıraya bağlı olarak gerçekleştiğinden söz etmektedir.</p>

  <p class="p0">Öte yandan başlangıçta yer alan bu yaratımda dünyanın bütün varlıkları, belli başlı unsurları (madde, yer, gök, yıldızlar, hayvanlar, insan vb.) ortaya çıkmıştır, ama o zamandan bu yana fizik dünyada birtakım değişmeler olmuş ve yeni varlıklar ile yeni olaylar kendini göstermiştir. Acaba bunların Tanrı tarafından sürekli ve yeni bir yaratımları mı söz konusudur, yoksa aslında evrende yeni hiçbir şey olmayıp, her şey ilk yaratımda, başlangıçta Tanrı&rsquo;nın evrene, varlıklara yerleştirdiği gizil güçlerin sonucu olarak mı meydana gelmektedir?</p>

  <p class="p0">Augustinus ilk konuyla ilgili açık bir görüşe sahiptir: Buna göre <span class="t13">Yaratılış</span> kitabındaki altı günlük yaratılış hikâyesi, yoruma ihtiyaç gösteren mecazi bir hikâyedir. Tanrı dünyayı altı günde ve belli bir zaman sırası içinde yaratmamıştır. Başlangıçta olmuş, şimdi olmakta ve gelecekte olacak olan her şey Tanrı tarafından bir anda ve bir defada yaratılmış, varlığa getirilmiştir.</p>

  <p class="p0">İkinci konuya, yani evrende yeni varlıkların, yeni olayların ortaya çıkıp çıkmadığı veya eğer evren bir defada yaratılmışsa onların nasıl ortaya çıktıkları sorununa gelince Augustinus&rsquo;un bununla ilgili görüşü o kadar açık değildir. O, evrende zaman içinde ortaya çıkmış, çıkmakta ve çıkacak olan şeylerin varlığa geliş tarzıyla ilgili açıklamasında, esas olarak ilk defa Stoalılar tarafından ortaya atıldığını, Plotinos tarafından da benimsendiğini bildiğimiz ünlü &lsquo;tohumsu nedenler&rsquo; (raisons seminales) öğretisini doğru bulur gibidir.</p>

  <p class="p0">Augustinus&rsquo;a göre nasıl bir bitki tohumunun onda daha sonra meydana gelecek olan bütün gelişmeleri potansiyel olarak içerdiğini ve bunların uygun zamanda ve şartlar oluştuğunda fiili olarak ortaya çıktıklarını savunmak mümkünse, Tanrı&rsquo;nın da &lsquo;başlangıçta&rsquo;, &lsquo;ilk yaratımda&rsquo; maddenin, doğanın içine onda daha sonra meydana gelecek her şeyi potansiyel olarak yerleştirdiğini ve bunların daha sonra kendilerine ayrılmış zaman ve şartlarda fiilen ortaya çıktıklarını söylememiz doğru olacaktır.</p>

  <p class="p0">O halde Tanrı dünyayı bir kez, başlangıçta yaratmıştır. O artık bu dünyada yeni bir şey <span class="t13">yaratmamaktadır.</span> Tanrı dünyaya sürekli müdahalede bulunmamakta, nesnelerin sürekli nedeni olarak iş görmemektedir. İlk yaratım olayında doğanın içine ekmiş olduğu &lsquo;tohumlar&rsquo; zamanı geldiğinde eserlerini meydana getirmekte ve böylece &lsquo;yeni&rsquo; diye adlandırılan olaylar veya varlıklar ortaya çıkmaktadır. Buna dayanarak, ancak bu sınırlı anlamda evrende yeni şeylerin, eskiden var olmayan şeylerin ortaya çıktığını söylemek mümkündür.</p>

  <p class="p0">Augustinus&rsquo;un tanrısal yaratımın Tanrı&rsquo;nın Kelam&rsquo;ı yani bilgeliği aracılığıyla meydana geldiği görüşü, bize doğayı akılla kavranabilir bir düzeni, yasası olan belirlenmiş bir varlık alanı olarak görme ve kavrama imkânı vermektedir. O&rsquo;nun doğanın içine, şeylerin gelecekte kendilerinden meydana gelecekleri &lsquo;tohumlar&rsquo; ektiği, bazı potansiyel güçler yerleştirdiği görüşü her ne kadar evrende gerçekten yeni olan bir şeyin meydana gelmesinden söz etmenin mümkün olduğu yönündeki sonucundan ötürü belli bir sorun yaratmaktaysa da bu &lsquo;potansiyel nedensellik ve belirleme&rsquo; öğretisiyle birinci görüşü desteklemekte ve güçlendirmektedir. Çünkü bu ikinci görüş de, deyim yerindeyse kendi payına, doğanın veya doğal şeylerin ilk yaratımdaki statülerinden farklı olarak artık kendi ayakları üzerinde durdukları, kendi içlerinde bulunan birtakım güçlere sahip oldukları ve bu güçlerin birer doğal neden olarak iş görüp eserlerini meydana getirdikleri tezini içermektedir.</p>

  <p class="p0">Sonuç olarak bu iki tez yani evrenin Kelam aracılığıyla yaratıldığı ve içine ekilen &lsquo;tohumsu nedenler&rsquo; aracılığıyla işlediği tezleri evrenin veya doğanın bilimi yapılabilir, bilgisi edinilebilir belli bir düzene sahip olduğu, belli yasalara göre işlediği yönünde bir tasavvura imkân vermektedir.</p>

  <p class="p0">Öte yandan &lsquo;tohumsu nedenler&rsquo; öğretisi, Augustinus&rsquo;un felsefi bir öğretiyi Kutsal Kitap&rsquo;taki tezleri yorumlamak veya desteklemek üzere nasıl kullandığının ve felsefi bir öğretiden din lehine nasıl yararlandığının başarılı bir örneğini temsil etmektedir. Çünkü Kutsal Kitap, evrenin Tanrı tarafından meydana getirildiği ve onda meydana gelen her şeyin ancak Tanrı&rsquo;nın yaratıcı etkinliğinin eseri olarak ortaya çıktığını söylemektedir. Stoacı felsefi &lsquo;tohumsu nedenler&rsquo; kuramı ise evrende meydana gelen süreçlerin, şeylerin kendilerinin ürünü, doğal, nedensel ilişkilerinin, nedensel etkilerinin sonuçları olduğunu ileri sürmektedir. Augustinus burada Stoacılardan tümüyle felsefi ve doğal olan bu &lsquo;tohumsu nedenler&rsquo; öğretisini almakta, onu Kutsal Kitap&rsquo;ın</p>

  <p class="p0">Tanrı&rsquo;nın başlangıçtaki yaratım etkinliği ile ilgili dogmatik teziyle birleştirmekte, böylece doğanın Stoacı doğal, nedensel etkinlik kavramını, Hristiyan Tanrı&rsquo;sının yaratıcı etkinliği kavramını savunmak ve desteklemek üzere başarılı bir şekilde kullanmış olmaktadır.</p>

  <p class="p0">Ancak bu doğanın etkinliği ile Tanrı&rsquo;nın etkinliği, doğa yasası ile Tanrı yasası, doğal nedensellik ile tanrısal nedensellik arasındaki uzlaştırmada üstün olan ve gerektiğinde son sözü söyleyecek olan hiç şüphesiz Tanrı&rsquo;nın etkinliği, tanrısal nedensellik olacaktır. Peki bu son sözün ne zaman söylenmesi gerekecektir? Elbette ki, doğanın işleyişine, doğanın düzenine aykırı düşen bazı durumlar ve olayların varlığını kabul etmek zorunluluğu ortaya çıktığı zaman. Bununla kastettiğimiz, bir Hristiyan olarak Augustinus&rsquo;un varlığından şüphe etmesinin mümkün olmadığı, ancak bir yandan da bu doğa tasavvuru içinde açıklamak zorunda olduğu mucizeler, mucizevi olaylardır. Doğada mucizelere yer bulmak, onları açıklama ihtiyacı Augustinus&rsquo;u gerek bu tohumsu nedenler kuramından gerekse onun eseri olarak doğada var olan doğal düzen ve doğa yasası öğretisinden büyük ölçüde taviz vermeye zorlamaktadır.</p>

  <p class="p0">Gerçekten de Augustinus&rsquo;un mucizeler söz konusu oluncaya kadar doğada meydana gelen her olayda doğal ve tanrısal nedenselliğin, doğal ve tanrısal etkinliğin bir arada bulunabileceği veya her doğal olaya ikili bir bakış açısından bakmanın mümkün olduğu yönünde bir görüşe sahip olduğunu görmekteyiz. Bu görüşe göre bir aynı olayın, iki ayrı düzeyde, iki ayrı varlık planında gerçekleşen bir olay olarak ele alınması mümkündür: İlgili fiziksel, kimyasal, biyolojik vb. yasalara veya nedenselliklere uygun olarak açıklanması mümkün olan doğal bir olay olarak ve Tanrı&rsquo;nın irade ve etkinliğinin eseri olarak gerçekleşen bir olay olarak açıklamasının yapılması gereken doğa üstü veya tanrısal bir olay olarak.</p>

  <p class="p0">Olayların bu ikili yapısının sonucu olarak Augustinus evrende iki tür nedenselliği, doğal nedensellikle tanrısal nedenselliği birbirinden ayırma yoluna gitmektedir. Buna göre doğada meydana gelen olaylarda &lsquo;asıl neden&rsquo;, &lsquo;birincil neden&rsquo;, &lsquo;fail neden&rsquo; (efficient cause) Tanrı&rsquo;dır; doğanın kendisi ise ancak &lsquo;ikincil neden&rsquo;, &lsquo;vesile neden&rsquo; olarak iş görmektedir.</p>

  <p class="p0">Augustinus&rsquo;un bu ikili bakış açısını, iki nedensellik türü arasında yaptığı ayrımı <span class="t13">Üçleme</span> Üzerine&rsquo;de yer alan bir pasaj oldukça açık bir biçimde ortaya koymaktadır:</p>

  <p class="p5"><span class="t14">&ldquo;Yaratıkları içerden, tüm nedensel ilişkiler ağının tepesinden varlığa getirmek ve yönetmek başkadır ve bunu yapan ancak yaratıcı Tanrı&rsquo;dır; onları şu veya bu zamanda, şu veya bu biçimde meydana getirmek üzere Tanrı tarafından bahşedilmiş olan dış güçleri ve kapasiteleri kullanmak, uygulamak başkadır. Çünkü her şey başlangıçta yaratılmış, dünyanın dokusu içine yerleştirilmiştir. Ancak bu şeyler kendilerini göstermek için uygun fırsatı bekler. Bebeğini karnında taşıyan bir anne gibi dünya, henüz var olmayan, varlığa gelecek olan şeylerin nedenlerini içinde taşımaktadır. Ancak bu şeyler, kendisinde doğuş, ölüm, başlangıç ve bitimin olmadığı en yüksek varlık tarafından yaratılmışlardır&rdquo; (3, 9, 16).</span></p>

  <p class="p0"><span class="t13">Tanrı Devletinin</span> bir başka pasajı da bir yandan yine bu iki nedensellik türü arasındaki ilişkiyi ele alırken, diğer yandan Augustinus&rsquo;un asıl nedensellik olarak tanrısal nedenselliği gördüğünü açık bir biçimde göstermektedir:</p>

  <p class="p5"><span class="t14">&ldquo;İnsanın kilden bir vazo yapması ve bir tuval veya taş üzerine canlı bir varlığı resmetmesi gibi sanatın veya zanaatın ürünü olan bir dış form vardır, fail nedenleri, kendinde hayat ve akla sahip olan varlığın derin ve akılla kavranamaz kararlarına bağlı olan bir başka form vardır... Birinci türden formun</span> <span class="t15">insan tarafından</span> <span class="t14">meydana getirildiğini söyleyebiliriz. İkinciye gelince ... onların sırrı ancak Tanrı&rsquo;ya aittir... Bütün varlıkları</span> <span class="t15">yapan, meydana getiren,</span> <span class="t14">onları oldukları şey kılan ancak Tanrı&rsquo;dır... Biz sadece çiftçinin hiçbir meyveyi yaratmadığını söylemekle kalmıyoruz... Onu meydana getiren şeyin toprak da olmadığını ileri sürüyoruz... Aynı şekilde çocuğunu meydana getiren varlığın da onun annesi olmadığını söylüyoruz... Cisimsel veya tohumsal nedenler ne olursa olsun ...</span> <span class="t15">her şey sadece ve sadece en yüksek Tanrı'nın eseridir</span><span class="t14">... Nasıl ki, Roma ve İskenderiye&rsquo;nin kuruluşunu işçiler veya mimarlara değil, kral Romulus ve İskender&rsquo;e mal ediyorsak, bütün diğer doğaların yaratımını da yalnızca Tanrı&rsquo;ya mal etmemiz gerekir&rdquo; (</span><span class="t15">12, 25</span><span class="t14">)</span><span class="t15">.</span></p>

  <p class="p0">Görüldüğü gibi her ne kadar Augustinus burada doğal nedensellik ile tanrısal nedensellik arasında bir ayrım yapmakta ve doğa olayları ile ilgili olarak doğal nedenselliğe belli bir yer vermekteyse de bunu Tanrı&rsquo;nın nedenselliği karşısında önemli görmemektedir; öyle ki kendi sözleriyle söylemek gerekirse &ldquo;meyvenin nedeni çiftçi veya toprak olmadığı gibi çocuğun nedeni de annesi -veya babasıdeğildir.&rdquo;</p>

  <p class="p0"><span class="t13">Tanrı</span> Devleti&rsquo;nden yapacağımız son bir alıntı Augustinus&rsquo;un kimi zaman doğal nedenselliği tümüyle bir tarafa bırakıp etkin kuvvet olarak nasıl sadece Tanrı&rsquo;yı gördüğünü daha açık şekilde göstermektedir:</p>

  <p class="p5"><span class="t14">&ldquo;Biz öyle bir Tanrı&rsquo;ya tapmaktayız ki, bu Tanrı yaratıcısı olduğu doğaların hareketlerinin başlangıç ve sonunu ve süresini tayin eder. Nedenlerin ilkesi, bilgisi Kendisindedir ve onları düzenleyen Kendisidir.</span> <span class="t15">Tohumların gücünü meydana getiren O&rsquo;dur.</span> <span class="t14">Hoşuna giden canlı varlıklara aklı, akıllı ruhu, konuşma yetisini veren O&rsquo;dur. Yine hoşuna giden akıllara gelecekteki olayları önceden görme ayrıcalığını veren de O&rsquo;dur. Ateşi yaratan, yöneten O&rsquo;dur. Bütün suları yöneten O&rsquo;dur... Güneşe gücünü ve hareketini veren O&rsquo;dur... Ölümlü doğalara uygun tohum ve gıdaları veren O&rsquo;dur... Toprağı yaratan, bereketli kılan O&rsquo;dur...</span> <span class="t15">sadece birincil nedenleri değil, ikincil nedenleri de bilen ve düzenleyen de O&rsquo;dur.</span> <span class="t14">Ayı yörüngesinde hareket ettiren... insan zihnine doğası ve hayatının devamı için zorunlu sanatları ilham eden de O&rsquo;dur. .. &ldquo; (7, 29)</span></p>

  <p class="p0">Mucizeler yani, doğanın işleyişine, düzenine aykırı düşen olaylar söz konusu olduğunda, Augustinus&rsquo;un doğanın etkinliği ile Tanrı&rsquo;nın etkinliği, doğa yasası ile Tanrı&rsquo;nın iradesi veya fermanı arasındaki sınırı tamamen ortadan kaldırdığını görmekteyiz.</p>

  <p class="p0">Augustinus için Kutsal Kitap&rsquo;ta sözü edilen bütün mucizeler şüphesiz gerçektir, çünkü onların tanıkları kutsal metinlerdir. Kutsal Kitap&rsquo;ta Musa&rsquo;nın Tanrı&rsquo;nın yardımıyla denizi yardığını, Hoşea&rsquo;nın zaferini tamamlaması için güneşin hareketini durdurması isteği ile Tanrı&rsquo;ya dua ettiğini okumuyor muyuz? Mucizeler gerçektir, çünkü &ldquo;dünyanın sahip olduğu bütün o harikulade şeyler içinde en büyüğü, en mükemmeli, dünyanın kendisi değil midir?&rdquo; Mucizeler gerçektir, çünkü &ldquo;<span class="t13">Tanrı&rsquo;nın dünyayı yokluktan varlığa geçirmesinden daha büyük bir mucize olabilir mi?</span>&rdquo;<span class="t13">;</span> mucizeler gerçektir, çünkü &ldquo;<span class="t13">eğer Tanrı için</span> (<span class="t13">geçmişte</span>) <span class="t13">hoşuna giden doğaları yaratması imkânsız olmamışsa, onları istediği zaman istediği gibi değiştirmesi de hiç şüphesiz imkânsız olmayacaktır.</span> &ldquo;</p>

  <p class="p0">Ayrıca Tanrı&rsquo;nın sözü edilen mucizeleri gerçekleştirmesine ne engel olabilir? Doğa mı, doğa yasaları mı? &ldquo;<span class="t13">Ama doğayı ve doğa yasalarını yaratan O&rsquo;nun kendisi değil midir?</span>&rdquo; &ldquo;<span class="t13">Kaldı ki Tanrı&rsquo;nın yaptığı her şey doğal değil midir? Yaratılmış olan her şeyin doğası, Tanrı&rsquo;nın iradesinden başka bir şey olmadığına göre nasıl olur da yine Tanrı&rsquo;nın iradesi sonucu ortaya çıkan bir şey, doğaya aykırı olabilir?</span>&rdquo; (<span class="t13">Tanrı Devleti,</span> 10, <span class="t13">12; 21, 7-8</span>)</p>

  <p class="p0">Ancak bütün bu cümleler, parlak sözler ortada bulunan sorunu çözmemekte, sadece onu ortadan kaldırmaktadır. Eğer Tanrı&rsquo;nın yaptığı her şey, bu arada mucizeler veya harikulade olaylar da doğalsa, doğal olaylarla mucizeleri, doğaya uygun olaylarla ona aykırı (harikulade) olayları, birbirlerinden nasıl ayırabiliriz? İnsanlar bu durumda neden veya hangi gerekçeyle bazı olaylara doğal, bazı olaylara doğal olmayan veya doğaya aykırı şeyler diyeceklerdir? Bu durumda doğa kavramını anlamlı bir şekilde ne zaman, hangi durumda veya hangi tür olaylarla ilgili olarak kullanabiliriz? Eğer doğada meydana gelen her şey doğalsa, o zaman doğaya aykırı veya mucizevi diye bir olay da yoktur. Bu durumda ister mucizelerin varlığına inanmayanlar, isterse onları savunan insanlar bu terimleri anlamlı olarak kullanmaya nasıl devam edeceklerdir?</p>

  <p class="p0">Bu problemin farkında olan Augustinus dolayısıyla yine de doğal olan ile doğaya aykırı olan arasında bir ayrım yapmak ihtiyacını duymakta ve bunu ileride aynı sorunla karşılaşacak olan Gazali&rsquo;nin de yapacağı gibi &lsquo;doğanın normal, bilinen, alışılagelen (customary) düzenine uygun düşen şey&rsquo; ve &lsquo;bu bilinen, alışılagelen düzenine aykırı olan şey&rsquo; temel ayrımı üzerine dayandırmaktadır. Böylece Augustinus&rsquo;a göre;</p>

  <p class="p5"><span class="t14">&ldquo;Mucize, doğaya aykırı değildir; ancak bizim tarafımızdan bilindiği şekilde doğaya aykırıdır&rdquo; (Tanrı Devleti, 21, 7). &ldquo;Doğal özellikler veya doğa dediğimiz şeyler, normal deneyimizde kendileriyle hep karşılaştığımız ve bundan dolayı bildiğimiz, alıştığımız şeylerdir. Ayrıca bizim tarafımızdan en çok bilinen şeylere sık rastlanır ve böyle oldukları için de dikkatimizi çekmez, onlarda bir harikuladelik bulmayız. Buna karşılık seyrek karşılaştığımız şeyler &ldquo;yapıları bakımından diğerlerinden farklı olmadıkları halde&rdquo; dikkatimizi ve hayranlığımızı çeker. Böylece &ldquo;seyrek rastlanan veya o zamana kadar hiç rastlamadığımız, dolayısıyla hiç bilmediğimiz bir olay meydana geldiğinde bize doğaya aykırı, olağanüstü görünür&rdquo; (Tanrı Devleti, 21, 8).</span></p>

  <p class="p0">Augustinus&rsquo;un mucize veya doğaya aykırı olan &lsquo;harikulade&rsquo; olaylarla ilgili açıklaması budur: Mucize, doğanın bildiğimiz, alışageldiğimiz düzeninde o <span class="t13">zamana kadar bilmediğimiz yeni ortaya çıkan bir şey, yeni bir olaydan</span> başka bir şey değildir. Örneğin Hristiyanların günahkârların cehennemde ebedi bir ateşle yanacağı konusundaki görüşlerine, paganlar &lsquo;insan bedeninin doğasının böyle bir yanmaya müsait olmadığı&rsquo; gerekçesiyle karşı çıkmaktadır. Oysa Augustinus&rsquo;a göre bu, insan bedeninin doğasını ve Tanrı&rsquo;nın doğa üzerindeki rolünü anlamamaktan ileri gelmektedir. Çünkü insan bedeninin <span class="t13">alışageldiğimiz doğası,</span> ancak ilk günahın sonucu olarak bu özelliğe sahip olmuştur. Ölümden sonraki dirilmede ise yine <span class="t13">yeni</span> bir durum söz konusu olacaktır. Bu yeni durumda sahip olacakları bedenlerinin yeni doğası sonucunda, kötülerin cehennemde ebedi olarak yanmasına karşılık, iyiler ebedi olarak mutluluk içinde yaşama imkânına kavuşacaklardır. O halde insan vücudunun söz konusu özelliği, doğası hakkındaki bilgimiz, onun ancak şu anda içinde bulunduğu alışageldiğimiz durumunun ürünüdür ve bu bilgimiz onun içine gireceği yeni durumda yeni bir özellik kazanmasının mümkün olduğu konusundaki inancımıza bir zarar veremez.</p>

  <p class="p0">Bu açıklamalarındaki ustalığı ne olursa olsun, sonuç olarak, ilerde Gazali&rsquo;nin de yapacağı gibi Augustinus&rsquo;un Tanrı&rsquo;nın yaratıcı etkinliğini ve tanrısal nedenselliğini tehlikeye düşürmemek için doğayı gerektiğinde yani başı sıkıştığı her seferinde ortadan kaldırmaktan çekinmediğini görmekteyiz. Bu hiç şüphesiz Augustinus&rsquo;un kendisinin işe yarar bir doğa bilimi yapmamış olduğu gibi, onun bu ilkelerinden hareketle tam manasıyla güvenli bir doğa bilimi yapmanın ne kadar zor olacağını göstermektedir.</p>

  <p class="p0">Ancak Augustinus&rsquo;un amacının bir doğa bilimi yapmak olmadığını bildiğimiz gibi öte yandan mucizeler gibi olağanüstü doğa olaylarının söz konusu olmadığı durumda, Augustinus&rsquo;un doğanın pekâlâ makul ölçüde bilimi yapılabilir, bilgisi edinilebilir bir düzene, belirliliğe sahip olduğu şeklinde bir görüşü savunmakta olduğunu söylememiz mümkündür. Nihayet sadece doğa bilimi değil, genel olarak bilim Augustinus&rsquo;un güçlü yanını meydana getirmediği için onun İÖ. 1. yüzyıldan itibaren sürekli bir gerileme, hatta tamamen ortadan kalkma durumunda olan seküler bilime fazla değer vermemesini anlayışla karşılayabiliriz.</p>

  <p class="p0">Peki acaba Augustinus&rsquo;un insan hakkındaki kuramı nedir? Onun insan kuramı da doğa kuramı gibi kısır veya sorunlu mudur?</p>

  <p class="p0">&nbsp;</p>

  <p class="p0"><span class="t11">Augustinus ve İnsan</span></p>

  <p class="p0">Augustinus&rsquo;un düşüncesinde merkezi bir yer işgal eden iki varlık olduğunu biliyoruz: Tanrı ve insan. Ayrıca Augustinus&rsquo;u insanın kendisinin de teorik niteliklerinden, özelliklerinden çok pratik, duygusal, heyecansal yanıyla, arzu duyma, isteme, sevme, mutlu olma gibi ihtiyaç ve özlemleriyle ilgilendirdiğini gördük.</p>

  <p class="p0">Bütün modern öncesi evren tasarımları gibi Augustinus&rsquo;un evren tasarımı hiyerarşiktir. O, bu hiyerarşiyi farklı ölçütleri temele alarak değişik biçimlerde ortaya koymaktadır.</p>

  <p class="p0">Bu ölçütlerden birine göre varlık; mekân ve zamanda yer alan ve değişme içinde bulunan varlıklar yani cisimler; yer bakımından değişken ama zaman bakımından değişken olmayan varlıklar yani ruhlar; nihayet ne yer, ne zaman bakımından değişmeyen bir varlık olan Tanrı&rsquo;nın kendisi olmak üzere üç farklı tabakadan oluşur. İnsan, bedeni bakımından birinci, ruhu bakımından ikinci grupta yer alır; ancak bedenden ziyade ruh olduğu için esas yeri, Tanrı&rsquo;nın hemen altındadır.</p>

  <p class="p0">Bunun yanında Augustinus&rsquo;un varlık, hayat ve akıl kavramlarını temel alan bir başka hiyerarşik sınıflaması daha vardır. Buna göre taş vardır; hayvan canlıdır veya hayata sahiptir, insan ise akıllıdır veya anlamaya sahiptir.</p>

  <p class="p0">Bu sınıflamada da insanın doğal varlıklar dünyasının en üstünde, zirvesinde yer aldığı görülür.</p>

  <p class="p0">Augustinus&rsquo;un varlıkların tinselliğini ön plana alan bir başka sınıflamasında, insanın yerinin bu kez en aşağıda olduğu ortaya çıkar. Bu sınıflamaya göre Tanrı mutlak bir tindir; melekler Tanrı&rsquo;nın yaratıkları oldukları için O&rsquo;ndan aşağıda bulunur ama bedenleri olmadığı için insanın üzerinde yani varlık hiyerarşisinin ikinci sırasında yer alırlar. İnsan ise ruhu bakımından tinsel dünyaya ait olmakla birlikte, bir bedene de sahip olduğu için sıralamada üçüncülükle yetinmek zorunda kalır.</p>

  <p class="p0">Ne var ki, Augustinus insanla melekler arasında hangisinin daha üstün bir varlığa sahip ve daha değerli olduğu konusunda her zaman bu görüşte değildir. Kimi zaman insanın meleklerden daha üstün bir statüye sahip olduğunu söylemekten çekinmez. Örneğin insan gelecek hayatta sahip olabileceği ölümsüz mutluluk nedeniyle meleklerden üstündür (<span class="t13">Tanrı Devleti,</span> 11, 13). Ancak Augustinus&rsquo;un insanı, esas olarak tinle madde, tinsel dünya ile cisimler dünyası arasında yer alan, bir yanı ile doğal diye nitelendirilmesi gereken bazı özellikler taşımasına karşılık bir başka ve daha önemli yanı ile tinsel dünyaya ait olan bir ara varlık olarak düşündüğüne şüphe yoktur.</p>

  <p class="p0">Böylece Augustinus nasıl İsa&rsquo;yı Tanrı ile insan arasında bir arabulucu, kişiliğinde aynı zamanda ve tüm gerçekliğiyle tanrılık ve insanlık özelliğine sahip olan, onları bir arada bulunduran bir aracı varlık olarak görüyorsa, insanın kendisini de en yüksek varlık olan Tanrı ile en aşağı varlık olan cisimler veya doğal varlıklar dünyası arasında bir aracı varlık olarak kabul etmektedir. Bu aracı varlık statüsünden de onun varlık haritası içindeki yerini çıkarmaktadır. Augustinus için insan, eksik, ama tamamlanabilir; ayağı yerde, ama başı göklerde; bedeni bakımından dünyaya bağlı, ama ruhu bakımından Tanrı&rsquo;ya yakın, Adem&rsquo;in işlemiş olduğu günahtan ötürü düşmüş, ama İsa&rsquo;nın çilesi (passion) sayesinde kurtulma, ebedi mutluluğa erişmeye aday bir yaratıktır. Augustinus, bütün psikolojisini, bütün antropolojisini, bütün ethiğini bu ikilik üzerine kurmaktadır.</p>

  <p class="p0">Öte yandan Augustinus insanın bu ikili durumunu, Platon gibi, onda beden ve ruh gibi iki ayrı ve birbirine zıt ilkenin birleşmesi, ilkinin sürekli olarak ikincisi üzerine olumsuz bir etkide bulunması, Phaidros&rsquo;taki siyah at gibi onu sürekli aşağıya doğru çekmesiyle değil, ruhun kendisiyle, ruhun karmaşık, çelişik doğasıyla açıklar. Böylece Augustinus&rsquo;un insan kuramında esas almamız gereken şey, ruh-beden ikiliğinden çok ruhun kendi doğasında yatan ikilik, karmaşıklık, karışıklık, hatta zıtlıktır.</p>

  <p class="p0">Gerçekten de Augustinus&rsquo;un <span class="t13">İtiraflarım</span> dikkatlice okuduğumuzda, daha önce de değindiğimiz gibi, onun kendisinden şikâyet ettiği şeyin bedeninden çok ruhu olduğunu görürüz. Augustinus gözlerini kendisine çevirdiğinde gördüğü kargaşa, kararsızlık ve çelişkilerin nedeni, bedeni veya ruhunun bedenle bir arada bulunması değildir. Kendi sözleriyle, ruhu karar verse bedeni, kendisine verilen emirleri en iyi bir şekilde yerine getirmeye hazırdır, ama ruhunun kendisi çelişik duygular, arzular, istekler içinde kıvranmaktadır. Öyle ki bir şeyi hem istemekte, hem istememektedir. Augustinus sorar:</p>

  <p class="p5"><span class="t14">&ldquo;Tanrım, bu olağanüstü şey nereden geliyor? Ruh, bedene emirler veriyor, beden anında itaat ediyor; ruh kendine emirler verince dirençle karşılaşıyor. Ruh ele kımıldaması için emir veriyor, el bu emri öylesine kolaylıkla yerine getiriyor ki, emirle bunun yerine getirilmesi hemen hemen birbirinden ayırt edilmiyor... Ruh, kendine isteme emrini veriyor, bunlar da birbirlerinden ayırt edilmiyor, ama yine de ruh harekete geçmiyor... Demek ki ruh</span> <span class="t15">tam olarak istemiyor.</span> <span class="t14">Bu anlamda da tam olarak buyurmuş olmuyor.</span> <span class="t15">Ruh istediği ölçüde buyuruyor, bu istediği, istemediği ölçüde de gerçekleşmiyor.</span> <span class="t14">İrade iradeye istemeyi buyuruyor, isteyen de iradedir, başkası değil. Tam isteyerek buyurmadığından buyrukları da yerine getirilmiyor... demek ki</span> <span class="t15">burada iki irade var</span><span class="t14">&rdquo;</span> <span class="t14">(</span><span class="t15">İtiraflar,</span> <span class="t14">8, 9).</span></p>

  <p class="p0">Böylece Augustinus&rsquo;un kendi dönemine kadar Yunan felsefesinin insan ruhuyla ilgili olarak geliştirdiği ana modele karşı çıktığını görmekteyiz. İlk kez Platon tarafından açık bir biçimde ortaya konan ve Aristoteles&rsquo;le Stoacılar tarafından da kabul edilen bu modele göre ruh, özü itibariyle akıldır ve akıllıdır. Ruhun tutkuları kendisinden değil, onun sağlıklı işleyişini bozan bedenden, bedensel istek ve arzulardan ileri gelir.</p>

  <p class="p0">Oysa Augustinus&rsquo;un bunun tam tersi olmasa da oldukça farklı bir görüşe sahip olduğu görülmektedir. Augustinus ruhun özünü kesin bir tarzda akıl olarak tanımlamaz. Onun için ruhun özü hayattır, arzudur, tek kelime ile istek veya iradedir, özgür iradedir. Nitekim onun tereddütlerini, çatışmalarını, çelişkilerini meydana getiren de budur. <span class="t13">İrade irade olduğu için ve irade olmak bakımından özgür olduğu için çelişik şeyleri istemekte, çelişik arzular peşinde koşmaktadır.</span></p>

  <p class="p0">Ancak Augustinus iradenin değerini oluşturan şeyin de bu olduğuna inanmaktadır. Çünkü daha önce de gördüğümüz gibi iman eyleminin kendisi özü itibariyle bir akıl ve bilme eylemi değil, bir isteme, irade eylemidir. Onun değerini meydana getiren de budur.</p>

  <p class="p0">Augustinus&rsquo;un insan ruhunu özü itibariyle akıl veya bilinç olarak görmemesi, özgür isteğe sahip, hatta kaderi bu olan bir irade olarak tanımlaması, buna paralel olarak insani eylemlerin ilkesi olarak özgür iradeyi alması ve onun değerini teşkil eden şeyin de özgür iradeye dayanan özgür seçim olduğunu savunması doğal olarak onu ahlâkî iyi ve kötünün içeriği ile ilgili olarak Yunan geleneğinkinden farklı bir öğretiye götürmektedir.</p>

  <p class="p0">Bu öğretinin ne olduğu ve Yunan öğretisinden olan farkını anlamak için ikisi arasında bir karşılaştırma yapmamız gerekmektedir.</p>

  <p class="p0">Augustinus&rsquo;un insan tasarımının insanı bir akıl, bilinç olarak değil de arzu veya irade olarak tanımlaması dışında esas itibariyle Platoncu veya Yeni-Platoncu olduğunu söylemek mümkündür. Çünkü Yunan filozofları gibi Augustinus da insanı ruh ve bedenden meydana gelen bileşik bir varlık olarak görür. Yine onlar gibi insanı insan yapan şeyin, onun bedeni değil ruhu olduğunu kabul eder. Daha önce gördüğümüz gibi Augustinus, Platon-Plotinosçu geleneği izleyerek duyum dahil insanın bilgi ile ilgili bütün etkinliklerinin ilkesinin ruh olduğunu söyler. Bilginin çeşitli dereceleri arasında ayrım yapıp, ruhun veya onun akıllı kısmının kendi gücüyle elde ettiği bilgilerin, duyular aracılığıyla elde ettikleri bilgilerden her bakımdan daha üstün olduğunu, hatta doğru olan tek bilgi türünün bunlar olduğunu kabul eder. Ruhun hem varlık hem bilgi bakımından bedenden üstün olduğunu söylediği gibi insanın mutluluğunu bedenden ileri gelen hazlarda değil ruhundan kaynaklanan sevinçlerde araması gerektiği konusunda da Platon-Plotinos&rsquo;la aynı fikirdedir. Nihayet onlar gibi ruhun bedende bulunuşunu bir alçalma, düşme olarak kabul ettiği gibi ruhun bedenden kurtulmasını insanı mutluluğa götürecek yolun başlangıcı olarak tanımlar.</p>

  <p class="p0">Ancak Augustinus öte yandan Platon-Plotinosçu psikolojiyi, antropolojiyi, ahlak öğretisini son derece önemli bazı noktalarında değiştirir. Bunu niçin yapar? Çünkü Augustinus bir Hristiyandır ve bir Hristiyan olarak bedeni Platoncular gibi tümüyle olumsuz bir biçimde tanımlayamayacağı gibi ruhu da onlar kadar üstün, tanrısal, adeta Tanrı&rsquo;yla yarışma gücüne sahip bir varlık olarak göremez.</p>

  <p class="p0">Augustinus bir Hristiyan olduğu için Platon&rsquo;la birlikte mutluluk ve kurtuluşun özü itibariyle tinsel türden olması gerektiğini kabul eder. Ama yine bir Hristiyan olduğu için Tanrı&rsquo;nın özü itibariyle akıl olduğunu kabul edemeyeceği gibi O&rsquo;na ulaşmada ruhun kendi gücünü, aklın kendi kudretini Platoncular kadar sınırsız bir biçimde savunamaz.</p>

  <p class="p0">Augustinus yine bir Hristiyan olarak Tanrı&rsquo;nın doğasına ne Platon&rsquo;un, ne Plotinos&rsquo;un kabul edeceği bazı başka özellikleri, örneğin ve özellikle yuka rıda söylediğimiz gibi O&rsquo;nun insana karşı duyduğu özel Sevgi&rsquo;yi eklemek zorundadır. Bu sevgi öyle büyük bir sevgidir ki, onun uğruna, insanı kurtarmak, bağışlamak için O &lsquo;kendi oğlunu bile feda etmekten çekinmemiş, günahkâr insanlar tarafından onun çarmıha gerilmesine izin vermiştir&rsquo; (<span class="t13">İtiraflar,</span> 10, 43). Bütün bunlar sonuç olarak Augustinus&rsquo;u gerek beden gerek ruhun kendisi, gerekse Tanrı ile insan veya daha doğrusu ruh arasındaki ilişkilerle ilgili olarak oldukça farklı görüşlere götürecektir.</p>

  <p class="p0">Augustinus, daha önce birkaç kez işaret ettiğimiz üzere, Platon veya Plotinos gibi bedenin beden olarak bir kötülük olduğunu düşünmemektedir. Augustinus&rsquo;a göre; &ldquo;her türlü kötülüğün nedeninin beden olduğunu ileri süren, hata içindedir. &ldquo;</p>

  <p class="p5"><span class="t14">&ldquo;Ruha sıkıntı veren bedenin ölümlülüğü günahın nedeni değildir, cezasıdır ve ruhu günahkâr kılan ölümlü beden değildir; tersine bedeni ölümlü kılan günahkâr ruhtur.&rdquo;</span></p>

  <p class="p0">Nitekim insanı şeytana benzer kılan şey, onun bedene sahip olması değil, kendine göre yani insana göre yaşamasıdır, nasıl ki Şeytan&rsquo;ı Şeytan yapan da onun Tanrı&rsquo;ya göre değil, kendisine göre yaşamak istemesi olmuşsa. Böylece ileride insan yine bir bedene sahip olacak ama bu kendisine yük olmayan ölümsüz bir beden olacaktır (<span class="t13">Tanrı Devleti,</span> 14, 3).</p>

  <p class="p0">Augustinus&rsquo;un insanda ruh-beden ilişkileri konusunda sahip olduğu bu görüşten hareketle geliştirdiği ve tüm ahlak felsefesi bakımından büyük önem taşıyan genel görüşünü şöyle ifade edebiliriz:</p>

  <p class="p5"><span class="t14">&ldquo;Beden, türü ve seviyesi bakımından iyidir; iyi olmayan, ruhun kendi seviyesinde yaşamayı bırakıp beden seviyesinde yaşamaya çalışmasıdır.&rdquo;</span></p>

  <p class="p0">Başka bir ifadeyle Tanrı&rsquo;yı terk ederek yaratıcı iyi yerine yaratılmış iyi düzeyinde var olmaya veya varlığını sürdürmeye yönelmesidir (<span class="t13">Tanrı Devleti,</span> 14, 4).</p>

  <p class="p0">Augustinus&rsquo;un bu tezi, daha genel olarak insanın ahlâkî varlığıyla ilgili temel kavramların tanımlanmasında, erdem ve erdemsizlik, iyi ve kötü, nihayet mutluluk ve mutsuzluğun ne olduğunun belirlenmesinde anahtar rolü oynar. Augustinus&rsquo;un bütün bunlarla ilgili genel bakış açısı şudur: Evren iyidir ve evrende yer alan her şey, her varlık iyidir; çünkü her şey en yüksek iyi olan Tanrı&rsquo;nın eseridir. Ama <span class="t13">her şey kendi tarzında, kendi türünde, kendi düzeyinde ve kendisine verilen veya tanınan yer ve işlev bakımından iyidir.</span> Zaten insan dışında hiçbir varlığın bu kendi tarzında, kendi türünde sahip olduğu doğal iyisini terk etme imkânı da yoktur.</p>

  <p class="p0">O halde kötü nedir? Augustinus için kötü,</p>

  <p class="p5"><span class="t14">&ldquo;herhangi bir varlığın kendi varlık türü, varlık düzeyi bakımından sahip olduğu doğal iyisini terk edip kendisinden daha aşağı seviyede bulunan bir varlık türünün iyisini istemesi, ona özenmesidir.&rdquo;</span></p>

  <p class="p0">Evrende bu imkâna, bu güce, şans ya da şanssızlığa sahip olan tek varlık ise yine insandır.</p>

  <p class="p0">Böylece Augustinus&rsquo;a göre evrenin kendisi ve onda yer alan diğer varlıklar için kötü sorunu diye bir şey mevcut değildir. Ama insan için, daha doğrusu insan bedeni için değil de insan ruhu için böyle bir sorun bulunmaktadır. Çünkü bedenin doğal bir varlık olduğu için düşmesi, herhangi bir kötülük yapması veya kötü olması mümkün değildir; ama ruh için böyle bir şey mümkündür.</p>

  <p class="p0">Ruhun kötüsü, ister bir yargı yanlışının, ister yanlış bir istek ve seçimin sonucu olsun, kendi varlık seviyesini, kendi iyilik türünü unutması, kendi doğasını terk ederek kendisinden aşağıda bulunan varlık düzeyine ve buna ait olan iyiye veya iyilere yönelmesidir. Bu varlık seviyesi, maddenin veya daha özel olarak bedenin varlık seviyesidir. Ruhun burada aradığı şeyler, bedene doğal olarak ait olan ve bu bakımdan onun iyisi olan, ancak ruh için bir alçalma, düşme, doğasının bozulması, nihayet bir yabancılaşma olarak kabul edilmesi gereken duyusal ilgiler, itki ve hazlardır.</p>

  <p class="p0">İyi de bu nasıl mümkün olmaktadır? Çünkü ruhun bedende veya bedenle birlikte bulunma olayının kendisinde herhangi bir kötülük yoktur. Çünkü ruh bedenin canlılık ilkesidir ve bundan dolayı onun bedene hayat vermesi, onu duyarlı kılması gerekmektedir. Bunu yapmak için de onun bedende bulunması, bedenle birlikte olması zorunlu değil midir?</p>

  <p class="p0">Augustinus&rsquo;a göre yukarıdaki sorunun cevabı basit olarak şudur: <span class="t13">Ruhun bedende bulunmasında, onu canlandırmasında bir kötülük yoktur. Ancak bedeni sevk etmesi yerine onun tarafından sevk edilmesinde, bedene hükmedeceği yerde, onun tarafından hükmedilmesinde kötülük vardır.</span> Çünkü beden, ruhun bir aletidir ve bir aletin görevi onu kullananın emrine uymak, ona hizmet etmektir.</p>

  <p class="p0">Oysa insanda ruhun bedenle ilişkisi her zaman böyle sağlıklı ve normal tarzda meydana gelmemektedir. Ruhun kendisi bedene emredeceği, onu yönlendireceği yerde bazen, hatta çoğunlukla şaşkın veya aptal, bilgisiz bir şekilde bedenin sahip olduğu şeylere imrenmekte, onun heyecanlarını, hazlarını elde etmeye çalışmakta, böylece kendi barışını kaybetmektedir. Tutkular, Augustinus için, işte bu anlamda yanlış yani kötü isteklerdir. Ruhun kötüleşmesi, düşmesi de budur yani onun kendini kaybetmesi, kendisine yabancılaşmasıdır.</p>

  <p class="p0">Burada sormamız gereken asıl soru şudur: Ruh neden bu yanlışı yapmaktadır, neden böylesi yanlış bir seçimde bulunmaktadır?</p>

  <p class="p0">Bu soruya ruhun düşüşüne ilişkin felsefi kuramı ilk kez ortaya atan Platon ikna edici bir cevap verememiştir. Augustinus&rsquo;un bu soruya verdiği cevap ise Platon&rsquo;unkiyle ortak bazı unsurlara sahip olmakla birlikte özü itibariyle ondan farklıdır. Bu cevap ilk kez Aziz Paul tarafından oldukça açık bir biçimde ortaya konan, daha sonra Clemens ve Origenes gibi Kilise Babaları tarafından benimsenerek işlenen ve daha da ileri götürülen cevaptır. Bu cevapta, yeni olan şey, Origenes vesilesiyle işaret ettiğimiz gibi, onun özgür iradeye dayandırılması, özgür iradenin anlamı ve değeri üzerine yapılan vurgudur.</p>

  <p class="p0">Augustinus&rsquo;a göre ruh, düşmüştür, çünkü özgürdür; özgür olarak yanlış bir istekte bulunmuş, yanlış bir karar vermiş ve yanlış bir seçim yapmıştır. Ancak bu özgürlük öte yandan ruh için tanrısal bir bağıştır, çünkü ebedi olarak mutluluğa erişebilmesi <span class="t13">için ruhun bu mutluluğu hak etmesi</span> gerekmektedir. Bunun için ise onun <span class="t13">özgür bir biçimde iyiyi istemesi ve seçmesi</span> gerekmektedir.</p>

  <p class="p0">Gerçi Augustinus&rsquo;a göre özgür bir seçimle iyiyi istemek, onu gerçekleştirmek için yeterli değildir. Çünkü iyinin gerçekleştirilmesi, onun istenmesi kadar, onu gerçekleştirebilecek kudrete sahip olmayı gerektirir ki, bu kudret insanda kesinlikle mevcut değildir. Bunun için Tanrı&rsquo;nın insana ayrıca bu kudreti vermesine, bağışlamasına ihtiyaç vardır. Ama insanın veya ruhun özgür iyi isteği, Tanrı tarafından iyiyi gerçekleştirmesi yönünde kendisine sağlanacak kudretle ilgili bu yardımın zorunlu şartıdır.</p>

  <p class="p0">Augustinus&rsquo;un iyi ve kötünün varlığı onların istenmesi ve gerçekleştirilmesinde insanın ve Tanrı&rsquo;nın karşılıklı rolleriyle ilgili genel kuramı şudur: Bilindiği gibi Augustinus&rsquo;a göre, Manikeistlerin ileri sürdüklerinin tersine kötü, tözsel bir varlığa sahip olmadığı gibi (<span class="t13">Tanrı Devleti,</span> 11, 9; 22) ondan sorumlu olan da Tanrı değildir. Var olan her şey iyi olduğu gibi iyinin nedeni ve kaynağı da Tanrı&rsquo;dır. Öte yandan insanın, bu arada özgür irade sahibi diğer varlıkların yani meleklerin iyiyi isteyip, gerçekleştirmesinde genel anlamda Tanrı&rsquo;nın rolü vardır; ama kötüden, kötü istekten sorumlu olan Adem ve Şeytan örneğinde olduğu gibi yalnızca insanların ve meleklerin bizzat kendileridir:</p>

  <p class="p5"><span class="t14">&ldquo;Bütün doğaların yaratıcısı olduğundan</span> <span class="t15">her türlü kudreti veren Tanrı'dır,</span> <span class="t14">ama</span> <span class="t15">her türlü isteğin faili Tanrı değildir.</span> <span class="t14">Kötü istekler Tanrı&rsquo;dan gelmez, çünkü onlar Tanrı&rsquo;nın kendisinden ileri gelen doğaya aykırıdır&rdquo; (</span><span class="t15">Tanrı Devleti, 5, 9;</span> <span class="t14">10, 22)... &ldquo;Tanrı insanın günah işleyeceğini önceden bildiği için insan günah işlememiştir, işlediği günahın faili şüphesiz insanın kendisidir&rdquo; (</span><span class="t15">Tanrı Devleti, 5,</span> <span class="t14">10).</span></p>

  <p class="p0">Sonuç olarak ruhun düşüşünün nedeninin insanın özgür olması, amacının ise ebedi mutluluğu hak etmesi için insanın onu özgür bir biçimde istemesinin zorunlu olması olduğunu görüyoruz. Demek ki özgürlük, iki tarafı keskin bir bıçaktır. İnsanın gerçekten özgür olması, özgür seçimiyle iyiyi istemesi, onun aynı özgürlükle kötüyü istemesi imkânını da içinde bulundurmak zorundadır. İnsanın özgür iradesiyle iyiyi istemesi ona nasıl ebedi mutluluğa giden yolu açacaksa, aynı iradeyle kötüyü istemesi, geçmişte bu dünyaya düşmesinin nedeni olmuş olduğu gibi gelecekte de ebedi olarak bedbaht olmasının nedeni olacaktır.</p>

  <p class="p0">Augustinus, insanın özgür iradeye sahip olma konusundaki bu özel durumunu açıklamak üzere öncelikle 1) insanla geri kalan varlıkların davranışları, 2) insanın iradi diye adlandırılan eylemleriyle böyle olmadığı düşünülen, &lsquo;doğal&rsquo; diye nitelenen eylemleri arasında ayrım yapar. Cansız bir varlığın, örneğin bir taşın davranışını tümüyle &lsquo;zorunlu&rsquo; olarak nitelemesine karşılık insanın davranışlarının hiç olmazsa bir kısmının &lsquo;iradi&rsquo; olduğunu belirtir. Augustinus&rsquo;a göre bu tür yani iradi diye nitelendirilmesi mümkün davranış, &ldquo;insanın kendisinden haklı olarak sorumlu tutulabileceği, kendisinden ötürü haklı veya haksız olarak övülüp yerilebileceği, ödüllendirilip cezalandırılabileceği&rdquo; davranıştır.</p>

  <p class="p0">Buna karşılık insanın &lsquo;doğal&rsquo; bir eylemi, şu veya bu anlamda kendisine tabi olduğu, boyun eğdiği bir varlıktan, failden kaynaklanan eylemidir. Başka bir ifadeyle ikinci tür eylem, insanın kontrolü altında bulunmayan fiziksel, zihinsel veya duygusal etkinliklerini ifade eder. Ancak insanda bu iki tür etkinlik yine de birbirinden ayırt edilebilir ve doğada yalnızca insanın, kendi dışında bulunan güçlerin etkisine tümüyle tabi bir varlık olmadığı, aynı zamanda bu ikinci tür davranışlarda bulunma imkânına veya kapasitesine sahip olduğu söylenebilir. İşte insanda bulunan ve en azından bazı davranışlarıyla ilgili olarak onu diğer varlıklardan, hayvanlardan ayıran bu yetiye Augustinus &lsquo;irade&rsquo; veya istek (will) adını verir.</p>

  <p class="p0">Augustinus insanı insan yapan, onun kötü veya iyi olmasına, düşme ve yükselmesine, günahkâr veya ebedi mutluluğa aday olmasına imkân veren şe yin, iradesinin bu özgür olma özelliği olduğunu ısrarla vurgular. O, insanın bütün eylemlerinde, hatta bütün irade ve istemelerinde özgür olmadığını kabul eder. Ancak kelimenin asıl anlamında <span class="t13">ahlâki</span> olarak nitelendirilmesi gereken yani onu gerçekten adil olarak mutluluğa veya bedbahtlığa götürme özelliğine sahip olan irade ve istemelerinin tümüyle özgür olduğunu belirtir.</p>

  <p class="p0">Öte yandan Augustinus insanı yaratan Tanrı olduğu gibi ona bu iradeyi verenin de Tanrı olduğunu şüphesiz kabul eder. Ama Tanrı&rsquo;nın özgür bir istemede bulunma ve seçim yapma gücüne sahip olma anlamında bu iradeyi insana tümüyle yani bütün <span class="t13">güç ve gerçekliği ile, bütün sonuçlarıyla</span> vermiş olduğunu savunur. Öyle ki, sonuçta Augustinus&rsquo;a göre, insanın bu özgür iradeyle yaptığı eylemlerinin sorumlusu yukarıda gördüğümüz gibi yalnızca insanın kendisidir; nasıl ki Adem&rsquo;in Cennet&rsquo;ten düşmesine neden olan o yanlış davranışından sorumlu olan yalnızca kendisi olmuşsa ve o fiil yalnızca onun tümüyle özgür olan iradesinin eseri olarak ortaya çıkmışsa.</p>

  <p class="p0">Augustinus bu arada ilginç bir görüş ortaya atarak, Adem&rsquo;in aslında Havva&rsquo;nın kendisinden yapmasını istediği bilgi ağacından yeme olayının Tanrı&rsquo;nın emrine karşı gelmek olduğunu bildiğini, fakat bu eyleme Havva&rsquo;ya olan sevgisinden, evlilik bağının gerektirdiği sevgi duygusundan ötürü katıldığını söyler:</p>

  <p class="p5"><span class="t14">&ldquo;Adem karısının sözlerinin doğruluğuna inandığı için değil, ona olan sevgisine uyduğu için yanlış yapmıştır. Havva yılanın sözüne inanmıştır. Adem ise karısından ayrılmak istememiştir. Aralarında her şeyin, hatta günahın bile ortak olmasını istemiştir&rdquo; (Tanrı Devleti, 14, 11).</span></p>

  <p class="p0">Ancak Augustinus&rsquo;a göre bu Adem&rsquo;in suçlu olması durumunda bir değişiklik meydana getirmez. Çünkü o sonuçta bilerek ve isteyerek günah işlemiş, bilerek ve isteyerek Tanrı&rsquo;nın emrine karşı gelmiştir. Bundan dolayı da Tanrı tarafından haklı olarak cezalandırılmış ve Cennet&rsquo;ten kovulmuştur.</p>

  <p class="p0">Augustinus insanın evren içinde ve Tanrı karşısındaki bu özel durumu yani insan iradesinin bu özgürlüğü üzerinde çok ısrarlıdır. Bu nedenle doğa hakkındaki görüşünü ele alırken üzerinde durduğumuz doğanın eylemlerinde gerçek anlamda neden veya fail olanın aslında Tanrı&rsquo;nın kendisi olduğu yönündeki genel teziyle bu görüşü arasında belli bir çelişkinin bulunduğunu görmemekte veya görmek istememektedir. Bundan dolayı söz konusu çelişkiyi ortadan kaldırmak için insanın özgür iradesini reddetmek veya onu Tanrı&rsquo;nın evrendeki bütün olayların gerçek faili, nedeni olduğu yönündeki öğretisiyle bir şekilde bütünleştirmek üzere bir yol aramak yerine Tanrı&rsquo;nın birincil veya gerçek neden olduğu yönündeki genel öğretisinden fedakarlık yapmayı uygun görmekte, bu teorinin kendisinde insanın bu tür iradi davranışlarıyla ilgili olarak bir istisna yapmaktan çekinmemektedir.</p>

  <p class="p0">Üstelik bu istisnanın, Tanrı&rsquo;nın dünyada meydana gelen bütün eylemlerin ezeli ön bilgisine sahip olduğu yönündeki bir başka genel kuramıyla yeni bir çelişki meydana getirmekte olduğunu bile bile bunu yapmaktadır.</p>

  <p class="p0">Bu iki olgu, Augustinus için önemli olanın ne pahasına olursa olsun insana ahlâkî eylemleriyle ilgili olarak mutlak veya en azından bu eylemlerinden sorumlu tutulabileceği ölçüde bir özgürlük alanı tanımak olduğunu göstermektedir. Öyle anlaşılmaktadır ki bu özgürlük, daha önce özgür irade konusunda sözünü ettiğimiz diğer bazı Kilise Babaları gibi Augustinus için de gerek ebedi mutluluğu hak etmesi gerekse Tanrı&rsquo;nın kendisine adaletli davrandığının söylenebilmesi için insanın sahip olması gereken vazgeçilmez bir özelliği olmak zorundadır. Başka bir deyişle insanın davranışlarının ahlâkî olabilmesi, ahlâkî bir nitelik kazanabilmesi, onlardan dolayı ahlâkî olarak yargılanabilmesi, Tanrı&rsquo;nın adil olması, insanı adil olarak yargılaması, ona adil olarak ebedi bir ceza veya ödülü belirlemesi için insanın gerçek anlamda özgür olması, özgür seçim yapabilecek bir doğaya sahip olması gerekmektedir.</p>

  <p class="p0">Augustinus bu noktada aklımıza gelebilecek bir soruyu, Tanrı&rsquo;nın insanı neden <span class="t13">özgürlüğünü kötüye kullanamayacak bir biçimde yaratmadığı</span> sorusunu anlamsız görür: İnsani özgürlüğün, Tanrı tarafından, kötüye kullanılamayacak bir biçimde belirlenmesi, onu gerçek anlamda bir özgürlük olmaktan çıkaracağı gibi iyiyi gerçekleştirmedeki değerini de ortadan kaldıracaktır. Augustinus&rsquo;a göre bu, kendisinden önceki Kilise Babalarının ısrarla vurguladıkları gibi, bizzat ahlâkî eylemin kendisini ortadan kaldıracak, bunun sonucu ise insana Tanrı tarafından bahşedilmiş en büyük iyilik olan ebedi mutluluğa ulaşma şansının ortadan kalkması olacaktır.</p>

  <p class="p0">Augustinus tüm bu nedenlerden dolayı insanın ahlâkî eylemlerinde iradenin özgürlüğünü bir veri olarak almakta, iradenin kendisinin psikolojik veya bilimsel olarak açıklanması gereken bir olgu olup olmaması konusuyla ilgilenmediği gibi muhtemelen böyle bir açıklamanın mümkün olduğuna da inanmamaktadır. Aynı konuyla ilgili olarak daha sonra Gazali&rsquo;nin ve onun izinden giden diğer Kelâmcıların savunacakları gibi Augustinus&rsquo;a göre iradenin, iradeye dayanan seçimin <span class="t13">yeter sebebi yoktur.</span> Böylece yine Gazali gibi Augustinus da iradenin <span class="t13">yeter sebebi olmayan bir isteme veya nedeni olmayan bir tercih</span> olduğu görüşünü savunmaktadır. Augustinus için irade, kendisinden hareket etmemiz gereken bir veridir. Onun kendisinde iradi olmayan, irade alanının dışında bulunan bir neden bulmamız mümkün olmadığı gibi bir iradenin kendisini bu iradeyi irade eden bir başka iradeyle açıklamanın ve böylece sonsuza kadar geriye doğru gitmenin bir yararı yoktur.</p>

  <p class="p0">Augustinus <span class="t13">Tanrı Devletinin</span> 12. kitabının 6. bölümünde kötü meleklerin, Şeytan&rsquo;ın düşüşünü açıklarken, iradenin doğası üzerine bu görüşünü oldukça açık bir biçimde ortaya koyar. Augustinus&rsquo;a göre iyi meleklerin mutluluklarının gerçek nedeni en yüksek anlamda var olan Tanrı&rsquo;yla birlikte bulunma yönündeki iyi iradeleridir. Başta Şeytan olmak üzere kötü meleklerin sefaletlerinin nedeni ise yüzlerini Tanrı&rsquo;dan başkasına yani kendilerine çevirme yönündeki istekleri olmuştur. Peki ama bu kötü isteğin fail nedeni nedir? Augustinus bu soruya cevap olarak bu nedenin asla bulunamayacağını, çünkü onun nedeninin <span class="t13">söz konusu iradenin kendisinden başka bir şey olmadığım</span> söyler:</p>

  <p class="p5"><span class="t14">&ldquo;Bu kötü iradenin fail nedenini aramayın, onu asla bulamayacaksınız. Kötü eseri meydana getiren iradenin kendisi olduğuna göre kötü iradeyi meydana getiren (onun kendisinden başka) kim olabilir? Böylece</span> <span class="t15">kötü irade her türlü kötü eylemin nedenidir, ama hiçbir şey kötü iradenin nedeni değildir</span><span class="t14">&rdquo; (12,</span> <span class="t15">6</span><span class="t14">)</span><span class="t15">.</span></p>

  <p class="p0">Augustinus&rsquo;un buradaki amacının, irade hakkında açıklama vermenin imkânsız olmasından çok eylemlerimizden sorumlu olanın bizim özgür irademiz olduğunu kanıtlamak ve bu arada kötü iradeden sorumlu olanın Tanrı olmadığını ortaya koymak olduğu bir gerçektir. Ancak onun bu açıklamasından bizim irade hakkında yukarıda ortaya koymaya çalıştığımız görüşün çıktığını da söyleyebiliriz. Öte yandan Augustinus&rsquo;un irade hakkında bu tür bir görüşe sahip olması da doğaldır; çünkü onun iradeyi bundan başka türlü tanımlaması, ona kendisinin dışında ve kendisini belirleyen bir başka neden araması veya bulması iradenin eylemdeki bütün gücünü, bütün sorumluluğunu ortadan kaldıracaktır.</p>

  <p class="p0">Son olarak Augustinus&rsquo;un sevgi kuramı üzerinde durmak istiyoruz. O&rsquo;nun özellikle Tanrı kuramında Platon-Plotinos&rsquo;tan Tanrı&rsquo;nın bir akıl olduğu kadar irade, ya da akıl olmaktan daha çok irade olduğu konusunda ayrıldığını söyledik. Augustinus Tanrı&rsquo;nın bu özelliğinden O&rsquo;nun bir sevgi olduğuna geçmekte, Tanrı&rsquo;dan insana inerek insanın da aynı özelliğe sahip bir varlık olduğunu belirtmektedir.</p>

  <p class="p0">Augustinus&rsquo;a göre nasıl ki cisimleri hareket ettiren ağırlık veya hafiflik ise insanı hareket ettiren, insan davranışlarının itici gücü olan şey, sevgidir. Çünkü istek veya arzu da sevgiden doğar ve onun bir görüntüsüdür.</p>

  <p class="p0">Augustinus her türlü arzu, istek veya iradeyi sevgiye dayandırmak, onun bir görüntüsü olduğunu ortaya koymak için insanın niçin bir eylemde bulunduğunu sorar. Buna verdiği cevap insanın bir şeyi istediği, arzu ettiği için eylemde bulunduğudur.</p>

  <p class="p0">Peki insan niçin bir şeyi ister, arzu eder? Çünkü insan arzu ettiği şeyle ilgili olarak kendisinin eksik olduğunu, ona sahip olduğu takdirde bu eksikliğini gidereceğini bilir. Böylece her eylemin arkasında bir arzu ya da istek, her arzu veya isteğin arkasında da arzu edilen şeye duyulan ihtiyaç ve ilgi vardır. İşte Augustinus <span class="t13">Şölen&rsquo;de</span> Platon&rsquo;un sevgi hakkında yaptığı analizi izleyerek insanın eksikliğini duyduğu, sahip olmak istediği, sahip olduğu zaman tamamlanacağına inandığı şeye karşı duyduğu ilgisini aşk diye adlandırır.</p>

  <p class="p0">Augustinus&rsquo;a göre bir insan için aşk duymamak, aşık olmamak imkânsız olduğu gibi ayrıca arzu edilebilir bir şey de değildir. Çünkü bir şey istememek yani sevmemek, ölmektir. Ancak ölüler aşık olmazlar.</p>

  <p class="p0">Augustinus bu akıl yürütmeyi devam ettirerek, insan ruhunun sahip olduğu tüm temel duyguları aşktan hareketle tanımlama yoluna gider: Böylece arzu, sahip olmak istediğimiz ama henüz sahip olmadığımız bir şeye karşı duyduğumuz aşktır. Buna karşılık sevinç, sevdiğimiz veya aşk duyduğumuz bir şeye sahip olduğumuzda duyduğumuz şeydir. Korku ise sevdiğimiz bir şeyin tehdit altında olduğunu düşündüğümüzde ruhumuzu etkisi altına alan duygudur.</p>

  <p class="p0">Özümüzü aşkın oluşturması, öte yandan bütün sevgilerimizin doğru veya iyi olduğu anlamına gelmez. Augustinus&rsquo;un her varlığın kendi türü ve doğası bakımından gerçekleştirmesi gereken eylemleri yapmasını iyi, bunun tersi davranışlarda bulunmasını yani kendi doğasına uygun olmayan şeyler yapmasını kötü olarak nitelendirdiğini biliyoruz. İyi ve kötüye ilişkin bu ölçüt Augustinus için doğru aşk veya yanlış aşk ile ilgili olarak da geçerlidir. Augustinus için insanın, bedenini sevmesi kötü, buna karşılık Tanrı&rsquo;yı sevmesi iyi veya doğru olan aşk grubuna girer.</p>

  <p class="p0">Augustinus bu iki farklı, hatta birbirine karşıt aşkı, Latince &lsquo;cupiditas&rsquo; ve &lsquo;caritas&rsquo; terimleriyle kavramlaştırır. &lsquo;Cupiditas&rsquo; kötü ve yanlış aşk, &lsquo;caritas&rsquo;, iyi ve doğru aşktır. Birinci türden aşkın belli koşullar altında, ama sınırlı olarak kabul edilebilir olmasına karşılık -çünkü fiziksel, doğal bir varlık olarak, belli ölçüler içinde ona da ihtiyacımız vardırancak ikinci aşk koşulsuz, mutlak olarak iyi aşk yani gerçek aşktır.</p>

  <p class="p0">Bu İkincinin en iyi örneği Tanrı&rsquo;ya karşı duymamız gereken aşktır. Çünkü bizi ebedi mutluluğa, Tanrı&rsquo;da olan ebedi barış ve huzura götürecek olan bu aşktır.</p>

  <p class="p0">Peki biri yanlış ve kötü, diğeri doğru ve iyi olan bu iki aşk arasında yer alan diğer aşkların durumu nedir? Örneğin insanın kendini sevmesi, komşusunu sevmesi, diğer insanları, hemcinslerini sevmesi konusunda Augustinus ne düşünmektedir? Augustinus&rsquo;un bu konuyla ilgili olarak <span class="t13">Hristiyan Öğretisi Üzerine</span>&rsquo;de ortaya koyduğu formülü son derecede açıktır:</p>

  <p class="p5"><span class="t14">&ldquo;Şeyler hakkında doğru bir değerlendirme yapan, duygulanımlarını sıkı bir kontrol altında bulundurmasını bilen, doğru ve tinsel bir insanın özelliği, sevmemesi gereken şeyi sevmemesi, sevmesi gereken şeyi sevmekte ihmal göstermemesi, az sevilmesi gereken şeyi çok sevmemesi; az veya çok sevilmesi gereken şeyi eşit sevmemesi ve eşit sevilmesi gereken şeyi az veya çok sevmemesidir. Böylece bir günahkâr, günahkâr olarak sevilmemeli,</span> <span class="t15">her insan bir insan olarak Tanrı için sevilmeli,</span> <span class="t14">buna karşılık</span> <span class="t15">Tanrı sırf kendisi için sevilmelidir.</span> <span class="t14">Eğer Tanrı&rsquo;nın herhangi bir insandan daha çok sevilmesi gerekiyorsa, her insan O&rsquo;nu kendisinden daha çok sevmelidir. Aynı şekilde</span> <span class="t15">bir başka insanı da kendi bedenimizden daha çok sevmeliyiz,</span> <span class="t14">çünkü her şey ancak Tanrı dolayımıyla sevilebilir.</span> <span class="t15">Bedenimizin Tanrı&rsquo;yı sevme konusunda bizimle bir işbirliği içinde olmasının imkânsız olmasına</span> <span class="t14">karşılık</span> <span class="t15">bir başka insan bu sevgimizi paylaşabilir.</span> <span class="t14">Çünkü beden sadece ruhla yaşar ve biz Tanrı&rsquo;yı ruhla severiz&rdquo; (</span><span class="t15">Hristiyan Öğretisi Üzerine,</span> <span class="t14">1, 27).</span></p>

  <p class="p0">Böylece bedenimizden başlayarak kendimizi, diğer insanları ve nihayet Tanrı&rsquo;yı hangi sıraya göre sevmemiz gerektiğini; ayrıca bu sevme sırasının mantığını, gerekçesini son derecede açık bir biçimde görmekteyiz. Bedeni sevmemeliyiz; çünkü o kendimizden yani ruhumuzdan daha aşağı seviyededir ve dolayısıyla değersizdir. Bir günahkârı <span class="t13">günahkâr olarak</span> sevemeyiz ama günahından kurtulması, Tanrı&rsquo;yı sevmesi mümkün bir insan olarak sevebiliriz. Kendimizi sevebiliriz, ancak kendimizi de kendimiz için, kendimizden ötürü sevemeyiz. Bir başka insanı bizimle birlikte Tanrı&rsquo;yı sevdiği, Tanrı sevgimizi paylaştığı için sevmeliyiz. Hatta Augustinus&rsquo;un buradaki ölçütünü göz önüne alırsak onu kendimizden bile daha fazla sevmeliyiz. Sonuç olarak gerek kendimizde gerekse diğer insanlarda sevmemiz gereken yalnızca Tanrı&rsquo;dır. Tanrı&rsquo;dan başka her şeyi ancak Tanrı sevgisi için bir araç olduğu veya araç olması ölçüsünde sevebiliriz ama Tanrı&rsquo;nın kendisini sırf kendisi için sevmek zorundayız.</p>

  <p class="p0">Augustinus&rsquo;un bu sözleri onun neyi, nasıl ve ne ölçüde sevmemiz gerektiğiyle ilgili olarak temel bir ayrıma dayandırdığını göstermektedir. Bu bir varlığın sırf kendisi için veya bir başka şeyden ötürü sevilmesi yani bir amaç veya araç olarak sevilmesi ayrımıdır. Augustinus&rsquo;un bu ayrımı ifade etmek için kullandığı sözcükler &lsquo;bir şeyi kullanmak, ondan yararlanmak&rsquo; (use, usage) ve &lsquo;bir şeyin tadını çıkarmak, bir şeyden zevk almak, sevmek&rsquo; (jouir, enjoy) anlamlarına gelen Latince &lsquo;uti&rsquo; ve &lsquo;frui&rsquo;dir. Augustinus bunların ilkinden sevginin aracını, bir araç olarak sevgiyi ikincisinden ise sevginin amacını, nihaî bir amaç olarak sevgiyi ifade etmek üzere yararlanmaktadır.</p>

  <p class="p0">Açıkça görüldüğü gibi bu ayrım aslında Aristoteles&rsquo;ten itibaren bütün Yunan ethik geleneğinin kullandığı ahlakta araçlar ve amaçlar ayrımıdır; ancak Augustinus bu ayrımı tamamen farklı bir kavramla, sevgi kavramıyla ilgili olarak, değişik bir alanda ve bir amaçla kullanmaktadır.</p>

  <p class="p0">Augustinus birçok yerde bu ayrım üzerinde durmakla birlikte onu en iyi biçimde <span class="t13">Hristiyan Öğretisi Üzerine&rsquo;nin</span> birinci kitabında ortaya koymaktadır:</p>

  <p class="p5"><span class="t14">&ldquo;Tadı çıkarılması gereken şeyler vardır, kullanılması gereken şeyler vardır, hem tadı çıkarılması hem kullanılması mümkün olan başka şeyler vardır. Tadı çıkarılması gereken şeyler bizi mutlu eder, kullanılması gereken şeyler ise bu mutluluk arayışımızda bize yardımcı olan, bizi destekleyen öyle ki kendileri sayesinde bizi mutlu eden şeylere eriştiğimiz ve bu ikinci şeyler içinde barışı (rest) bulduğumuz şeylerdir. Bu tür şeyleri kullanan bizler, onlarla karşılaştığımızda, aslında sadece kullanmamız gereken şeylerin kendilerinden mutluluk duyarsak yolumuzdan engellenmiş, sapmış oluruz. Öyle ki, daha aşağı dereceden mutluluklara kapılıp geride kalmış veya bizi gerçekten mutlu edecek olan doğru şeylerin yolundan tümüyle ayrılmış oluruz. Çünkü bir şeyin tadını çıkarmak, onun</span> <span class="t15">kendisi için</span> <span class="t14">onda bulunmak, ondan mutlu olmaktır. Bir şeyi kullanmak ise arzu ettiğimiz şeyi &ndash;eğer bu şey arzunun uygun bir kullanımının konusu olan şeyse; çünkü onun uygun olmayan kullanılması daha çok bir kötüye kullanmadır (abuse)&ndash; elde etmemiz için elimizde bulunan araçlardan yararlanmaktır.</span></p>

  <p class="p5"><span class="t14">Örneğin yabancı bir ülkede yolculuk yaptığımızı ve yurdumuzdan uzakta mutlu olmadığımızı, bu yolculukta kendimizi kötü hissederek buna bir son vermek isteyip, yurdumuza geri dönme kararını verdiğimizi varsayalım. Ancak mutluluğumuzun içinde başlayacağı yurdumuza ulaşmak için karadan veya denizden bir ulaşım aracını kullanmamız gerekmektedir. Fakat bu arada içinden geçtiğimiz ülkenin güzelliği, yolculuğumuzun kendisinin bize verdiği haz da kalplerimizi kendine doğru çekmektedir. Böylece kendilerinden yararlanmamız gereken bu şeyleri bizi mutlu eden şeyler haline dönüştürdüğümüz için yolculuğumuzun sonuna varmak için isteksiz davranmaktayız. İşte bu ölümlü hayattaki durumumuzu gösteren tablo budur. Biz (içinde bulunduğumuz dünyada) Tanrı&rsquo;dan çok uzağa düşmüş bulunuyoruz ve eğer Baba&rsquo;mızın evine geri dönmek istiyorsak, bu dünyayı kullanmamız ama ondan</span> <span class="t15">zevk almamamız,</span> <span class="t14">mutlu olmamamız gerekmektedir. Öyle ki bu sayede Tanrı&rsquo;nın görünmez şeylerini açıkça görebilelim, onu meydana getirilmiş olan şeylerden hareketle anlayabilelim yani maddi ve zamansal olan şeyler aracılığıyla, onları kullanarak tinsel ve ezeli-ebedi olana ulaşabilelim&rdquo; (3-4).</span></p>

  <p class="p0">Bu çok güzel pasaj, Augustinus&rsquo;un tüm ahlak felsefesi ile mutluluk öğretisini özetlemektedir. Demek ki ruhumuz, içinde bulunduğumuz dünyada &lsquo;gurbet&rsquo;te bulunan bir &lsquo;garip&rsquo;tir, &lsquo;yabancı&rsquo;dır. Onun bu dünyadaki varlık durumu, temelde bir &lsquo;yabancılaşma&rsquo;dır.</p>

  <p class="p0">Yabancı bir ülkede bir yabancı olarak bulunan ruhun hedefi, doğal olarak &lsquo;yurdu&rsquo;na geri dönmektir. O halde içinde bulunduğu yani bu yolculuğunu gerçekleştirdiği dünyada gördüğü her şey bu amacına ulaşmasında birer araç-değere sahiptir.</p>

  <p class="p0">Bunun sonucu olarak onun bu şeylere ancak bu araç-değerlerinin, araç işlevlerinin gerektirdiği ölçüde ilgi göstermesi, onları bu ölçüde sevmesi gerekir. Böylece kendisine yabancı olan bedenini, dünyanın cisimsel, duyusal diğer güzelliklerini bir tarafa bırakalım, ruhun, kendi kendisini, diğer insanları, diğer ruhları bile gereğinden fazla veya doğru olmayan bir biçimde sevmesi söz konusu olamaz. Çünkü onlar da son tahlilde, kendileri için sevilmesi gereken şeyler değil, ancak bu yolculukta ruhun kendilerinden yararlanılabileceği şeylerdir.</p>

  <p class="p0">Burada karşımıza ilginç olan bir nokta daha çıkmaktadır. Bu Augustinus&rsquo;un, başka insanları sevmeyi insanın kendisini sevmesinin önüne geçirmesidir. Çünkü insanın başka insanları sevmesinin nedeni, onlarla ortak bir duyguyu, ortak bir amacı yani Tanrı sevgisini paylaşmasıdır. Tanrı sevgisi insanları birleştirmekte, bu sevgiyi paylaşan bir cemiyet, bir sevgi cemaati yapmaktadır. Oysa insanın kendi kendisiyle böyle bir ilişkisi mümkün değildir. Böylece Augustinus&rsquo;un bu sözlerinden bir Hristiyanın, içinde yaşadığı Hristiyan cemaatini kendine bizatihi kendisinden daha yakın hissetmesi gerektiği sonucu çıkmaktadır.</p>

  <p class="p0">Bu sözlerinden Augustinus&rsquo;un sevgi kavramının ne kadar zengin bir içeriğe sahip olduğunu görmekteyiz.</p>

  <p class="p0"><span class="t13">Hristiyan Öğretisi Üzerine</span>'nin bir başka bölümünde yukarıda değindiğimiz, birbirine bağlı olan bu görüşler bir kez daha birbirleriyle son derece tutarlı bir bütün içinde karşımıza çıkmaktadır:</p>

  <p class="p5"><span class="t14">&ldquo;Şeyler içinde gerçek sevgiye lâyık olanlar ezeli ebedi ve değişmez olanlarıdır. Geri kalanlar bu şeylere erişebilmemiz için bir araç olarak vardır. Ancak başka şeyleri seven ve onları kullanan bizler de birer şeyiz. Çünkü insan Tanrı&rsquo;nın imgesine göre ve O&rsquo;na benzer olarak yaratılmış değerli bir varlıktır. Ancak insan, içinde bulunduğu ölümlü bir beden olması bakımından değil, kendisi sayesinde şeref bakımından hayvanların üzerine yükseltilmiş olduğu akıllı bir ruh olması bakımından insandır. Böylece insanların kendilerini sevmeleri mi, kullanmaları mı, yoksa gerek sevmeleri, gerek kullanmaları mı gerektiği meselesi önemli bir meseledir.</span></p>

  <p class="p5"><span class="t14">Çünkü (Kutsal Kitap) bize birbirimizi sevmemizi emretmektedir. Ancak sorun insanın bir başka insan tarafından kendisi için mi, yoksa bir başka şey için mi sevilmesi gerektiği sorunudur. Eğer sadece kendisi için ise, onu sevmemiz, bir başkasından ötürü ise, onu kullanmamız söz konusudur. Bana öyle geliyor ki</span> <span class="t15">insanın bir başkasından ötürü sevilmesi gerekmektedir.</span> <span class="t14">Çünkü eğer bir şeyin sırf kendisi için sevilmesi gerekirse, mutlu bir hayat onu sevmekten, henüz gerçekte var olmasa bile içinde bulunduğumuz durumda onun ümidine sahip olmaktan ibaret olur. Ancak (Kutsal Kitap&rsquo;ta) insana güvenen ve umudunu ona bağlayanın lânetlendiği söylenmektedir.</span></p>

  <p class="p5"><span class="t14">Konuyu dikkatle incelersen</span> <span class="t15">insanın kendisini de sevmemesi gerektiğini</span> <span class="t14">anlarsın. Çünkü insan kendisini de, sırf kendisinden ötürü değil, ancak</span> <span class="t15">gerçek sevginin konusu olan Tanrı&rsquo;dan ötürü</span> <span class="t14">sevmek zorundadır. Çünkü insan ancak bütün hayatı değişmez olana doğru bir yolculuk olduğunda ve bütün sevgisini tümüyle bunun üzerine yoğunlaştırdığında iyi bir durumdadır. Eğer kendisini kendisi için severse, kendisine Tanrı ile olan ilişkisi açısından bakmamış, zihnini kendisine çevirmiş, böylece değişmeyen varlıkla meşgul olmamış olur... Bundan ötürü eğer sen kendin için değil, sevginin en değerli nesnesini kendisinde bulduğun Tanrı için kendini sevmek zorundaysan, bir başka insanın da kendisini kendisi için değil, Tanrı için sevdiğinde sana kızmaması gerekir. Çünkü tanrısal yasa tarafından konan sevgi yasası &lsquo;Komşunu kendin gibi seveceksin&rsquo; der, ama &lsquo;Tanrı&rsquo;nı bütün kalbinle, bütün ruhunla, bütün fikrinle seveceksin&rdquo; der (Matta, 22,</span> <span class="t15">37-39</span><span class="t14">)</span><span class="t15">.</span> <span class="t14">Böylece o bütün düşüncelerini, bütün hayatını, bütün fikirlerini sahip olduğun her şeyi kendisinden aldığın Tanrı üzerinde yoğunlaştırmam ister. .. O halde komşusunu doğru bir şekilde seven, onu da Tanrı&rsquo;yı bütün kalbiyle, bütün ruhuyla ve fikriyle sevmeye teşvik etmek zorundadır. Çünkü bu yolla, komşunu kendisi gibi seven, kendisi ve komşusu için tüm sevgisini Tanrı sevgisine yönlendirmiş olur&rdquo; (1, 22-23).</span></p>

  <p class="p0">Bu bölümü Augustinus&rsquo;un Tanrı sevgisi-dünya sevgisi, gerçek sevgigerçek olmayan sevgi zıtlığını çok çarpıcı bir şekilde ortaya koyduğu ünlü bir cümlesiyle bitirelim:</p>

  <p class="p5"><span class="t14">&ldquo;İyiler dünyayı Tanrı&rsquo;yı sevmek için, kötüler ise, bunun tersine, Tanrı&rsquo;yı dünyayı sevmek için kullanırlar&rdquo; (</span><span class="t15">Tanrı Devleti,</span> <span class="t14">15,</span> <span class="t15">7</span><span class="t14">)</span><span class="t15">.</span></p>

  <p class="p0">&nbsp;</p>

  <p class="p0"><span class="t11">Augustinus ve Devlet</span></p>

  <p class="p0">Antik Yunan dünyası Thukydides gibi büyük tarihçileri görmüş ama Hristiyanlık ortaya çıkıncaya kadar bir tarih felsefesi geliştirmemiştir. Bunun birçok nedeni vardır ama asıl neden Yunan filozoflarının dünyaya bakış tarzlarının, onu anlama ve açıklama konusunda sahip oldukları düşünce modelinin özelliğinde yatar.</p>

  <p class="p0">İster materyalist, ister idealist olsun tüm Yunan filozofları dünyaya genel olarak <span class="t13">fizik doğa, kozmos</span> açısından bakar. İnsan ve toplum içinde olmak üzere dünyada yer alan varlıkları veya meydana gelen olayları yine ister mekanist ister teleolojist bir bakış açısından hareket etsinler, fiziksel, doğal kavramlarla anlamaya ve açıklamaya çalışırlar. Buna bağlı olarak Yunan filozofları evrenin, ana unsurlarının (maddenin, formun, dört unsurun, atomun vb.), onu idare eden yasaların (mekanik veya teleolojik, matematik veya lojik vb.) ezeli-ebedi olduğunu, her zaman aynı tarzda iş gördüğünü düşündükleri gibi insanın kendisinde, ahlaksal-toplumsal doğasında, bu doğanın ürünü olan kurumlarında da zaman içinde herhangi bir değişmenin ortaya çıkabileceğini göz önüne almazlar (bu konuda belki Epikurosçuların biraz farklı olduklarını, çünkü onların insanlığın ve toplumların ilkellikten uygarlığa doğru bir gelişme içinde oldukları yönünde bir kuramı savunduklarını görmüştük). Bu nedenle ahlâkî-toplumsal davranışlarını, kurumlarını açıklamak için yine insanın değişmez birtakım niteliklerinden, özünden vb. hareket eden bir yöntem kullanırlar. Dolayısıyla Yunan filozoflarına göre evrenin, fizik doğanın bir tarihi olmadığı gibi insan doğasının, onun ahlâkî-toplumsal doğasının ve onun bir sonucu olan kurumlarının da gerçek anlamda bir tarihinden söz edilemez.</p>

  <p class="p0">Nitekim Platon&rsquo;a göre Tanrı evreni zaman içinde meydana getirmiştir ama onda gerçekleşecek olayları ezeli-ebedi arketiplere göre yani zaman içinde kendilerinde herhangi bir değişmenin ortaya çıkmasının mümkün olmadığı bir tarzda meydana getirmiştir. Yine Aristoteles&rsquo;e göre şüphesiz doğal varlıklarda bir oluş ve değişme bulunmaktadır ama bu her zaman bir varlığın maddesinden formuna doğru giden bir değişme, bir insandan her zaman bir insanın, bir meşe tohumundan bir meşe ağacının meydana geleceği, türler arasında herhangi bir geçişin, bir evrimin olmasının mümkün olmadığı zaman dışı bir değişmedir. Herakleitos ve Stoacılar zaman içinde ortadan kalkan veya varlığa gelen evrenlerin varlığını kabul ederler. Ne var ki, bunlar kendilerinde tümüyle aynı süreçlerin tekrarlandığı evrenlerdir. Plotinos&rsquo;un varlığın Bir&rsquo;den duyusal dünyaya, duyusal dünyadan Bir&rsquo;e doğru giden açılma, toplanma veya iniş ve çıkışının da bir zamanı olmadığını veya bu çift yönlü süreçte zamanın üzerinde durulması, dikkate alınması gereken önemli bir rolü olmadığını görmekteyiz.</p>

  <p class="p0">Yunan filozoflarının bu evren veya varlık anlayışlarına, yine daha önce gördüğümüz gibi, ona uygun olan bir bilgi anlayışları veya kuramları karşılık gelir. Bu anlayışa göre de ancak soyut olanın, zaman dışı olanın veya tümelin yani tekrarlanabilir olanın bilimi vardır. Bundan ötürü Yunanların ideal bilimleri ya tümüyle soyut, tümüyle zaman dışı olan akılsal nesneleri ele alan matematiktir (Platon) veya böyle olmamakla, fizik doğada reel olarak yer almakla birlikte tekrarlanan şeyleri, daha doğrusu onların tekrarlanabilir olmalarını mümkün kılan şeyleri yani özleri konu alan fiziktir (Aristoteles).</p>

  <p class="p0">Bu bilgi kuramının sonucu olarak da Yunan filozofları zaman içinde meydana gelen somut, bireysel, tikel olayları konu alan tarihin, ciddi bir araştırmanın konusu olamayacağını düşünür. Nitekim Aristoteles&rsquo;in bu bakış açısından hareketle, tarihin bilim olamayacağını, &lsquo;olası ve zorunlu olmasından dolayı mümkün olanı ele alan şiir&rsquo;in bu bakımdan tarihten daha fazla bilimsel özelliğe sahip olduğunu ileri sürdüğünü görmüştük.</p>

  <p class="p0">Yunan filozofların dünyaya, olaylara, özü itibariyle doğal, fiziksel açıdan bakmaları onların zaman anlayışlarını da belirler. Yunan filozoflar için zaman ya doğal, fiziksel zamandır veya hiçbir şey değildir. Zaman ya Platon&rsquo;da olduğu hiçbir varlığa sahip değildir veya Aristoteles&rsquo;te olduğu gibi fiziksel hareketin, evrenin en dış küresinin hareketinin sayısıdır. Bu hareket dairesel olduğundan ötürü de Aristoteles için zaman tek biçimlidir (uniform) yani onun parçaları arasında herhangi bir ayrım yapmak mümkün değildir. Sonuç olarak Yunan filozofları zamanı ister reel, ister ideal bir gerçeklik olarak kabul etsinler, tekdüze bir şekilde akıp giden ve parçaları yani anları arasında hiçbir farklılığın bulunmadığı, kendilerinde meydana gelen olayların hiçbir özel varlık ve anlama sahip olamayacağı doğal veya matematiksel bir zaman anlayışına sahiptirler.</p>

  <p class="p0">Oysa Hristiyanlık ne evrenin kendisi, ne onun bilgisi ne de zaman hakkında böyle bir bakış açısına sahiptir. İlk olarak Hristiyanlık için evrenin kendisinin bağımsız bir varlığı yoktur. O ezeli olmadığı gibi ebedi de değildir. Tanrı&rsquo;nın iradesiyle ve yoktan varlığa getirilen bir şey olduğu için onun kendi doğasından, zaman dışı veya ezeli-ebedi doğasından bahsetmek anlamlı değildir. Tersine Hristiyan için evren tümüyle tarihi bir varlıktır. Zaman içinde ve belli bir amaçla varlığa getirildiği gibi yine zaman içinde ve kendisinden istenen bu amaç yerine geldikten sonra ortadan kalkacaktır. Böylece evrenin doğası aslında bu söz konusu amacın gerçekleşmesinin tarihi olduğu gibi onun ne olduğunu anlamak ve açıklamak için de bu amaca ve onun arkasında yatan projeye bakmak gerekir.</p>

  <p class="p0">İkinci olarak evren içinde insanın yeri, özeldir; insan ne doğanın ürünü olan bir varlıktır, ne de özü bakımından doğaldır. Bundan dolayı insanı, insanın eylemlerini, kurumlarını doğal terimlerle tasvir etmek, doğal kavramlarla anlamaya ve açıklamaya çalışmak saçmadır. İnsan Tanrı tarafından evrenin yaratılmasından sonra zamanın belli bir noktasında, belli bir amaçla varlığa getirilmiş ve bu andan itibaren onun hikâyesi başlamıştır. Böylece insan tarih içinde gerçekleşen tümüyle tarihi bir hikâyedir. Ancak evrenin kendisinin bu hikâyede hemen hemen hiçbir yeri yoktur; evren veya doğa, bu hikâyenin içinde gerçekleştiği bir dekordan, sahneden ibarettir.</p>

  <p class="p0">O halde Hristiyanlığa göre, insani varlığın açıklanmasının anahtarı evrende değil tam tersine evrenin açıklanmasının anahtarı insanda, daha doğrusu evreni yaratan ve insanı onun içine belli bir amaçla, belli bir projeyle yerleştiren Tanrı&rsquo;da bulunmaktadır. Ancak Tanrı&rsquo;nın bu projesi insani tarihte gerçekleşmekte olduğundan evrenin ve insanın bir bütün olarak anlaşılması ve açıklanması için asıl gerçeklik alanı olan tarihe bakmak zorunludur.</p>

  <p class="p0">Böylece Hristiyanlığın tarihe tümüyle farklı bir modelden bakması söz konusudur. Hristiyanlığa göre, tarihi bir gerçeklik vardır veya gerçeklik, özü itibariyle tarihseldir. Tarih tekrarlanan değil, tekrarlanmayan, her biri özel bir anlama sahip olan olaylardan meydana gelir. Tarihte meydana gelen her olay şüphesiz aynı önem ve gerçeklik derecesine sahip değildir. İnsanların yapıp ettikleri, toplumların başına gelen ve yaşanan her olay tarihi değildir. Gerçek tarihi olay, tarihi meydana getirmede özel önem, anlamı olan, bizim açımızdan tarihi anlamada ve açıklamada kendisine başvurmamız, kendisini ön plana almamız gereken olaydır. Örneğin, bu tarihi olay İsa&rsquo;nın dünyaya gelişidir, Adem&rsquo;in işlediği ilk günah sonucu Cennet&rsquo;ten kovulmasıdır; Tanrı&rsquo;nın İsrail halkı ile yaptığı anlaşmadır vb.</p>

  <p class="p0">Hristiyanlık zamanla ilgili olarak da tümüyle farklı bir tasavvura sahiptir. Hristiyanlığa göre zaman, gerçek anlamda, tarihin, tarihi olayların içerisinde cereyan ettiği, onların taşıyıcısı olan tarihi zamandır. Bu zamanın anları, kendilerinde meydana gelen tarihi olayların özelliğinin sonucu olarak birbirlerinden farklıdır. Tarihi önemi olan bir olay, özü bakımından tekrarlanmayan bir olay olduğu gibi zamanı da bir başka zamanla karşılaştırılamayan özel bir zamandır.</p>

  <p class="p0">Augustinus bir tarihçi olmadığı gibi tarihe ilişkin özel bir eser kaleme almamıştır. Ancak <span class="t13">Tanrı Devleti</span> aynı zamanda bir tür tarih kitabıdır. Bu kitapta bir yandan ana Hristiyan dogmalarının felsefi şerhlerini, yorumlarını yaparken öte yandan <span class="t13">Eski Ahit&rsquo;te</span> anlatıldığı gibi Yahudi halkının hikâyesini temel alarak, <span class="t13">Yaratılışsan</span> kendi zamanına kadar olan insanlık tarihine ait gözlem ve düşüncelerini ortaya koyar.</p>

  <p class="p0">Augustinus bu vesileyle seküler tarihe ait olayları da ele alarak, Asur, Babil, Yunan, Roma tarihine ait olaylardan, hükümdarlardan, onların yaptığı şeylerden, vb. de söz eder. Ancak Augustinus&rsquo;un <span class="t13">Tanrı Devletinde</span> yaptığı şey esas itibariyle <span class="t13">kutsal tarihçiliktir,</span> çünkü <span class="t13">Tanrı Devleti</span> tarihte olup biten şeylerin Yaratılış, İlk Günah, İnsanın Düşüşü, Tanrı&rsquo;nın İsrail halkı ile yaptığı sözleşme, İsa&rsquo;nın dünyaya inişi, Çarmıh&rsquo;a gerilişi vb. dogmalarını temel alarak anlatma ve yorumlama girişimidir.</p>

  <p class="p0">Augustinus&rsquo;un yaptığı şeyin kutsal tarihçilik olduğunu söyledik. Onu bir anlamda tarih teolojisi olarak da adlandırabiliriz. Nihayet bu özelliğinden ötürü Augustinus&rsquo;u Batı dünyasında tarih felsefesinin kurucusu veya ilk örneği olarak da görebiliriz. Çünkü Augustinus&rsquo;un tarihe, tarihi olaylara birliği, tutarlılığı olan belli bir modelden baktığını görüyoruz.</p>

  <p class="p0">Augustinus için tarih birbiriyle ilişkisiz, bağımsız, tikel, kendilerinden başka bir şeye işaret etmeyen, rastlantısal olayların toplamı değildir. Tam tersine Augustinus, <span class="t13">tarih</span> olarak bir başı, sonu olan, kendisinde yer alan olayların belli bir mantığa göre ve belli bir amacı gerçekleştirmek üzere ortaya çıktığı bir varlık alanına vurgu yapmaktadır. Tarih, insanlık tarihi belli bir zamanda, belli bir olayla, İnsan&rsquo;ın ilk günahı ve düşüşüyle başlamıştır ve belli bir noktaya, Yargı Günü&rsquo;ne doğru gitmektedir. Bu iki olay arasında en büyük Olay İsa&rsquo;nın dünyaya inişidir. Böylece tarihin iki büyük dönemi birbirinden ayrılmaktadır: İsa&rsquo;nın gelişinden önceki ve sonraki dönem. Bu olaylarla veya onlar aracılığıyla belli bir proje, Tanrı&rsquo;nın insanla ilgili projesi gerçekleşmektedir. İşte eğer kendisini anlamak ve akılsal kılmak istiyorsak tarihi olaylara bu büyük olaylar ve bu büyük proje açısından bakmamız gerekir.</p>

  <p class="p0">Augustinus tarihle ilgili böyle bir bilinçli, felsefi-teolojik bakış açısına sahip olmakla ve tarihi olaylara yine böylece esas itibariyle kutsal tarih ve tarihçilik açısından bakmakla birlikte onda &lsquo;kutsal&rsquo; diye nitelendirdiğimiz özü itibariyle tanrısal eylemlerin, müdahalelerin alanına ait olan veya onların sonuçları olan olaylarla bunlarla aynı yapıya sahip olmayan, dar anlamda &lsquo;insani&rsquo;, &lsquo;dünyevi&rsquo; diye adlandıracağımız eylemlerin alanına ait veya onların sonuçları olan olayları birbirinden ayırmayı ihmal etmez. Böylece Augustinus&rsquo;ta kutsal tarihin yanında seküler bir tarihin de imkânının kabul edildiği görülür. Augustinus bu iki ayrı türden olayları kimi zaman bir arada ele alır ama bunu yaparken onları birbirlerinden ayırmak gerektiğini de belirtir.</p>

  <p class="p0">Öte yandan bunu yapmak Augustinus için ne o kadar zor, ne de ciddi anlamda tutarsızlıktır. Çünkü Augustinus Tanrı&rsquo;nın İki Ahit&rsquo;te insanlığa açmış olduğu genel projesini bilmenin tarihte gerçekleşen her insani, tarihi olayın özel bilgisine sahip olmayı gerektirmediğini belirtir. Dolayısıyla her özel, tikel olayın arkasında Tanrı&rsquo;nın özel niyetini, müdahalesini görmeye çalışmanın mümkün ve doğru olmadığını söyler. Augustinus için tarihin genel olarak Tanrı&rsquo;nın eli, denetimi altında bulunması, bulunduğunun bilinmesi başkadır, her olayda bu elin izinin olması, bu izin görülmesi daha başkadır.</p>

  <p class="p0">Augustinus bu görüşüyle tutarlı olarak herhangi bir dünyevi devletin, örneğin Asur&rsquo;un, Babil&rsquo;in ortaya çıkışı, yükselişi ve çöküşü ile Tanrı&rsquo;nın niyet ve müdahalesi arasında doğrudan bir ilişki kurulmasını yanlış bulur. Augustinus için Roma&rsquo;nın yükselişini Tanrı&rsquo;nın ona gösterdiği hayırhah ilgisine bağlamak ne kadar yanlışsa, Hristiyanlığı kabul ettikten sonra çözülüşünü de Tanrı&rsquo;nın ondan ilgisini çekmesiyle açıklamak o kadar saçmadır.</p>

  <p class="p0">Augustinus&rsquo;un tarih felsefesi gibi siyaset felsefesi de bu ikili bakış açısının etkisi altındadır. Augustinus&rsquo;un siyaset felsefesine göre tarihte iki toplum, iki yönetim biçimi, iki site, iki devlet vardır. Onlardan biri &lsquo;Tanrı&rsquo;ya göre&rsquo;, Tanrı&rsquo;nın ilkelerine, emirlerine, yasalarına göre yaşayan, yaşamayı isteyen veya yaşamayı seçen insanları içine alan Tanrı devleti, &lsquo;Kudüs&rsquo;tür; diğeri ise &lsquo;insana göre&rsquo;, insanın değer ve arzularına, ilke ve yasalarına göre yaşamayı seçen, insani-dünyevi devlet yani &lsquo;Babil&rsquo;dir.</p>

  <p class="p0">Augustinus&rsquo;un bu iki tür toplum ve devlet ayrımı aslında kavramsaldır. Dünyevi toplum ve devletin örneği olarak tarihte somut olarak gerçekleşmiş olan Asur, Babil, Yunan, Roma gibi toplum ve devletlerini vermesine karşılık, Tanrı devleti onda tarihsel olarak gerçekleşmiş veya ilerde tarihsel olarak gerçekleşecek herhangi bir devlete işaret etmez. Böylece geçmişte Süleyman veya Davut tarafından kurulmuş olan Yahudi devleti, Augustinus&rsquo;un tanımladığı anlamda bir Tanrı devleti olmadığı gibi, Büyük Konstantin&rsquo;in Roma devleti içinde Hristiyanlığa izin vermesi, daha sonra Theodosius zamanında Hristiyanlığın Roma İmparatorluğu&rsquo;nun resmi dini olması da Augustinus için Roma devletini bir Tanrı devleti yapmamıştır.</p>

  <p class="p0">Augustinus Roma&rsquo;nın başına gelen felâketlerin nedeninin Hristiyan Tanrı&rsquo;sını kabul etmesi olduğunu ileri sürenlere karşı kaleme aldığını söylediği <span class="t13">Tanrı</span> Dev<span class="t13">l</span>eti&rsquo;nde, Roma&rsquo;nın Hristiyanlığı kabul etmesinden ötürü dünyevi bir devlet olma niteliğinde herhangi bir değişiklik olmadığını açık bir biçimde ifade eder. Augustinus&rsquo;a göre Hristiyanlığı kabul etmesinden sonra yapısında olumlu yönde bazı değişmeler meydana gelmişse de Roma, doğası bakımından bir dünyevi devlet olmaya devam etmiştir.</p>

  <p class="p0">Bunun yanı sıra Augustinus aralarında bazı benzerlikler olduğunu kabul etmek ve İsa&rsquo;nın yeryüzündeki temsilcisi olduğunu düşünmekle birlikte Katolik Kilisesi&rsquo;ni de Tanrı devletiyle özdeşleştirmez. Çünkü Augustinus için Tanrı devleti özü itibariyle ideal yani bu dünyada gerçekleşmeyecek olan bir devlettir. Onu meydana getiren toplumu da Tanrı&rsquo;ya göre yaşamak, Tanrı ile birlikte bulunmak isteyen insanlardan meydana gelen yine ideal bir cemaatin mensupları olarak görmek gerekir. Augustinus için böyle bir toplum ve devlet bu dünyada ve tarihte değil, ancak gelecekte, Yargı Günü&rsquo;nden sonra gerçekleşecektir. Ancak Katolik kilisesi Ortaçağ&rsquo;da Augustinus&rsquo;un bu kuramını doğal olarak farklı yorumlayacak, kendisini Tanrı devletiyle özdeşleştirmek ve böylece dünyevi devletin üzerine yükselmek isteyecektir.</p>

  <p class="p0">Augustinus dünyevi site veya dünya devletinin temelinde bulunan üç tür topluluğu birbirinden ayırır: Aile veya daha genel olarak ev halkı, site veya tikel devletler ve insanlık veya evrensel topluluk. Augustinus bu toplulukların amacının, daha önce birey insanla ilgili olarak saptadığı amaçtan farklı bir şey olmadığı görüşündedir: Birey olarak insanın amacı mutlu olmaktır, ebedi mutluluğa erişmektir. Bu ebedi mutluluk, Tanrı&rsquo;ya erişmekten ve onun varlığında barış ve ebedi hayatı bulmaktan geçer. Ancak bu tür bir barış ve ebedi hayat, dünyevi toplum veya topluluklar için birey için olduğundan çok daha zor, hatta imkânsızdır. Bunun sonucu olarak içinde yaşadığımız dünyevi toplumda bulabileceğimiz veya elde edebileceğimiz barış, ancak dünyevi bir barış olabilir.</p>

  <p class="p0">Augustinus için insanların birlikte yaşamalarının sonucu olan çeşitli toplulukların ortaya çıkmasını mümkün kılan her türlü düzenlemenin, yasanın, egemenliğin, tek kelimeyle devletin varlık amacı, bu dünyada gerçekleşmesi mümkün olmayan &ldquo;ebedi hayatta barış veya barışta ebedi hayat değildir&rdquo;, dünyevi barıştır. Ama &ldquo;bu dünyayla ilgili şeyler içinde bilinmesi daha tatlı, peşinden koşulması daha arzu edilir, elde edilmesi daha iyi başka bir şey (de) yoktur&rdquo; (<span class="t13">Tanrı Devleti,</span> 19, 11).</p>

  <p class="p0">Augustinus barış kavramını evrenselleştir; ona göre barıştan mutlu olmayan kimse olmadığı gibi, savaş bile barış için yapılır. Başka insanların malına veya canına kastetmek için bir araya gelen haydutlar, hırsızlar kendi aralarında barış içinde bulunmaya önem verdikleri gibi, yırtıcı hayvanlar bile kendi aralarında, kendi türleri içinde barışı ararlar.</p>

  <p class="p0">Augustinus da Platon ve Aristoteles gibi insanın doğası bakımından toplumsal olduğu görüşündedir. Ona göre, diğer insanlarla birlikte bulunmak istemeyen, tek başına yaşayan veya sırf başkalarını ezmek, onlara hakim olmak için var olmak isteyen bir insan ancak efsanelerde vardır. İnsanın kendi bedeniyle, kendi ruhuyla, diğer insanlarla uyum ve barış içinde olma arzusu, ona Tanrı tarafından verilmiş, insan doğasının içine Tanrı tarafından yerleştirilmiştir:</p>

  <p class="p5"><span class="t14">&ldquo;O halde en bilge Yaratıcı, bütün doğaların en adil düzenleyicisi olmuş, en güzel süsü olarak insan türünü yeryüzüne yerleştirmiş olan Tanrı, onlara bu hayat yani dünyevi barış için uygun olan bazı nimetler vermiştir. Bunlar bu hayatta yararlanabileceğimiz sağlık, güvenlik, insanların birbirlerine karşı duydukları dostluk gibi şeylerdir&rdquo; (</span><span class="t15">Tanrı Devleti,</span> <span class="t14">19, 13).</span></p>

  <p class="p0">Bu dünyevi barışın gerektirdiği şeyler nelerdir? Böyle bir barış ne ister veya neyi talep eder? Önce bir insanın başka bir insana zarar vermemesini, ikinci olarak eğer elinde imkân varsa başka insanlara yararlı olmasını emreder. İnsani barışın ilk amacı, ilk gerçek topluluk olan ev halkı arasındaki barıştır. Bu barış, aynı ev halkına mensup üyeler arasında otorite ve itaatin iyi bir biçimde düzenlenmesinden doğacaktır.</p>

  <p class="p0">Augustinus için, otoritenin kaynağı, güç veya kudret değil, sorumluluktur. Ev halkı içinde otorite, böylece diğerlerinden sorumlu olan, diğerlerine faydalı olabilecek kişiye yani &ldquo;karının üzerinde kocaya, çocuklar üzerinde anne babaya, köleler üzerinde efendiye aittir.&rdquo; Bu ikincilerin görevi ise şüphesiz birinciye itaat etmektir (<span class="t13">Tanrı Devleti,</span> 19, 14).</p>

  <p class="p0">Peki dünyevi hayatın en önemli iyisi olan bu dünyevi barış neyle sağlanacaktır? İnsanlar arasında uzlaşma, barış içinde yaşama neyle gerçekleştirilecektir? Augustinus bunun için Cicero&rsquo;nun <span class="t13">Cumhuriyet Üzerine</span> adlı ünlü eserinde Scipio&rsquo;nun Roma cumhuriyeti hakkındaki tanımından hereket eder. Scipio, cumhuriyetin, &lsquo;halka ait olan, halkla ilgili olan&rsquo; olduğunu söylemiş, halkı (cumhur) ise &lsquo;kabul edilen bir hukuka ve ortak çıkarlara dayanan insanlar topluluğu&rsquo; olarak tanımlamıştır. Augustinus&rsquo;a göre Roma, bu tanıma göre, bir cumhuriyet değildir, çünkü bu tanıma uygun bir halk değildir. Çünkü Scipio&rsquo;nun burada hukuktan kastettiği, insanların kendisine rıza gösterdikleri kurallardır. İnsanlar ise ancak adil olan kurallara rıza gösterirler. Böylece &lsquo;gerçek bir adaletin olmadığı yerde hukuk olamaz.&rsquo; Roma, insanların kendi rızalarıyla kabul ettikleri bir hukuk sistemi içinde yaşamamıştır. O, otoritenin güce, gücün egemenin iradesine dayandığı bir sistem içinde yönetilmiştir (<span class="t13">Tanrı Devleti,</span> 19, 21).</p>

  <p class="p0">Bu açıklamalar, Augustinus&rsquo;un dünyevi barışın neyin üzerine dayandığı, neyi temel alması gerektiğini düşündüğünü ortaya koyar. O insanların ortak çıkarına ve bu çıkarı göz önüne alan adil bir hukuk düzenine dayanır. Bu, dünyevi barışı sağlayabilecek olan tek şey, adalettir.</p>

  <p class="p0">Augustinus bu noktada siyaset felsefesinde adaletin toplumsal ve siyasal hayatın en önemli değeri, en vazgeçilmez ilkesi olduğunu söyleyen Yunan geleneğiyle birleşir. Augustinus&rsquo;a göre de adalet en önemli siyasal erdemdir. Adaletin olmadığı bütün krallıklar, büyük haydut sürülerinden başka bir şey olmayacaktır. Bu görüşünü ortaya koyduğu bölümde anlattığı küçük bir hikâye, onun bu tezini bir başka yolla teyid eder: Büyük İskender yakaladığı bir korsana neden denizlerde yağmacılık yaptığını sorar; korsan, bu soruya beklenmeyen bir cesaretle &ldquo;Sen neden karada yağmacılık yapıyorsun?&rdquo; diye karşılık verir ve devam eder, &ldquo;Bana korsan, sana fatih denmesinin nedeni sadece benim küçük bir tekneye senin ise büyük bir filoya sahip olmandır&rdquo; (<span class="t13">Tanrı Devleti,</span> 4, 4).</p>

  <p class="p0">&nbsp;</p>
</body>
</html>
