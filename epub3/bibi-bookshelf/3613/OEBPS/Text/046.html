<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Platonculuğun daha doğrusu Yeni-Platonculuğun, Kapadokya Okulu düşünürleri ve Sahte-Diyonizos&rsquo;la giderek daha büyük ölçüde Hristiyan düşüncesine nüfuz ettiğini gördük. İS. yaklaşık 490-570 yılları arasında yaşamış olan Johannes Philoponus (Gramerci Yahya veya Ortaçağ Müslüman dünyası tarafından bilinen adıyla Yahya en-Nahvi) bu olaya açık bir tepkiyi temsil etmektedir.</p>

  <p class="p0">Philoponus İskenderiye&rsquo;de doğmuş ve burada Yeni-Platoncu filozof Ammonios&rsquo;un öğrencisi olmuştur. Ammonius ise Atina&rsquo;da Proclos&rsquo;un yanında öğretim görmüş ve daha sonra İskenderiye&rsquo;ye gelerek Yeni-Platoncu bir okul kurmuş olan Hermeias&rsquo;ın oğlu olup, babasının ölümünden sonra onun kurduğu bu okulun başına geçmiştir. Ammonios döneminde bu okul, Geç Yeni-Platonculuğu anlatırken değindiğimiz gibi, Hristiyan kilisesinin baskısı altında felsefi incelemelerinin yönünü Platon&rsquo;dan Aristoteles&rsquo;e çevirmiştir. Yine daha önce işaret etmiş olduğumuz gibi bu dönemde Aristoteles incelemeleri giderek daha büyük önem kazanmış ve Simplicius, Damascius gibi antik çağın bazı büyük Aristoteles şerhçileri ortaya çıkmıştır.</p>

  <p class="p0">Antik dönemin son yüzyılları, yine daha önce işaret ettiğimiz gibi Hristiyan düşüncesi ile geleneksel Yunan felsefesi arasında iki yönlü bir hareketin varlığını göstermektedir. Bir yanda Augustinus, Kapadokya Okulu filozof-teologları ve Sahte-Diyonizos&rsquo;ta gördüğümüz gibi Platon ve Plotinos&rsquo;un görüşlerini Hristiyanlaştırma yönünde bir eğilim sürerken, diğer yandan İamblichos ve Proclos&rsquo;un sistemlerinde olduğu gibi buna ters yönde, fakat benzeri bir hareket olarak Yunan felsefesinin ana paradigmasını ve tezlerini terk etmeksizin Hristiyan dinine yaklaşma, onun ana kaygılarına, Hristiyan öğretisinin ana tezlerine Yeni-Platoncu evren tasavvuru içinde bir yer bulma doğrultusundaki çabalar devam etmektedir.</p>

  <p class="p0">Ancak İamblichos ve Proclos&rsquo;un klasik Yunan felsefesini sürdürme yönündeki çabalarının fazla bir başarı şansı olmayacaktır. Çünkü artık egemen konumda olan Hristiyanlık, İamblichos veya Proclos&rsquo;ta gördüğümüz türden bir felsefeyi bile etrafında istememektedir. Nitekim 529&rsquo;da İmparator Jüstinyen, Hristiyanlığa herhangi bir yararları olmadığı gerekçesiyle Atina&rsquo;daki bütün felsefe okullarını kapatma kararı verdiğinde kimsenin buna ciddi bir tepkisi olmayacaktır.</p>

  <p class="p0">İşte bu sıralarda Philoponus son önemli pagan filozofu olan Proclos&rsquo;un, evrenin zaman içinde meydana gelmiş olmasının mümkün olmadığı şeklindeki tezinin ispatı için geliştirdiği on sekiz argümanını çürütmek üzere <span class="t13">Proclos&rsquo;a Karşı Evrenin Ezeliliği Üzerine</span> (De aeternita mundi contra Proclum) adlı bir eser kaleme almıştır.</p>

  <p class="p0">Kuşkusuz bu eser büyük ölçüde Hristiyan inancını veya Hristiyanlığın bu konudaki öğretisini savunma amacıyla kaleme alınmıştır. Bununla birlikte Philoponus bu eserde <span class="t13">Kitab-ı Mukaddes</span> teolojisinden çok Platon&rsquo;un <span class="t13">Timaios</span>&rsquo;unda geliştirmiş olduğu felsefi kozmolojiye dayanır ve <span class="t13">Timaios&rsquo;ta</span> gördüğümüz Demiorgos&rsquo;un evreni iyilik ve iradesiyle meydana getirmiş olduğu yönündeki öğretiyi evrenin yoktan yaratılmış olduğu yönünde bir görüş olarak yorumlar. Philoponus&rsquo;un bu konudaki ana tezi, &ldquo;her ne kadar doğada yoktan bir yaratımın varlığına hiçbir zaman rastlamak mümkün değilse de Tanrı&rsquo;nın doğadan daha güçlü bir varlık olduğu, dolayısıyla evreni yoktan yaratmaya muktedir olduğu&rdquo; tezidir.</p>

  <p class="p0">Öte yandan Philoponus&rsquo;un bu kitabı, bu konuyu işlediği tek eser değildir. Bunun dışında aynı konuda bir başka eser daha kaleme almış, <span class="t13">Aristoteles&rsquo;e Karşı Evrenin Ezeliliği Üzerine</span> adını taşıyan bu ikinci eser ise kaybolmuştur. Ancak Simplicius&rsquo;un Aristoteles&rsquo;in <span class="t13">Gök Hakkında</span> ve <span class="t13">Fizik</span> adlı eserlerine yaptığı şerhlerde kaybolmuş olan bu eserden yaptığı uzun alıntılar sayesinde Philoponus&rsquo;un bu kitapta ortaya attığı tezleri de bilme imkânına sahibiz.</p>

  <p class="p0">Bilindiği gibi Aristoteles, doğa felsefesine ayırdığı eserlerinden biri olan <span class="t13">Gök Hakkında&rsquo;da</span> (De Caelo), ay-üstü dünyasında bulunan göksel varlıkların gerek yapıları, gerekse hareket tarzları bakımından ay-altı dünyasına ait cisimlerden farklı olduklarını ileri sürer. Buna göre yıldızlar veya gök cisimleri dört unsurdan değil, beşinci, özel bir unsurdan (quinte essence), esirden yapılmıştır ve bunlar yine ay-altı dünyasına ait cisimlerden farklı olarak doğrusal değil mükemmel dairesel hareketler yapar.</p>

  <p class="p0">Philoponus&rsquo;un bu eserde önce Aristoteles&rsquo;in sözü edilen beşinci unsur görüşüne karşı çıktığı görülmektedir. Aristoteles gök cisimlerinin hareketlerinin farklılığını onların tözünü oluşturan maddenin yani esirin farklılığına dayandırmıştır. Aristoteles&rsquo;e göre gök cisimleri farklı bir tözden yapılmış oldukları için, ay-altı dünyasına ait cisimlerin yukarıdan aşağıya veya aşağıdan yukarıya doğru yaptıkları hareketten farklı olarak sözü edilen dairesel hareketleri yaparlar. Aristoteles yine buna dayanarak gök cisimlerinin hareketlerinin basit ve sürekli, dolayısıyla başlangıç ve bitimsiz yani ezeli olduğunu, buna karşılık ay-altı dünyasına ait cisimlerin hareketlerinin ne basit ne de sürekli olduğunu yani bir başlangıcı ve bitişi olan hareketler olduğunu söyler. Philoponus Aristoteles&rsquo;ten kendi zamanına kadar olan dönemde astronomi alanında meydana gelen gelişmeleri ve bu gelişmenin sonucu olarak ortaya çıkan bilgileri göz önüne alarak önce her yıldızın hareketinin kendine özgü, özel bir hareket olduğunu, evrenle aynı merkeze sahip olmadığını, dolayısıyla basit olmadığını, böylece gök cisimlerinde de yukarıya ve aşağıya doğru bazı hareketlerin gözlemlendiğini ileri sürer.</p>

  <p class="p0">İkinci olarak Philoponus&rsquo;a göre göğün hareketi, bir bütün olarak dairesel olsa bile tek bir hareket değildir, çünkü her yıldızın veya onun üzerinde bulunduğu kürelerin hareketleri birbirlerinden farklı olup, bir yıldızın hareketinin başlangıç yönü diğer bir yıldızın hareketinin bitiş yönüyle kesişmektedir. Bundan Philoponus&rsquo;un çıkardığı genel sonuç, göksel hareketlerin dairesel olsalar bile, özleri itibariyle, ay-altı dünyasındaki hareketlerle aynı türden olduklarıdır (Philoponus&rsquo;tan yaklaşık bin yüzyıl sonra teleskobunu Ay&rsquo;a çeviren Galileo de, onun üzerindeki gölgeleri, yükseltileri ve alçaltılan gördüğünde, bundan Philoponus&rsquo;un vardığı sonucun benzeri olan bir sonuç çıkaracaktır: Gök cisimleri, Aristoteles&rsquo;in ileri sürdüğü gibi, esir diye farklı bir maddeden, tözden yapılmamış olup, ay-altı dünyasına ait varlıklarla aynı türdendirler).</p>

  <p class="p0">Philoponus&rsquo;un Aristotelesçi esir ve göksel hareket anlayışına yönelttiği bu eleştirinin ana amacı, genel olarak Yunan pagan düşüncesinin duyusal dünyayla akılsal dünya arasında kurduğu dikotomik ikiliği, Hristiyan dünya görüşünün üzerine dayandığı temel ikilik olan Tanrı veya Yaratıcı ile evren veya Yaratılmış Varlıklar lehine olarak ortadan kaldırmaktır. Philoponus bu teziyle daha özel olarak evrenin ezeli olmasını hareketin ezeliliğine, hareketin ezeli olmasını göksel hareketin özelliğine, yani onun başlangıcı ve sonu olmayan basit ve sürekli bir hareket olmasına nihayet basit ve sürekli hareketi de böyle bir hareketi mümkün kılan özel bir maddeye, esire bağlayan Aristotelesçi akıl yürütmeyi çürütmek istemektedir.</p>

  <p class="p0">Tersinden söylersek eğer, evren bütünüyle aynı maddeden veya unsurlardan meydana gelmekteyse; ay-üstü dünyasına ait cisimler Aristoteles&rsquo;in iddia ettiği gibi özel, kendine özgü bir tözden yapılmamışlarsa; eğer onlarda gözlemlediğimiz hareketler ay-altı dünyasında gördüğümüz cisimlerin hareketiyle aynı türden yani başlangıçları ve bitişleri olan hareketlerse, evrenin bütünüyle ezeli olmadığını, olumsal olduğunu ve dolayısıyla zaman içinde meydana gelmiş veya getirilmiş olduğunu savunmak mümkündür.</p>

  <p class="p0">Philoponus&rsquo;un Aristoteles&rsquo;in fiziğine yönelttiği eleştiri bununla kalmaz; o, evrenin ezeli olmadığını, olmaması gerektiğini göstermek üzere başka argümanlar da ileri sürer. İlginç olan bu argümanların bir bölümünün bizzat Aristoteles&rsquo;in kendi doğa felsefesinde öne sürdüğü &lsquo;sonsuzun bilfiil mümkün olmadığı&rsquo; yönündeki ana tezine dayanmasıdır.</p>

  <p class="p0">Philoponus&rsquo;un bu konuda ortaya attığı önemli bir argümanında -ileride Gazali, <span class="t13">Filozofların Tutarsızlıkları</span> adlı eserinde felasifeye karşı çıkarken, ilk olarak ele aldığı evrenin ezeli oluşu veya kıdemi meselesinde bu aynı argümanı tekrarlayacaktıriki ilkeden hareket ettiği görülmektedir: ı) Eğer bir şeyin varlığı, ondan önce gelen ikinci bir şeyin varlığına bağlıysa bu ikinci şey olmaksızın birinci şey meydana gelmez; ıı) Sonsuz bir dizinin bilfiil var olması imkânsızdır.</p>

  <p class="p0">İşte bu iki ilkeden hareket eden Philoponus şöyle bir argüman geliştirir: İçinde yaşadığımız dünyada ortaya çıkan herhangi bir şeyin veya olayın var olması için ondan önce gelen ve onun varlığının nedeni olan bir başka şeye veya varlığa ihtiyacı olduğu açıktır. Örneğin beni meydana getiren babamdır. Babamı varlığa getiren, onun babası, onun babasını meydana getiren, dedesidir ve bu dizi böylece geriye doğru devam edip gider. Şimdi beni meydana getiren bu varlıklar veya nedenler dizisinin bu şekilde geriye doğru sonsuza gitmesi mümkün değildir. Çünkü sonsuz, sonu olmayan veya sonuna kadar gidilmesi mümkün olmayandır. Eğer sözünü ettiğimiz dizi geriye doğru sonsuz olsaydı, <span class="t13">benim varlığa gelmemiş olmam gerekirdi.</span> Ama ben varım. O halde beni varlığa getiren bu varlıklar veya nedenler dizisinin sonsuz olmaması, bir yerde kesilmesi, kısaca bir başlangıcının olması gerekir.</p>

  <p class="p0">Öte yandan bireysel olarak benim için söz konusu olan bu durum tüm evren için de geçerlidir. Eğer evren, birbirini izleyen bir nedensel varlıklar veya olaylar zinciri ise &ndash;ki öyledir&ndash; onun da zaman içinde geriye doğru giden sonsuz bir zincirin eseri olarak ortaya çıkmış olması mümkün değildir. Ama evren vardır; o halde bir bütün olarak onun zaman içinde bir başlangıcının olmaması imkânsızdır.</p>

  <p class="p0">Philoponus&rsquo;un bu konuda ortaya attığı ve ilerde yine Gazali&rsquo;nin evrenin ezeliliği meselesini ele alırken tekrar edeceği ikinci bir argüman, gök cisimlerinin devir zamanlarının birbirlerinden farklı olmasına dayanır. Astronomi bilimi, farklı gök cisimlerin &lsquo;yıllık&rsquo; devirlerinin birbirlerinden farklı olduğunu göstermektedir. Ancak eğer evren ezeliyse her bir gök cisminin geçmişte gerçekleştirmiş olduğu devirlerin sayısının sonsuz olması gerekir. Bu ise biri diğerinden sayı bakımından farklı yani daha az veya daha çok sayıda olan, ama her biri aynı derecede sonsuz olan devirlerin olması gerektiği anlamına gelir. Ancak Aristoteles&rsquo;in kendisi, bir sonsuzun diğerinden daha büyük olmasının mümkün olmadığını söylemektedir. Bizi bu kabul edilmesi imkânsız sonuca götüren şey evrenin ezeli olduğu iddiası olduğuna göre, bunun tersinin doğru olması yani evrenin zaman içinde bir başlangıcının olması gerektiği açıktır.</p>

  <p class="p0">Philoponus&rsquo;un evrenin ezeli olmadığını göstermek üzere ileri sürdüğü üçüncü bir argüman, Proclos&rsquo;un evrenin ezeli olduğunu kanıtlamak için temel aldığı bir başka tezin çürütülmesine dayanır. Proclos, bu tezinde Platon&rsquo;un İdealarının evrenin meydana getirilmesinde arketipler, örnekler olarak iş gördükleri görüşünden hareket eder. Buna dayanarak &lsquo;örnek ezeli olduğuna göre ondan pay alan imgenin de ezeli olması gerektiği&rsquo;ni ileri sürer. Çünkü Proclos&rsquo;a göre &lsquo;örnek ve imge göreli kavram çiftidir ve göreli bir kavram çiftinde görelilerden biri diğeri olmaksızın var olamaz&rsquo;.</p>

  <p class="p0">Philoponus, bu argümanda da Proclos&rsquo;un Platon&rsquo;u yanlış anladığını söyler ve Kendinde İdea ile Örnek Olarak İdea arasında bir ayrım yapar. Ona göre <span class="t13">Platon&rsquo;un İdealarmm özü, örnekler olmaları değildir.</span> İmgeden (yani duyusal evrenden) önce var olmayan ve yine ondan sonra ortadan kalkacak olan Kendinde İdea değil, Örnek Olarak İdea&rsquo;dır. Böylece evrenin kendisine göre meydana getirildiği Kendinde İdea olarak Evren İdeasının ezeli olmasından, onun bir imgesi olarak ortaya çıkan duyusal evrenin kendisinin de ezeli olması gerektiği gibi bir sonuç çıkmaz.</p>

  <p class="p0">Ayrıca Philoponus Aristoteles fiziğinin başka bazı ilkelerine de karşı çıkar. Onun madde, uzay, yer ve boşluk kavramlarını sıkı bir eleştiriden geçirir. Aristoteles&rsquo;in Demokritosçu fiziğe karşı olarak ortaya attığı boşluğun var olmasının mümkün olmadığı tezini de reddeder. Philoponus&rsquo;a göre boşluk sadece anlamlı ve tutarlı bir kavram olarak mümkün olmakla kalmaz. Aynı zamanda dolu bir ortam içinde hareketi açıklayabilmek için de boşluk kavramına ihtiyaç vardır. Bir cismin dolu bir ortam içinde hareket etmesi ve yer değiştirebilmesi için, bu cisim tarafından doldurulabilecek boş bir uzay olmalıdır.</p>

  <p class="p0">Bilindiği gibi yine Aristoteles yer&rsquo;i (place) bir cismi çevreleyen veya içine alan cismin iç yüzeyi ve sınırı olarak tanımlamıştır. Philoponus bu noktada da Aristoteles&rsquo;e karşı çıkarak onun yani yerin cismin sınırları arasında uzanan üç boyutlu uzam (extension) yani cismin hacmi olduğunu savunur (İleride Descartes da metafiziğinde kabul edeceği iki tözden biri olan maddenin ana niteliğini Philoponus&rsquo;a benzer bir tarzda uzam veya yayılım, yer kaplama olarak tanımlayacaktır).</p>

  <p class="p0">Philoponus Aristoteles&rsquo;in hareket kuramına yaptığı bir başka eleştiri ve bu konuda ortaya attığı bir diğer öğreti de tarihi bakımdan bütün bu görüşlerinden daha önemlidir. Bu, Philoponus&rsquo;un ilerde İbni Sina&rsquo;nın &lsquo;kasri meyil&rsquo; kavramıyla karşılayacağı ve devam ettireceği &lsquo;impetus&rsquo; (impulsus) öğretisidir.</p>

  <p class="p0">Daha önce üzerinde durduğumuz gibi Aristoteles, fiziğinde bir cismin hızının (V) ona uygulanan kuvvetle (F) doğru, içinde hareket ettiği ortamın direnciyle (R) ters orantılı olduğunu ileri sürmüştür (V=FIR). Öte yandan yine Aristoteles&rsquo;in bu formülüne göre bir cismin hareket edebilmesi, daha doğrusu hareketini sürdürebilmesi için ona <span class="t13">sürekli olarak bir kuvvetin uygulanması</span> gerekir. Ancak bu ikinci görüş ortaya ciddi bir sorun çıkarmıştır: Örnek olarak bir yaydan fırlatılan okun, yaydan çıktıktan yani kendisine uygulanan kuvvetle ilişkisi kesildikten sonra hareketine devam ettiği görülmektedir. Veya havaya atılan bir taş, elimizden çıktıktan yani kendisine uyguladığımız kuvvetle teması kesildikten sonra da hareketini sürdürmektedir. Ama Aristoteles&rsquo;in kuramı içinde böyle bir şey nasıl mümkün olabilir?</p>

  <p class="p0">Öte yandan Aristoteles&rsquo;in bir cismin hareketiyle ona uygulanan kuvvet arasında kurduğu bu sıkı ilişkisinin nedeni onun, yine daha önce sözünü ettiğimiz gibi, &lsquo;uzaktan etki&rsquo; kavramını kabul etmemesidir (Ancak Aristoteles&rsquo;in hakkını vermek için şunu da ekleyelim ki, &lsquo;uzaktan etki&rsquo; kavramı, çok yakın zamanlara, ta Newton&rsquo;a gelinceye kadar insanlara mantıksal olarak kabul edilemez bir şey olarak görünmüştür).</p>

  <p class="p0">Aristoteles bu soruna çözüm olarak hareket ettirenle ilişkisi veya teması kesilmiş olan bir cismin hareketini devam ettiren faktörün onun etrafındaki havanın kendisi olduğunu ileri sürmüştür. Buna göre bir yaydan çıkan oku veya fırlattığımız bir taşı, yaydan veya elimizden çıktıktan sonra hareket ettiren, onun içinde hareket ettiği ortamda bulunan havadır veya başka bir ifadeyle biz fırlattığımız bir cisimle birlikte aslında onun etrafında bulunan havaya da bir kuvvet uygulamaktayız ve bu kuvvet, önümüzde bulunan havaya geçerek cismin hareketinin devamına imkân vermektedir.</p>

  <p class="p0">Bunun tersi doğrultusundaki gözlemlere rağmen -çünkü ileriye doğru bir atlayış yaptığımızda havanın bizim bu hareketimizi kolaylaştırmaktan çok zorlaştırdığını yani hareketimizi engelleyici yönde bir etkide bulunduğunu görürüz- 16. yüzyıla yani Galileo&rsquo;ye kadar bu görüşün devam ettiğini görmek ilginçtir. Başka deyişle insanlık Galileo&rsquo;ye kadar süre-durum ilkesine veya kavramına dayalı bir dinamik teori geliştirememiştir. Galileo süre-durum (atalet, inertia) ilkesiyle bu problemin uygun bir çözümünü vermiştir. Bu ilkeye göre her cisim, içinde bulunduğu durumunu koruma özelliğine sahiptir. Dolayısıyla hareket içinde olan bir cisim, hareketine engel olan bir kuvvet olmadıkça bu hareket, sükûnette olan bir cisim de ona aksi yönde bir kuvvet uygulanmadığı sürece sükûnet durumunu koruma eğilimindedir. Dolayısıyla kendisine bir kuvvet tatbik ederek hareket ettirdiğimiz bir cisim, boşlukta ona engel olacak bir şey olmadığı takdirde, bu hareketini sonsuza kadar devam ettirme özelliğine sahiptir. Sonuç olarak Aristoteles&rsquo;in sandığının tersine, hareket eden bir cisme sürekli olarak bir kuvvet tatbik etmek zorunda değiliz.</p>

  <p class="p0">İşte bu noktada Philoponus&rsquo;un bu sorunun çözümü olarak sözünü ettiğimiz &lsquo;impetus&rsquo; (eğilim, meyil) kavramını ortaya attığını görmekteyiz. Buna göre bir cismi hareket ettiren, bu cisme, hareket ettirenle teması kesildikten sonra da devam eden, ancak havanın direnci veya diğer karşıt güçlerin etkisiyle azalan ve sonunda tükenen bir <span class="t13">kuvvet</span> verir. Bu kuvvet, hava tarafından değil, hareket eden cismin <span class="t13">kendisi tarafından</span> taşınır ve tükendiğinde de cismin hareketi sona erer.</p>

  <p class="p0">Görüldüğü gibi hareketle ilgili olarak Philoponus tarafından verilen bu açıklama da henüz doğru bir açıklama değildir. Çünkü bu süre-durum ilkesini ifade etmez. Philoponus hâlâ Aristotelesçi açıklama yönünde ilerlemekte, ancak Aristoteles&rsquo;in hareketin devamı için havaya yuklediği özelliği, kinetik gücü cismin kendisine vermektedir. Bununla birlikte bu kavram ve açıklamanın Aristoteles&rsquo;in açıklamasına oranla önemli bir ilerleme olduğu açıktır. Galileo&rsquo;nin bu açıklamayı düzeltmesi için söyleyeceği şey ise, cismin kendisine verilmek gereği duyulan bu kuvvet veya impetus&rsquo;a, cisim bir kez bir kuvvet tarafından harekete geçirildikten sonra basit olarak ihtiyaç olmadığı olacaktır.</p>

  <p class="p0">Bu açıklama hareket eden bir cisme havanın bu hareketi devam ettirmek yönünde değil, tersine ona engel olmak, bir direnç teşkil etmek yönünde etkide bulunduğu şeklindeki gözlemimize daha uygundur. Philoponus bundan hareketle Aristoteles&rsquo;e bir başka itirazda daha bulunacaktır: Şöyle ki,</p>

  <p class="p0">Aristoteles&rsquo;in iddia ettiğinin tersine boşluğun kendisi mümkün olduğu gibi onda hareket de mümkündür veya hareketin boşlukta meydana gelmesini düşünmemize engel olan bir şey yoktur.</p>

  <p class="p0">Bu son nokta Aristoteles&rsquo;in harekete ilişkin formülünün yanlış olduğunu gösteren bir başka sonuç olarak değerlendirilmiştir. Galileo, serbest düşme yasasını ortaya atarken Philoponus&rsquo;un Aristoteles&rsquo;in fiziğine karşı yaptığı bu eleştirilerden ve özellikle boşlukta hareketin imkânına ilişkin bu tezinden yararlanmış ve belki de bundan cesaret almıştır. Çünkü Philoponus&rsquo;un impetus&rsquo;la ilgili bu öğretisi daha sonra İslam dünyasında İbni Sina, Batı Hristiyan dünyasında Buridan (1295-1356) ve onun öğrencisi Oresme (1325-1382) tarafından da savunulmuş ve daha sonra gelen bazı düşünürlerce de geniş olarak tartışılmıştır. Galileo&rsquo;nin bu tartışmalardan haberdar olduğunu düşünmemiz için bazı nedenlerimiz vardır.</p>

  <p class="p0">&nbsp;</p>
</body>
</html>
