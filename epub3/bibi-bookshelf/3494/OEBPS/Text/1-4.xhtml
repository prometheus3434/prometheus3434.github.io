<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>1-4</title>
		<link href="../Styles/idGeneratedStyles_0.css" rel="stylesheet" type="text/css"/>
		<link href="../Styles/idGeneratedStyles_2.css" rel="stylesheet" type="text/css"/>

	</head>
	<body id="x1-4" xml:lang="tr-TR">
		<div class="Basic-Text-Frame">
			<p class="split" xml:lang="en-GB">      </p>
			<p class="resimm ParaOverride-5"><img alt="" class="_idGenObjectAttribute-3" src="../Images/7.png"/>      </p>
			<p class="anabass" id="_idParaDest-2">Rahatsız Edici Hakikat    </p>
			<p class="paragraf"><span class="CharOverride-2">O</span>rta Avrupa’nın monoton kırsalındaki küçük bir arazi parçasında, eskiden kalma askeri barakaların depolarının arasında jeografik açıdan konsantre bir kötülüğün merkezi yükseliyordu; dünyanın o zamana kadar gördüğü her şeyden daha yoğun ve karanlıktı. Dört yıllık bir sürede, 1.3 milyondan fazla insan burada sistematik olarak ayıklandı, köle yapıldı, işkence gördü, katledildi. Ve kimse bunu durdurmak için bir şey yapmadı.    </p>
			<p class="paragraf">Bir kişi hariç.    </p>
			<p class="paragraf">Bu, peri masallarının ve çizgi romanların malzemesine benziyordu: Bir kahraman balıklama cehennemin sivri dişlerinin arasına dalarak kötülüğün bu büyük gösterisinin karşısına çıktı. Başarma ihtimali hiç yoktu. Gülünesi bir mantıktı. Ama fantastik kahramanımız asla tereddüt etmedi, asla kaçınmadı. Dimdik durdu ve ejderhayı katletti; şeytani işgalcileri ezdi geçti; gezegeni ve belki de biriki prensesi kurtardı.    </p>
			<p class="paragraf">Ve kısa bir süreliğine umut vardı.    </p>
			<p class="paragraf ParaOverride-4">Ama bu bir umut hikâyesi değildir. Bu, her şeyin tamamen ve son kertede boktan olmasının hikâyesidir. Boyutları ve ölçütü öyledir ki bugün bedava WiFi’mizin ve büyük battani yelerimizin konforunda siz ve ben hayal bile edemeyiz.    </p>
			<p class="paragraf">Witold Pilecki, Auschwitz’e sızmaya karar vermeden önce de bir savaş kahramanıydı. Genç bir erkek olarak 1918 PolonyaSovyet Savaşı’nda madalya almış bir subaydı. Herkes daha nasıl bir komünist orospu çocuğu olduğunu bile bilmezken komünistleri yakalarından tuttuğu gibi tepelerdi. Savaştan sonra Pilecki Polonya kırsalına taşındı, bir öğretmenle evlendi ve iki çocuğu oldu. At binmeyi, değişik şapkalar takmayı ve purolar içmeyi severdi. Hayat basit ve güzeldi.    </p>
			<p class="paragraf">Sonra tüm o Hitler meselesi oldu ve Polonya daha düzelemeden Naziler ülkenin yarısını Yıldırım Savaşı’yla (Blitzkrie) ele geçirdiler. Polonya bir aydan biraz uzun bir sürede tüm topraklarını kaybetti. Bu adil bir savaş değildi. Naziler batıyı ele geçirirken Sovyetler doğuyu işgal ettiler. Bir kayayla sert bir şeyin arasında sıkışmak gibi bir şeydi; bu kaya megaloman bir kitle kıyıcıydı ve dünyayı ele geçirmeye çalışıyordu; sert şey de kontrolsüz ve anlamsız bir soykırımdı. Hangisinin hangisi olduğundan şimdi bile emin değilim.    </p>
			<p class="paragraf">Başta Sovyetler Nazilerden çok daha zalimdi. Bu haltı daha önce de yemişlerdi; bilirsiniz, o “bir hükümeti alaşağı et ve kendi berbat ideolojinle bir halkı esir et” meselesi. Naziler o sırada henüz emperyalist bakirelerdi (Hitler’in bıyığının resimlerine bakınca bunu hayal etmek zor değildir). Savaşın bu ilk aylarında Sovyetler bir milyondan fazla Polonya vatandaşını toplayıp doğuya göndermişlerdi. Bir an durup bunu düşünün. Bir milyondan fazla insan birkaç ay gibi kısa bir sürede yok olmuştu. Bazıları Sibirya’nın gulaglarına varana kadar durmadılar; bazıları da onlarca yıl sonra toplu mezarlarda bulundu. Birçoğunun akıbetinden bugüne kadar haber alınamamıştır.    </p>
			<p class="paragraf">Pilecki bu savaşlarda hem Almanlara hem de Sovyetlere karşı mücadele verdi. Yenilgi üstüne yenilgi geldi ve dostu Polonyalı subaylarla birlikte Varşova’da bir yeraltı direniş örgütü oluşturdular. Kendilerine Gizli Polonya Ordusu adını verdiler.    </p>
			<p class="paragraf">1940 baharında Gizli Polonya Ordusu Almanların ülkenin güney kısmında arka planda kalmış bir yerde devasa bir hapishane kompleksi inşa ettiklerini haber aldı. Almanlar bu yeni hapishane kompleksine Auschwitz adını verdiler. 1940 yazında binlerce subay ve önemli Polonya vatandaşı Batı Polonya’da ortadan yok oldu. Direnişçiler arasında doğuda Sovyetlerle yaşanan kitleleri hapsetme olayının bu kez Batı’nın mönüsünde olduğu korkusu ortaya çıktı. Pilecki ve arkadaşları küçük bir kasaba boyutlarındaki Auschwitz’in bu kayıplarda rolü olduğundan ve binlerce Polonyalı askeri barındırdığından kuşkulanıyorlardı.    </p>
			<p class="paragraf">İşte bu sırada Pilecki Auschwitz’e sızmak için gönüllü oldu. Başta bu bir kurtarma operasyonuydu; kendini tutuklatacak ve bir kez içeri girince öbür Polonyalı subaylarla organize olacak, bir isyan çıkartacak ve herkes esir kampından kaçacaktı.    </p>
			<p class="paragraf">O kadar intihara benzeyen bir görevdi ki komutanından bir şişe çamaşır suyu içme izni almasına benziyordu. Üstleri deli olduğunu düşündüler ve bunu ona ilettiler.    </p>
			<p class="paragraf">Ama haftalar geçtikçe durum kötüleşti: Binlerce seçkin Polonyalı kayıptı. Auschwitz, İttifak Devletleri’nin haber alma örgütünde dev bir kör noktaydı. Müttefikler orada neler olduğu hakkında hiçbir fikre sahip değillerdi ve bulma şansları da pek yoktu. Sonunda Pilecki’nin komutanları razı geldi. Bir gün Varşova’daki rutin bir kontrol noktasında, Pilecki sokağa çıkma yasağı kurallarını ihlal ettiği gerekçesiyle kendini SS’e tutuklattı. Kısa süre sonra bir Nazi toplama kampına gönülllü giden bilinen tek insan olarak Auschwitz yolundaydı.    </p>
			<p class="paragraf">Oraya girince kampın gerçeğinin herkesin kuşku duyduğundan çok daha berbat olduğunu gördü. Esirler rutin olarak sıralarda kımıldadıkları ya da dik durmadıkları gibi sudan bahanelerle öldürülüyorlardı. Esirlere yaptırılan işler çok yıpratıcı ve sonsuzdu. İnsanlar sözcüğün tam anlamıyla gereksiz ya da bir anlamı olmayan işlerde ölene kadar çalıştırılıyorlardı. Pilecki’nin orada olduğu ilk ayda barakasındaki insanların üçte birden fazlası yorgunluktan, zatürreeden ya da vurularak ölmüştü. Ama 1940 yılının sonuna doğru çizgi roman süper kahramanı Pilecki bir şekilde bir casusluk operasyonu başlattı.    </p>
			<p class="paragraf">Ah Pilecki –seni canavar, seni şampiyon, uçurumun üzerin de uçan kahraman–, mesajları çamaşır sepetlerine saklayarak nasıl bir haber alma ağı kurmayı başardın? Nasıl yedek parçalardan ve çalınmış pillerden MacGyver gibi kendi transis torlu radyonu yaptın ve Varşova’daki Gizli Polonya Ordusu’na esir kampına bir saldırının planlarını başarıyla iletebildin? Nasıl yiyecek, ilaç ve giysi tedariki için bir karaborsa oluşturarak sayısız hayat kurtardın ve insan yüreğinin en ırak çölü ne umut getirdin? Bu dünya seni hak etmek için ne yaptı?    </p>
			<p class="paragraf ParaOverride-4">İki yıl süresince Pilecki Auschwitz’in içinde tüm bir direnişi örgütledi. Rütbeleri ve subayları olan bir emirkomuta zinciri oluşturdu; dış dünyayla temas kurabileceği bir hat yarattı. İki yıl boyunca SS gardiyanlar bundan haberdar olmadılar. Pilecki’nin nihai amacı kampta büyük ölçekli bir isyan çıkarmaktı. Dışarıdan gelen yardım ve koordinasyonla hapisten kaçabileceklerini, zalim SS gardiyanları alt edebileceklerini ve binlerce iyi eğitimli Polonyalı gerilla savaşçısını kurtarabileceğini umuyordu. Planlarını ve raporlarını Varşova’ya gönderdi. Aylarca bekledi ve hayatta kaldı.    </p>
			<p class="paragraf">Ama sonra Yahudiler geldiler. Önce otobüslerle, sonra tren vagonlarına doluşturulmuş olarak. Artık binlercesi geliyor, bir ölüm ve umutsuzluk okyanusunda insan dalgaları oluşuyordu. Ailelerinden, mallarından ve gururlarından koparılmışlardı; mekanik bir şekilde yeni yapılan “duş” barakalarının önünde sıraya giriyorlardı, gazla öldürülüyor ve cesetleri yakılıyordu.    </p>
			<p class="paragraf">Pilecki’nin dışarıya yolladığı mesajlar delirticiydi: Burada her gün binlerce insanı öldürüyorlar. Çoğunlukla Yahudiler. Ölenlerin sayısı rahatça milyonları aşabilir. Gizli Polonya Ordusu’ndan kampı hemen kurtarmasını istedi; kurtaramaz sanız en azından bombalayın, dedi. Tanrı aşkına en azından gaz odalarını tahrip edin. En azından.    </p>
			<p class="paragraf">Gizli Polonya Ordusu bu mesajı aldı, ama onun abarttığını düşündü. Zihinlerinin en uzak köşesinde bile hiçbir şey bu kadar boktan olamazdı. Hiçbir şey.    </p>
			<p class="paragraf">Pilecki dünyayı Holocaust’tan haberdar eden ilk insandır. Haberleri Polonya’daki farklı direniş örgütlerine ve Birleşik Krallık’taki sürgün Polonya hükümetine gönderildi ve oradan Londra’daki Müttefik Komutanlığı’na ulaştı. Enformasyon daha sonra Eisenhower ve Churchill’e gitti.    </p>
			<p class="paragraf">Onlar da Pilecki’nin abarttığını düşündüler.    </p>
			<p class="paragraf">1943 yılında, Pilecki isyan ve hapisten kaçış planlarının hiç gerçekleşmeyeceğini fark etti: Gizli Polonya Ordusu gelmiyordu. İngiliz ve Amerikalılar gelmiyordu. Gelen Sovyetlerdi ve onlar daha da kötü olabilirlerdi. Pilecki kampta kalmanın çok riskli olduğuna karar verdi. Kaçma zamanı gelmişti.    </p>
			<p class="paragraf ParaOverride-4">Bunun kolay görünmesini sağladı elbette. Önce hastalanmış gibi yaparak kendini kampın revirine soktu. Orada doktorlara geri dönmesi gereken çalışma grubu hakkında yalan söyledi; kampın kıyısında ırmağın yakınındaki fırında gece nöbeti olduğunu söyledi. Taburcu olunca fırına yönlendi ve orada sabahın ikisine kadar “iş” yaptı. Son ekmekleri de pişirdikten sonra iş telefon telini kesmeye, sessizce arka kapıdan çıkmaya, SS gardiyanları fark edemeden çalıntı sivil giysileri giymeye, vurulmadan iki kilometre ötedeki ırmağa ulaşmaya ve yıldızları izleyerek medeniyete giden yolu bulmasına kalmıştı.    </p>
			<p class="paragraf">Bugün dünyamızdaki bir sürü şey çok boktan görünmektedir. Nazilerin Holocaust’u seviyesinde olmasa da (buna yakın bile değildir) durum epeyce boktandır.    </p>
			<p class="paragraf">Pilecki’ninki gibi hikâyeler bize ilham verir. Umut verir. Bize “İşler çok daha berbattı ve bu adam onu aşmayı başardı. Ben en son ne yaptım?” sorusunu sordurtur. Bu tweet fırtınaları ve porno çağında kendimize sormamız gereken de muhtemelen budur. Biraz geriye çekilip de perspektif kazanınca Pilecki gibi insanlar dünyayı kurtarırken sinek öldürüp, klimanın yeterince güçlü olmamasından yakınırız.    </p>
			<p class="paragraf">Pilecki’nin hikâyesi hayatımda rastladığım en kahramanca öyküdür. Çünkü kahramanlık sadece cesaret ya da akıllı manevralar yapmaktan ibaret değildir. Bunlar çok bulunan vasıflardır ve genellikle de hiç kahramanca olmayan şekillerde kullanılır. Kahramanlık hiç umut yokken umut duyabilmektir. Bir mum yakarak karanlığı aydınlatmaktır. Bize daha iyi bir dünyanın mümkün olduğunu göstermektir; olmasını istediğimiz daha iyi bir dünya değil, var olmasının mümkün olabileceğini düşünmediğimiz bir dünya. Her şeyin son derece boktan göründüğü bir durumdan bir şekilde harika bir şey çıkartabilmektir.    </p>
			<p class="paragraf">Cesaret ve dayanıklılık sıradandır. Ama kahramanlığın felsefi bir bileşeni vardır. Kahramanlar masaya büyük bir “Neden?” sorusunu getirirler. Bu nedenle bugün bir kültür olarak bir kahramana son derece ihtiyaç duyarız: işler son derece kötü olduğu için değil, bir önceki nesillerin itici gücü olan açık “Neden?” sorusunu kaybetmiş olduğumuz için.    </p>
			<p class="paragraf ParaOverride-4">Biz barışa, zenginliğe ya da elektrikli arabamıza yeni kaporta süsleri almaya ihtiyaç duyan bir kültür değiliz. Bunların hepsine sahibiz. Çok daha kıt bir şeye ihtiyaç duyan bir kültürüz. Biz bir kültürüz ve umuda ihtiyaç duyan insanlarız.    </p>
			<p class="paragraf">Yıllarca savaşa, işkenceye, ölüme ve soykırıma tanıklık eden Pilecki umudunu hiç yitirmemişti. Ülkesini, ailesini, arkadaşlarını ve neredeyse kendi hayatını kaybetti, ama umudunu hiç kaybetmedi. Savaştan sonra Sovyet baskısı altında bile özgür ve bağımsız bir Polonya umudunu yitirmedi. Çocukları için sakin ve mutlu bir yaşam umudunu yitirmedi. Biraz daha fazla hayat kurtarma, biraz daha fazla insana yardım etme umudunu hiç kaybetmedi.    </p>
			<p class="paragraf">Savaştan sonra Pilecki Varşova’ya döndü ve bu kez Komünist Parti hakkında casusluk yapmaya devam etti. Bir kez daha Batı’yı süregiden bir kötülükten haberdar eden ilk kişi oldu; bu kez Polonya hükümetine sızan ve seçimlere hile karıştıran Sovyetlerdi. Savaş sırasında Doğu’daki Sovyet zulmünü belgeleyen de yine oydu.    </p>
			<p class="paragraf">Ama bu kez keşfedilmişti. Tutuklanacağı konusunda uyarıldı; İtalya’ya kaçma şansı vardı. Bunu kabul etmedi; kaçıp bilmediği bir şeyi yaşayacağına bir Polonyalı olarak kalıp ölmeyi tercih ediyordu. O zamanlar özgür ve bağımsız bir Polonya onun tek umut kaynağıydı. Bu olmadan o hiçbir şeydi.    </p>
			<p class="paragraf">Ve böylelikle umudu felaketi olacaktı. Komünistler 1947 yılında onu yakaladılar ve hiç de iyi davranmadılar. Bir yıla yakın öylesine berbat bir şekilde ve sürekli işkence gördü ki karısına başına gelenlere kıyasla Auschwitz’in çok hafif kaldığını söyledi.    </p>
			<p class="paragraf">Ama asla sorgucularıyla işbirliği yapmadı.    </p>
			<p class="paragraf">Sonunda ondan bilgi alamayacaklarını anladıklarında, Komünistler ondan bir örnek yaratmaya karar verdiler. 1948 yılında sözde bir mahkemeyle onu belgelerde tahribat yapmaktan sokağa çıkma yasağına karşı gelmeye kadar her şeyle ve casusluk ile ihanetle suçladılar. Suçlu bulundu ve ölüm cezasına çarptırıldı. Mahkemenin son gününde konuşmasına izin verildi. Sadakatinin her zaman Polonya ve halkına olduğunu, asla bir Polonya vatandaşına zarar vermediğini ve ihanet etmediğini ve yaptığı hiçbir şeyden pişmanlık duymadığını söyledi. Hitabını, “Yaşamımı öyle yaşamayı denedim ki ölüm ânı geldiğinde korku değil neşe hissedeceğim,” diyerek bitirdi.    </p>
			<p class="paragraf">Bu duyduğunuz en kararlı ve adanmış şey değilse sizin eli nizde ne olduğunu merak ederim.    </p>
			<p class="solbas">Size Nasıl Yardım Edebilirim?    </p>
			<p class="paragraf ParaOverride-4">Starbucks’da çalışsaydım kahve kaplarına insanların adını yazacağıma şunu yazardım:    </p>
			<p class="paragraf ParaOverride-4"><span class="CharOverride-3">Bir gün siz ve sevdiğiniz herkes ölecek. Son derece kısa bir zaman süresince ve küçük bir insan grubunu saymazsak yaptığınız ya da söylediğiniz hiçbir şeyin önemi kalmayacak. Bu, hayatın huzursuzluk veren hakikatidir. Düşündüğünüz ya da yaptığınız her şey karmaşık biçimlerde bundan kaçınmaya çalışmaktan ibarettir. Bizler son derece önemsiz kozmik tozdan ibaretiz; incecik mavi bir beneğin üzerinde hoplayıp zıplıyoruz. Kendi önemimizi hayal ediyoruz. Amacımızı uyduruyoruz, ama bizler hiçbir şeyiz. Boktan kahvenizin keyfini sürün.    </span></p>
			<p class="paragraf">Bunu minnacık harflerle yazmak zorundayım elbette. Ve yazması biraz uzun sürdüğü için sabah kalabalık saatteki müşterilerin kapıda kuyruk olması gerekecek. Yıldız hak eden bir müşteri hizmeti olmayacak kuşkusuz. Bu nedenle ben bir kurumda çalışabilecek biri değilim.    </p>
			<p class="paragraf">Ama cidden, birine vicdan sahibi olarak nasıl “iyi günler” dilersiniz ve bir yandan da tüm düşüncelerinin ve motivasyonunun insan varlığının bu hayattaki anlamsızlığını bertaraf etmek ihtiyacından kaynaklandığını bilirsiniz?    </p>
			<p class="paragraf">Çünkü uzam/zamanın sonsuz genişlemesinde evren annenizin kalça ameliyatının iyi gidip gitmemesine, çocuklarınızın üniversiteye gitmesine ya da patronunuzun berbat bir veri tablosu hazırladığınızı düşünmesine hiç aldırmaz. Başkanlık seçimini herhangi bir partinin kazanması umurunda bile değildir. Ormanların yanması, buzların erimesi, havanın kaynaması ya da bizden üstün yabancı bir ırkın kökümüzü kurutması umurunda bile değildir.    </p>
			<p class="paragraf">Bunlara siz aldırırsınız.    </p>
			<p class="paragraf">Siz aldırırsınız ve aldırdığınız için de kendinizi umutsuzca tüm bunların arkasında kozmik bir anlam olduğuna ikna edersiniz.    </p>
			<p class="paragraf">Siz aldırırsınız, çünkü içinizde bir yerde huzursuzluk veren hakikati savuşturmak için kendinizi önemli hissetme ihtiyacı duyarsınız; varoluşunuzun anlamsızlığından, kendi materyal önemsizliğinizin ağırlığı altında ezilmekten kaçınmak istersiniz. Benim gibi, herkes gibi siz de bu hayali önem duygusunu dünyaya yansıtırsınız, çünkü size umut verir.    </p>
			<p class="paragraf">Bu konuşma için çok mu erken? İşte, bir kahve daha için. Hatta süt buharıyla üzerine gülen bir surat bile çizeceğim. Hoş değil mi? Siz onu Instagram’da yayınlayana kadar da bekleyeceğim.    </p>
			<p class="paragraf">Tamam, nerede kalmıştık? Ah, evet! Varoluşunuzun anlamsızlığı, doğru. Şimdi şöyle düşünüyor olabilirsiniz, “Evet Mark, hepimiz bir nedenle buradayız ve hiçbir şey rastlantı değil; herkesin önemi var, çünkü tüm eylemlerimiz birini etkiler ve bir kişiye bile yardım edebilirsek, bu her şeye değer, öyle değil mi?”    </p>
			<p class="paragraf">Ne kadar da şirinsiniz!    </p>
			<p class="paragraf">Gördünüz mü, konuşan umudunuzdur. Bu zihninizin sabah kalkmak için bir neden bulmak için uydurduğu hikâyedir: Bir şeyin önemli olması gerekir, çünkü bir şey önemli olmazsa yaşamaya devam etmenin de bir nedeni yoktur. Ve basit bir yardımseverlik formu ya da ıstırabın biraz azalması her zaman zihninizin bir şey yapmak değerliymiş gibi davranmasına neden olur.    </p>
			<p class="paragraf">Balığın suya ihtiyaç duyması gibi zihnimiz de hayatta kalmak için umuda ihtiyaç duyar. Umut zihinsel makinemizin yakıtıdır. Bir sürü değersiz metafordur. Umut olmazsa tüm zihinsel makineniz durur ya da aç kalır. Bir umut olduğuna ve geleceğin şimdiden daha iyi olacağına inanmazsak yaşamımız bir şekilde iyiye gider. Sonra spiritüel olarak ölürüz. Eğer bir şeylerin daha iyi olacağını umut etmiyorsak neden yaşayalım? Neden bir şey yapalım?    </p>
			<p class="paragraf">Birçok kişinin anlamadığı şudur: Mutluluğun tersi öfke ya da hüzün değildir. Öfkeli ya da hüzünlü olmanız hâlâ bir şeylere aldırdığınız anlamına gelir. Bunun anlamı bir şeyin hâlâ önemli olmasıdır. Bunun anlamı da hâlâ bir şeye aldırıyor olmanızdır. Bu bir şey hâlâ anlamlıdır demektir. Bunun anlamı da hâlâ umudunuzun olmasıdır.    </p>
			<p class="paragraf">Hayır, mutluluğun tersi umutsuzluk da değildir; sonsuz bir boyun eğme ve kayıtsızlıktır. Her şeyin boktan olduğu inancıdır; o zaman neden bir şey yapmalı?    </p>
			<p class="paragraf">Umutsuzluk soğuk ve kasvetli nihilizmdir; bir anlam olmadığına dair bir duygu, o zaman boş ver; neden elde makas koşmamalı, patronun karısıyla yatmamalı ya da bir okulu taramamalı? O huzursuzluk veren hakikat sonsuzluk karşısında muhtemelen aldırdığımız her şeyin hızla sıfıra yaklaştığının sessizce farkına varmaktır.    </p>
			<p class="paragraf">Umutsuzluk kaygının, zihin hastalıklarının ve depresyonun kökenidir. Tüm sefilliğin kaynağı ve tüm bağımlılıkların nedenidir.    </p>
			<p class="paragraf">Bunları söylemek abartmak değildir. Kronik anksiyete bir umut krizidir. Başarısız bir geleceğin korkusudur. Depresyon bir umut krizidir. Anlamsız bir geleceğe inanmaktır. Hayal kırıklığı, bağımlılık, takıntı – bunların tümü zihnin umutsuz ve saplantıyla umut yaratma girişimleridir; bir nörotik tik ya da takıntılı bir yoksunluk duygusu.    </p>
			<p class="paragraf">Umutsuzluktan kaçınmak, umudun inşası zihnimizin öncelikli projesi haline gelir. Tüm anlam, kendimiz ve dünya hakkında anladığımız her şey umudu korumak amaçlıdır. Umut hepimizin uğruna isteyerek öleceği tek şeydir. Kendimizden daha büyük olduğuna inandığımız şey umuttur. O olmazsa hiçbir şey olmadığımıza inanırız.    </p>
			<p class="paragraf">Ben üniversitedeyken dedem öldü. Sonrasındaki birkaç yıl onun gurur duyacağı bir şekilde yaşamam gerektiğine ilişkin yoğun bir duyguyla yaşadım. Bu derin bir seviyede mantıklı ve açık bir şey gibi kendini hissettirdi, ama öyle değildi. Aslında hiçbir mantıklı anlamı yoktu. Dedemle yakın bir ilişkim yoktu. Hiç telefonda konuşmamıştık. Yazışmazdık. Yaşadığı son beş yılda onu görmemiştim bile.    </p>
			<p class="paragraf">Sözünü etmeye gerek yoksa da: O ölmüştü. Benim “onun gurur duyacağı şekilde” yaşamam herhangi bir şeyi nasıl etkilerdi ki?    </p>
			<p class="paragraf">Onun ölümüyle tekrar huzursuzluk veren hakikatle yüz yüze geldim. Zihnim çalıştı; beni ayakta tutmak için bu durumdan bir umut yarattı; nihilizmi uzakta tuttu. Zihnim buna karar verdi, çünkü artık dedem umut etme becerisinden ve kendi hayatına ilham vermekten uzaktı ve onun anısına umudu ve ilhamı sürdürmek benim için önemliydi. Bu benim zihnimin bir lokmalık inancıdır; benim kişisel miniamacım.    </p>
			<p class="paragraf">Ve işe yaradı! Kısa bir süre onun ölümüyle banal ve boş deneyimler önem ve anlam kazandı. Ve bu anlam bana umut verdi. Yakın olduğunuz biri öldükten sonra siz de buna benzer bir şey yaşamışsınızdır. Bu sıradan bir duygudur. Kendinize sevdiğiniz o kişinin gurur duyacağı şekilde yaşayacağınızı söylersiniz. Kendinize kendi yaşamınızı onunkini kutlamak için kullanacağınızı söylersiniz. Bunun önemli ve iyi bir şey olduğunu söylersiniz.    </p>
			<p class="paragraf">Ve bu “iyi şey”, varoluşsal dehşet karşısında bize destek olan şeydir. Dedemin beni izlediğini düşünerek hareket ettim; işime burnunu sokan bir hayalet gibi sürekli omzumun üzerinden bakıyordu. Yaşarken pek tanımadığım bu adam şimdi bir nedenle matematik sınavını nasıl yaptığımla son derece ilgiliydi. Tamamen mantıksızdı.    </p>
			<p class="paragraf">Ruhumuz nerede bir terslik görse bunun gibi küçük hikâyeler yaratır; bu öncesi/sonrası hikâyelerini kendimiz için uydururuz. Ve bu umut hikâyelerini anlamsız ve yıkıcı olduklarında bile sürdürmek zorundayızdır, çünkü onlar zihinlerimizi huzursuzluk veren hakikatten koruyan biricik dengeleme unsurlarıdır.    </p>
			<p class="paragraf">Bu umut hikâyeleri böylelikle yaşamlarımıza bir amaç katar. Sadece gelecekte daha iyi bir şey olduğunu ima etmekle kalmazlar, aynı zamanda gerçekten dışarı çıkıp o bir şeye ulaşmak da mümkündür. İnsanlar “yaşamlarının amacını” bulmaktan söz ettiklerinde aslında söyledikleri, neyin önemli olduğunun onlar için açık olmadığı ve bu dünyadaki sınırlı zamanlarını kullanmalarına neyin değeceğini bilmedikleridir; kısacası neyi umut edeceklerini bilmezler. Kendi yaşamlarının öncesi/sonrasının nasıl olacağını görmek için çabalarlar.    </p>
			<p class="paragraf">Zor kısmı şudur: bu önceyi/sonrayı kendiniz için bulmak. Bu zordur, çünkü doğru anladığınızdan emin olmanın bir yolu yoktur. Bu nedenle birçok kişi dine sığınır, çünkü dinler bu daimi bilmeme durumunu kabul eder ve onun karşısında inanç talep ederler. Dindar insanların dindar olmayanlara kıyasla çok daha az depresyonda olmasının ve intihar etmemesinin nedeni de budur: İnançları onları huzursuzluk veren hakikatten korur.    </p>
			<p class="paragraf">Ama umut hikâyelerinizin dini olması gerekmez. Her şey olabilirler. Bu kitap benim küçük umut kaynağımdır. Bana amaç kazandırır, anlam verir. Bu umudun çevresinde oluşturduğum hikâyeyse bu kitabın birilerine yardım edebileceğidir; benim hayatımı ve dünyayı biraz daha iyileştirmesidir.    </p>
			<p class="paragraf">Bundan emin olabilir miyim? Hayır. Ama bu benim küçük öncesi/sonrası hikâyem ve ona tutunurum. Beni sabahları kaldırır ve hayatım hakkında heyecanlandırır. Bu sadece iyi bir şey değil, benim için tek şeydir.    </p>
			<p class="paragraf">Bazıları için öncesi/sonrası hikâyeleri çocuklarını iyi yetiştirmektir. Başkaları için çevreciliktir. Kimileri için bir dünya para kazanarak dev bir tekne almaktır. Başkaları da sadece golf vuruşlarını düzeltmeye çalışır.    </p>
			<p class="paragraf">İster farkına varalım, ister varmayalım, hepimizin şu ya da bu nedenle satın almayı seçtiği hikâyeler vardır. İster dini inançla, ister kanıttemelli teoriyle ya da bir sezgiyle veya mantıklı bir argümanla umut edin, hepsinin sonucu aynıdır: (a) Gelişmek, iyileşmek ya da geleceği kurtarmak için bir potansiyel vardır; (b) oraya varmak için kendimizi yönlendireceğimiz yollar mevcuttur. Hepsi bu. Günden güne, yıldan yıla hayatlarımız bu umut hikâyelerinin sonsuz bir şekilde birbirlerinin içine geçmesidir. Onlar sopanın ucundaki psikolojik havuçlardır.    </p>
			<p class="paragraf">Bu kulağa nihilistik gelirse lütfen yanlış bir fikre kapılmayın. Tam da nihilizmin karşısındadır – hem içimizdeki nihilizmin hem de modern dünya nedeniyle ortaya çıkmış gibi görünen ve giderek artan bir nihilizm duygusunun. Ve nihilizm karşısında başarıyla durabilmek için işe nihilizmle başlamanız gerekir. Huzursuzluk veren hakikatle başlamak zorundasınız. Buradan yavaşça inandırıcı bir umut vakası inşa edebilirsiniz. Herhangi bir umut değil, umudun iyi huylu ve sürdürülebilir bir şekli. Bizi ayıran değil de bir araya getiren bir umut. Sağlam ve güçlü, mantığa ve gerçekliğe temelli bir umut. Bir şükran ve tatmin duygusuyla bizi son günümüze götüren umut.    </p>
			<p class="paragraf">Bu (açıkçası) yapması kolay bir şey değildir. 21. yüzyılda tartışmasız her zamankinden daha zordur. Nihilizm ve ona eşlik eden arzunun saf zevki modern dünyayı ele geçirmektedir. Bu, güç için güçtür. Başarı adına başarıdır. Zevk için zevktir. Nihilizm daha geniş bir “Neden?” sorusunu kabul etmez. Daha büyük bir hakikate ya da amaca tutunmaz. O sadece “çünkü bana kendimi iyi hissettiriyor”dur. Ve bu da göreceğimiz gibi her şeyin bu kadar kötü görünmesine neden olur.    </p>
			<p class="solbas">Gelişmenin Paradoksu      </p>
			<p class="paragraf">İlginç bir zamanda yaşıyoruz, maddi olarak her şey tartışmasız bir biçimde öncekinden daha iyi; yine de hepimiz dün yanın sifonu çekilmek üzere dev bir tuvalet olduğunu düşünerek akıllarımızı kaybediyoruz. Mantıksız bir umutsuzluk zengin ve gelişmiş dünyayı kaplıyor. Bu, gelişmenin paradoksudur: İşler iyiye gittikçe bizler daha kaygılı ve umutsuz hissediyoruz.    </p>
			<p class="paragraf">Son yıllarda Steven Pinker ve Hans Rosling gibi yazarlar bu kadar kötümser hissetmekle yanlış düşündüğümüzü, her şeyin her zamankinden daha iyi olduğunu ve muhtemelen de daha iyiye gideceğini yazıyorlar. Her iki adam da uzun, ağır kitapları bir sürü tabloyla ve grafikle doldurmuşlar ve hepsi de bir köşeden başlayıp bir şekilde zıt köşede sonlanıyorlar. İkisi de uzun uzun hepimizin sahip olduğu, her şeyin eskisinden çok kötü olduğunu düşünmemize neden olan peşin hükümleri ve yanlış varsayımları açıklamışlar. Gelişme onlara kalırsa modern tarihte de kesintisiz sürmüştür. Daha çok insan okur yazar ve eğitimli. Şiddet on yıllardır, muhtemelen asırlardır azalmakta. Irkçılık, cinsiyetçilik, ayrımcılık ve kadınlara şiddet tarihin en düşük seviyesinde. Eskisinden daha fazla hakka sahibiz. Gezegenin yarısı internete ulaşabilir. Aşırı yoksulluk tüm zamanların en düşük seviyesinde. Kayıtlı tarihe bakınca savaşlar daha küçük ve seyrek. Daha az çocuk ölüyor ve insanların ömrü daha uzun. Her zamankinden fazla zenginlik var. Bir sürü hastalığın tedavisi bulundu.    </p>
			<p class="paragraf">Haklılar. Bu olguları bilmek önemlidir. Ama bu kitapları okumak Larry Amcanızın o gençken her şeyin nasıl daha kötü olduğu hakkında sızlanmalarını dinlemeye benzer. Haklı olsa da bu sizin kendi sorunlarınız konusunda kendinizi daha hissetmenize yardımcı olmaz.    </p>
			<p class="paragraf">Çünkü bugün yayınlanan tüm iyi haberlere karşın şaşırtıcı bir istatistik daha vardır: ABD’de gençler arasında depresyon ve kaygı belirtileri sekiz yıl ve yetişkin nüfus arasında yirmi yıl ilerlemiştir. Sadece daha fazla insan depresyona girmekle kalmaz, her nesilde daha erken yaşlarda girerler. 1985’ten beri erkekler ve kadınlar daha düşük tatmin seviyeleri bildirmişlerdir. Bunun bir nedeni son otuz yılda stres seviyesinin artması olabilir. Uyuşturucu krizi ABD ve Kanada’nın çoğunu ele geçirmişken aşırı dozda uyuşturucudan ölmek yakınlarda tüm zamanların en yüksek seviyesindedir. ABD nüfusunda kendini yalnız ve sosyal anlamda yalıtılmış hissetme duygusu artmıştır. Tüm Amerikalıların neredeyse yarısı kendilerini yalıtılmış, dışarıda kalmış, yalnız hissederler. Sosyal güven yalnızca gelişmiş dünyada değil her yerde tepe aşağı gitmiştir ve bunun anlamı da daha az insanın hükümetlerine, medyaya ve birbirlerine güvenmesidir. 1980’lerde araştırmacılar katılımcılara geçtiğimiz altı ayda kaç kişinin önemli kişisel konu ları bir başkasıyla konuştuklarını sorduğunda yanıt “üç” idi. 2006’da en çok alınan yanıt “sıfırdır”.    </p>
			<p class="paragraf">Bu arada çevre tam anlamıyla boku yedi. Çılgın insanların ya nükleer silahlara erişimi var ya da onlardan zor uzak tutuluyorlar. Hem sağda hem de solda, hem dini hem de seküler hayatta aşırılık giderek artıyor. Komplo teorisyenleri, vatan daş milisleri, felaket tellalları ve her türlü felaketin ardından hayatta kalmak için hazırlık yapanlar giderek popüler olan kültürler haline geldi, öyle ki ana akımın içindeler.    </p>
			<p class="paragraf ParaOverride-4">Temelde dünya tarihindeki en güvenli ve zengin nüfusuz, ama kendimizi hiç olmadığımız kadar umutsuz hissediyoruz. İşler düzeldikçe umudumuzu yitiriyoruz gibi görünüyor. Belki tüm bunlar tek bir ilginç olguda toplanabilir: Yaşadığınız yer zenginleştikçe ve güvenli hale geldikçe intihar etme ihtimaliniz de o kadar artmakta.    </p>
			<p class="paragraf">Sağlık, güvenlik ve maddi zenginlikte geçtiğimiz beş yüz yıldaki inanılmaz ilerleme inkâr edilemez. Ama bunlar geçmiş hakkındaki istatistikler, gelecek değil. Ve umudun kaçınılmaz olarak bulunması gereken yer burasıdır: gelecek vizyonlarımız.    </p>
			<p class="paragraf">Çünkü umut istatistiklerle temellenmez. Umut silahla ölümlerin ya da araba kazalarının azalmasına aldırmaz. Geçen yıl ticari bir uçağın düşmemesi ya da Moğolistan’da okuryazarlığın en üst seviyede olması umurunda değildir.    </p>
			<p class="paragraf">Umut çoktan çözülmüş olan sorunlarla ilgilenmez. O çözülmesi gereken sorunlara bakar. Dünya iyileştikçe kaybedecek daha çok şeyimiz vardır. Kaybedecek daha çok şeyimiz oldukça da daha az umut edecek şeyimiz varmış gibi hissederiz.    </p>
			<p class="paragraf">Umudu tesis etmek ve korumak için üç şeye ihtiyacımız vardır: kontrol duygusu, bir şeyin değerine inanmak ve camia. Kontrolün anlamı sanki kendi hayatımızın kontrolü elimizdeymiş ve kaderimizi etkileyebilirmişiz gibi hissetmektir. “Değerlerin” anlamı onun için çalışacağımız önemde bir şey, çabalamaya değecek bir şeydir. Ve “camia” bizimle aynı şeylere değer veren ve onlar için çabalayan bir grubun parçası olmak anlamına gelir. Camiamız olmazsa kendimizi “dışarıda” hissederiz ve değerlerimiz bir anlam ifade etmez. Değerler olmadan hiçbir şey peşine düşmeye değer bulunmaz. Ve kontrol olmadan kendimizi bir şeyin peşinde olamayacak kadar güçsüz hissederiz. Bu üçlüden birini kaybetmek diğer ikisini de kaybetmek anlamına gelir. Üçlüden birini kaybederseniz umudunuzu da kaybedersiniz.    </p>
			<p class="paragraf">Günümüzde böylesi bir umut krizinde olmamızın nedenini anlamak için umudun mekanizmasını, nasıl yaratılıp korunduğunu anlamamız gereklidir. Bir sonraki üç bölümde hayatımızın bu üç alanını nasıl geliştirdiğimize bakacağız: kontrol duygumuz (2. Bölüm), değerlerimiz (3. Bölüm) ve camiaları mız (4. Bölüm).    </p>
			<p class="paragraf">Sonra da baştaki soruya geri döneceğiz: Dünyamızda neler oluyor da her şey tutarlı biçimde iyiye giderken kendimizi daha kötü hissediyoruz?    </p>
			<p class="paragraf">Yanıtı sizi şaşırtabilir.    </p>
		</div>
</body>
</html>