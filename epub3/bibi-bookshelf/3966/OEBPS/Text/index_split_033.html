<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_8" id="calibre_pb_32"> </p>

  <p class="block_3"> </p>

  <p class="block_3"> </p>

  <h2 class="block_10">ALTIN BİR ÇAĞ</h2>

  <p class="block_11">Yeni milenyumun ilk saatlerinde Peter Lake, The Sun’daki makinelerin arasında yatmış uyuyordu. Makinistler onun sözüne inanıyorlardı.</p>

  <p class="block_11">Şimdi onun ne yapabileceğini görmüş oldukları için, onu Gözlerinde büyütüyor ve rahatsız etmeye cüret etmiyorlardı. Peter Lake’in başka takipçileri, destekçileri veya hatta arkadaşları olsaydı onlar, bir mucize bekleyerek saat tam gece yansım vurmadan önce kendisini uyandırmış olabilirlerdi. Fakat olağanüstü olaylar nadiren randevularına dakiklikle sadıktırlar ve Peter Lake tamamen yalnız olarak, saatin on ikiyi vurduğu ve 2000 yılının geldiği anı uyuyarak geçirdi. Sağ eli sol tarafındaki yarayı kapatıyordu ve birkaç saat önce kendisinin yeniden uyandırdığı bir makineye dayanmış yarı oturur vaziyette yatarken, ağzı hafitçe açılmıştı. Görünürde hiç saat yoktu ama The Sun’ın saatleri tamamen hiçbir şey olmamış gibi saniyeleri tıklamayı sürdürdüler. Bitkiler saksılarında ve fıçılarında kalmaya devam ettiler ve hareketlenip etrafta yürümeye başlamadılar; kapılar hâlâ açıldıklarında gıcırdıyordu ve bir hademe süpürürken, tozları tutmak için yere yeşil bir madde seriyordu.</p>

  <p class="block_11">The Sun ve The Whale haber gerekli kıldığı zaman âdet olduğu üzere, ortak baskı hazırlamak için çalışanların olağan sayısını iki katına çıkarmışlardı. Şehirleri tahrip edilirken gördüklerini yazmak için bütün ilçelerden şok geçiren suratlarla dönen muhabirlerin gazeteye gelmeleriyle, gecenin köründe ortalık canlanmıştı.</p>

  <p class="block_11">Eski dönemin nasıl öldüğü hakkında anlatacak o kadar çok hikâye vardı ki ertesi günkü gazete neredeyse tipik bir Ghost kadar kalın olacaktı (Ancak The Ghost, elektrik kesintisi nedeniyle kapanmıştı).</p>

  <p class="block_11">Örneğin, hayvanat bahçesindeki hayvanlar ve West Side ahırlarındaki binek atları öyle bir şamata yapmışlardı ki serbest bırakılmaları gerekmişti. Yangınlardan panikleyerek sürüler hâlinde, yanan bina sıralarının arasında ve caddelerde, dörtnala aşağı yukarı koşuyorlardı. Bir köşeyi döndüklerinde, The Sun muhabirinin yazdığına göre pürüzsüz derilerinin ve adaleli sırtlarının bulanık görüntüsü, taşmış bir nehri andırıyordu. Ancak insanlarla karşılaştırıldığında, hayvanlar bir dürüstlük ve özdenetim örneğiydiler. Sokaklar hızla giden otomobillerle doluydu.</p>

  <p class="block_11">Şehirden dışarı gidecek yol arayan sürücüler, buraların trafik, insanlar veya enkaz tarafından bloke olduğunu görüp, gidebildikleri kadar süratle diğer çıkışlara yöneliyorlardı. Fakat şehirden çıkış yoktu ve bunun sonucu, herkesin bir yolu denemesi ve sonra diğerine doğru yollanmasıydı. Çift yönlü her sokak veya bulvarda, her iki yönde saatte yüz-yüz elli ile giden otomobiller vardı. Araba kazaları olduğu zaman - ki bunlar olmaktaydı, hayatta kalanlar kaldıkları yerden devam ediyorlardı. Her dakikada herhangi bir sokakta, kontrolden çıkmış bir aracın bir mağazanın vitrinine doğru uçtuğunu veya kaldırımlarda dehşete kapılmış yığınları görmek mümkündü. Şehirdeki her itfaiye aracının ve polis arabasının, sirenleri açık, oradan buraya koşturmakta olması ve milis tanklarının ve helikopterlerinin Praeger de Pinto’nun kendilerine korumalarını söylediği adaları bulmak için benzin harcamakta olmaları, gerginliği azaltmıyordu.</p>

  <p class="block_11">Köprüler binlerce ve binlerce mülteci ile doluydu. Bunlar, Manhattan’ı çevreleyen ufak kentler kuşağının tek bir ateş duvarı hâline geldiğinden habersiz, karanlık yollardan akmaya devam ediyorlardı. Çocukları sırtlarında, evrak çantaları ve bohçaları ellerinde, şaşkın bir sessizlik içinde yürüyorlardı. İnsanlar kurtarmak istedikleri bin bir türlü nesneyi beraberlerinde götürdükleri için sokaklar muazzam bir eskici dükkânına dönüşmüştü. Binlerce ve binlercesi kitaplar, tablolar, şamdanlar, vazolar, kemanlar, eski saatler, elektronik aletler, gümüş eşya torbaları, mücevher kutuları ve— harikaların harikası — televizyon cihazları ile kaçıyorlardı.</p>

  <p class="block_11">Daha pratik kafalılar, yiyecek, alet ve kalın giysiler ile dolu sırt çantalarını taşıyarak, Riverside Yolu üzerinden kuzeye yöneldiler. Fakat kışın ortasında tepetaklak olmuş bir dünyada, sırtına bir zincirli testere bağlanmış bir adamın gerçekten ne gibi bir şansı olabilirdi? On binlerce değil, yüz binlerce yağmacı, ticari bölgelere yığıldılar.</p>

  <p class="block_11">Aralarında daha ihtiraslı olanlar buldozerleri bankaların duvarlarına bindirmeyi akıl ettiklerinden, gizlenmiş sandık sandık dinamit peş peşe kasaları uçurup açtıkça infilaklar duyuldu. Fakat yanıcı madde depoları tutuştuğu ve milisler adalarda yeni çıkan yangınları orayı infilak ettirerek önlemeye çalıştıkları için bir patlamayı diğerinden ayırt etmeye olanak yoktu. Aşırı neşeli ve aşırı yüklü yağmacılar, salyangozlar kadar ağır hareket ediyorlar; buzdolaplarını, kocaman mobilyaları, elbise raflarını ve para torbalarını itiyor veya çekiyorlardı. Para torbaları, öksüzlerin en üzgünüydü; çünkü yeni bir ana-baba bulduklarında bunlar hemen vurulup öldürülüyor ve başka birisi tarafından evlat ediniliyorlardı. Bu, dur durak bilmeden tekrarlanıyordu; öyle ki şayet para torbaları izlenmiş olsaydı, bunların insafsız açgözlülük güçleri tarafından yerleri zarifçe değiştirilerek, çarpıp geri dönen toplar gibi dalgalandığı görülebilirdi. Sokaklarda terk edilen bütün şeyler, en pahalı mahallelerin bile yakılıp yıkılmış gecekondu mahalleri gibi görünmesine yol açıyordu ve bu çalınmış nesneleri peşlerinden sürüklemiş olanların, nereye gittiklerini zannettiklerini bilmek güçtü.</p>

  <p class="block_11">Esas itibariyle, ellerine geçen şu veya bu yeni nesne dolayısıyla mutluluktan çılgına dönmüş vaziyette, daireler hâlinde dönüp duruyorlardı. İçinde yaşanacak hiçbir yer kalmadığı için mobilya Çalmış olanlar, muhtemelen bunların üzerinde hiç oturamayacak veya yatamayacak; bunun yerine, bunları sırtlarında taşıyarak haftalar veya aylar geçireceklerdi.</p>

  <p class="block_11">Kendinden geçmiş çetelere, taş yığınlarının arasında ahlaksız zevkler arayan değişik türde yağmacılar katıldılar. Çok ağır geldiği için terk edilen mobilyalar, her cinsten ve her yaştan insan arasında cinsel ilişki istasyonları hâline geldi. Gruplar ve bireyler, istekliler ve isteksizler arasında bu şekilde gerçekleşen eşleşmeler, korkunç ve üzücüydü.</p>

  <p class="block_11">Polis kime ateş edeceğini veya neyi koruyacağını bilmiyordu; çünkü her şey diğer şeylerle anlaşmazlık hâlinde görünüyordu; şimşek ve ateş her yerdeydi; suçlular kolayca karanlık kül rüzgârının içinde kayboluyorlardı ve sokaklar bohçalar taşıyan kaçıklarla doluydu.</p>

  <p class="block_11">The Sun’ın muhabirleri, bir arada tutunmayı başaran ve karmaşaya karşı kendilerini savunan aileler, özverili iyilik örnekleri ve dağılmayı durdurmaya çalışmış olan cesurlar ve deliler hakkında da haberler yaptılar. Bu hareketler, gidişi geri çevirmeyen, nadir, izole olaylardı — kendi hataları nedeniyle değil, fakat ne zamanlamalarının ne de yerlerinin elverişli olması nedeniyle.</p>

  <p class="block_11">Harry Penn’in, şehrin çöküşüne şahit olan muhabirlerinden öldürülmemiş olanlar (zira birçoğu öldürülmüştü), gördüklerini yazmak üzere The Suna döndüler. Geri kalan her şey cehennemi boylamış olsa dahi bunun yapılması gereken şey olduğunu hissediyorlardı; çünkü dünya ne zaman sona erse, yeniden başlamak için daima bir yolunu bulduğunu biliyorlardı ve bunun dışında kalma niyetinde değillerdi.</p>

  <p class="block_11">Şehir, yoğun elektrik fırtınalarıyla dolu bir gökyüzü altında yanarken ve makineleri The Sun’ı aydınlatmak için kusursuz biçimde çalışırken, Peter Lake uyumaktaydı.</p>

  <p class="block_11">*</p>

  <p class="block_11">Praeger de Pinto, Harry Penn’i selamlamak için dönmemişti bile. Kuzey güvertesinin ortasında ayakta durmuş, bir üçayak üstüne monte edilmiş gece görüşlü bir dürbünle pencereden bakan belediye başkanı meşguldü. “Altıncı Adayı kim izliyor?” diye sordu hoparlör sistemi üzerinden, âdeta bir tanrı gibi.</p>

  <p class="block_11">“Ben izliyorum,” diye cevap verdi, solundaki adamların arasından normal bir insan sesi: müdür yardımcıları, yönetici asistanları ve boşlukları doldurmak için getirilmiş bir veya iki devriye polisi, hepsi belediye başkanı gibi gece görüş optikleriyle donatılmış vaziyetteydi.</p>

  <p class="block_11">“Güneybatı tarafındaki boşluğu görüyor musun?” diye sordu Praeger.</p>

  <p class="block_11">“Şimdi göremiyorum, efendim,” diye yanıt geldi. “Kül çok kalın. Fakat daha önce görmüş ve haber vermiştim.”</p>

  <p class="block_11">“Mesajı aldıklarını teyit ettiler mi?”</p>

  <p class="block_11">“Hayır.”</p>

  <p class="block_11">“Altıncı Ada haberleşme ağından çıktı,” diye açıkladı bir teknisyen.</p>

  <p class="block_11">“Ne zaman?” diye Praeger sordu.</p>

  <p class="block_11">“Beş dakika önce.”</p>

  <p class="block_11">“Tekrar bağlamaya çalışın. Eustis, oradaki komuta merkezine yaya bir adam gönder, onlara şu boşluğu haber versin. Ve bir telsiz ver eline. Altıncı Ada Chelsea’de. Eğer koşarsa, yirmi dakikada varabilir.”</p>

  <p class="block_11">Şehir aşağıda yanarken Praeger ve diğerleri, savunmalarını sürdürmek ve ellerinden geldiği kadar çok şey kurtarmak için çalıştıkları sırada, azami sükûnet ve huzur içinde bunun gibi konuşmalar cereyan etti. Birkaç saat sonra, alevler ve duman içinde bir şehre alışmışlardı. Praeger de Pinto ve onun kuşağı için, geleceklerinin sessiz komuta merkezlerinde ve mahşerî savaşlarda geçeceği düşüncesi neredeyse doğumlarından beri kendilerini rahat hissettikleri bir fikir olmuştu. Üst güvertedeki adamlardan çoğu soğukkanlıydı ve kılını bile kıpırdatmamıştı. Bu görevleriydi, daima beklemiş oldukları bir şeydi. Daha önceki on yılların mantığı, rüyalar ve hayallere karşı savaşlar, bizatihi hayatın kendi beklentileri, bekleneceği üzere bunlara yol açmıştı. Aslında, kaçınılmaz olanın güçlüklerini karşılamaya hazırlanırken, kendileri de zaman zaman gerçekten bunu istemişlerdi. Fakat Harry Penn, farklı beklentileri olan yaşlı bir adamdı ve karanlığın içinde yakacak başka nelerin kaldığını arayarak titreşen on binlerce alevi izlerken üzülüyordu. Şehrin üzerinde yükseklere çıkarken turuncu ışık yansıtan, bir fırıncının elindeki hamur gibi tersine dönen ve açılan muzaffer duman ve buhar bulutlarından derin biçimde incinmişti. Büyük bir korkaklıkla terk edilen yanmış ve yıkık binalara gülüyor gibiydiler.</p>

  <p class="block_11">Diğerlerinden farklı olarak Harry Penn, şehrin genç olduğu zamanı hatırlıyordu. Genel olarak, insanlar o zaman daha naziktiler; kendi soylarından daha yetenekliydiler ve şehrin kendisi de değişik ve masumdu. Çoktan yok edilmiş araba yollarının kavisi, çoktan kaybolan yelkenlerin rüzgârda şişmesi, sokaklarda çalışan atların sağrıları ve yeleleri, hatta insanların elbiselerinin yumuşak ve ince olan şekilleri —kendi başlarına, sürekli karşılık bulan bir dua gibiydi. Yaradan ve tabiat, ölümsüz ve doğru kavislerden, atlardan, ifadelerin çekingenliğinden, şehrin dünyadaki yerini anlama konusundaki dikkat çekici kabiliyetinden memnun kalmıştı ve şehir, temiz kuzey rüzgârları ve koyu mavi bir gök kubbe ile ödüllendirilmişti. Harry Penn’in tanıdığı ve sevdiği şehir, hep genç ve yeni olmuştu.</p>

  <p class="block_11">Bir sessizlik anında, Praeger Harry Penn’e döndü ve yaşlı adamın sert yangın ışığı tarafından solukça aydınlatılan yüzünün ıstırap dolu olduğunu gördü. “Ne oldu?” diye sordu.</p>

  <p class="block_11">“Sadece diyelim ki,” diye cevap verdi Harry Penn, “bir zamanlar tanıdığım çok güzel bir çocuk, yaşlanmış ve taşlaşmış ve şimdi de çirkin bir ölümle gidiyor.”</p>

  <p class="block_11">“Öyle değil,” dedi Praeger. “O ölmüyor. Bu olay, yolu temizleyecek.”</p>

  <p class="block_11">“Ben çok yaşlıyım,” dedi Harry Penn, “sanırım, ona inancımı hiç kaybetmeyecek kadar da belli bir zamana bağlıyım.”</p>

  <p class="block_11">“Bak,” dedi Praeger. “Orada dışarıda, karanlığın içinde, şimdiden yeni bir şehrin yükseldiğini görüyorum.”</p>

  <p class="block_11">Harry Penn dışarı baktı ve sık sık rüyasına giren geçmişi gördü.</p>

  <p class="block_11">“Bütün insanların içinden,” diye sürdürdü Praeger, “bir tek senin, bunun gerçekten ne olduğunu göreceğini sanırdım. Bildiğini zannediyordum. The Sun yayınlanıyor, değil mi?”</p>

  <p class="block_11">“Bir gün bile atlamamıştık.”</p>

  <p class="block_11">“Şu anda,” dedi Praeger, “The Sun, bu şehirdeki ışıkları yanan tek bina— bir işaret ışığı gibi.”</p>

  <p class="block_11">“Pek öyle değil,” diye yanıtladı Harry Penn. “The Sun karanlık. Makineler dondu ve makinistler tamir etmenin altı ay alacağını söylüyorlar. Birkaç saat önce ayrıldığımda herkes mum ışığında çalışıyordu ve ortak nüshayı, elle çalışan pedallı baskıda çıkartacaktık.”</p>

  <p class="block_11">“O zaman benimle gelmen lazım,” dedi Praeger, kolunu Harry Penn’in omzuna dolayıp onu doğu galerisine doğru götürürken. Bu yaşlı adamı derinden seviyordu.</p>

  <p class="block_11">İlk başta, kül ve kor ile kirlenmiş ve kayıp giden gri bir bulut dışında hiçbir şey görmediler. Fakat sonra bulut, krankla kaldırıyormuş gibi ağır ağır ve hantal bir şekilde kalktı ve kirli eteklerinin ucundan geçen bir ışık parladı.</p>

  <p class="block_11">Printing House Meydanının karanlığı içinde tek başına görünen The Sun, çok boyutlu bir mücevher gibi ışıldıyordu. Pencerelerinden şaşırtıcı biçimde açısal ve hassas şekilde ayarlanmış Işık huzmeleri süzülüyordu. Meydanın zemini, dağınık bir parıltıyı geriye yansıtıyor ve üzerinde, sanki bir deve dikenin dallarıymış veya Aziz Stephen’ın haçındaki ışığın, sert metalden temsili görüntüleriymiş gibi, kılıç benzeri izdüşümler uzanıyordu.</p>

  <p class="block_11">“İşte orada,” dedi Praeger. “Erdemin ödüllerinden biri.”</p>

  <p class="block_11">Fakat Harry Penn doğrusunu biliyordu. “Bin yıllık erdem bile,” diye yanıt verdi, “ışığı şekillendirecek kadar güçlü değildir. Erdemden çok daha büyük bir şey... çok yakında olmalı.” Ondan sonra Harry Penn, The Suna dönmek için ayrıldı ve Praeger, aşağıda sessizce gelişmekte olan zorlu savaşı yönetme işinin başına döndü. Kendisi, muhtemelen bunun için doğmuştu.</p>

  <p class="block_11">*</p>

  <p class="block_11">Harry Penn Printing House Meydanına yürürken, The Sun’ın ağının kül rüzgârını bir cerrahın bıçağı gibi kesmesinden o kadar etkilenmişti ki üç adamın kendisini takip etmekte olduğunu fark etmedi. Bu adamlar, bir kirli su gelgiti gibi kabarıp içeri ve dışarı dalgalanan kirli hava tarafından yarı gizlenerek, The Sun’ın kapısından altmış metre önce kendisinin yolunu kesecek bir rota izliyorlardı. Yürüyüş şeklinden kendisinin çok yaşlı ve varlıklı bir adam olduğunu anlayabilmişlerdi. Majestik, sevecen ve şaşırtıcı yürüyüş tarzı, sadece başka bir çağın iyimserliğini ifade etmekle kalmıyor; üzerinde hayli yüklü bir para, altın bir cep saati ve muhtemelen kol düğmeleri, bir kravat klipsi veya iğnesi taşıdığının sinyalini de kendisini izleyenlere oldukça açık bir biçimde gönderiyor gibiydi. Ve Harry Penn gibi yaşlı pinponlar, çok iyi işitemezlerdi; refleksleri ağırdı ve bir hızlı darbeyle yere inerlerdi. Bu nedenle de meydanda kendisini izleyen üç adam, yaklaşımlarında çok dikkatli davranmıyorlardı. Bunlar Güdük Kuyruklar olsaydı (ki değillerdi) çok dikkatli olurlardı. Güdük Kuyrukların zamanında, yüz yaşındaki adamlar, ileri yaşları nedeniyle büyük risk altında olsalar dahi sınır savaşlarının, İç Harbin ve Güdük Kuyrukların bildiklerinden çok daha sert diğer çeşitli harekâtın gazileri durumundaydılar.</p>

  <p class="block_11">Üç adam, fazla zorlanmayacaklarından eminlerdi. Az daha öyle de olacaktı; çünkü The Suna, gelmeden biraz önce Harry Penn, soluklanmak için durdu. Fakat Jackson Mead’ın koca taşıyıcılarından biri, yüksek kulelerin arasında tehlikeli biçimde alçaktan uçuyordu.</p>

  <p class="block_11">Harry Penn, onun kükremesine döndü ve helikopter dumanı dağıtırken adamları gördü. Gelmeye devam ettiler. İlk başta tehlikede olup olmadığından emin değildi ama sonra adamların bıçaklarını ve sopalarını gördü. Harry Penn’in ağır ve içerlemiş şaşkın bakışı, adamları hem eğlendirdi hem de kızdırdı.</p>

  <p class="block_11">Yüz yıl yaşamış biri olarak Harry Penn, tamamen korkusuzdu.</p>

  <p class="block_11">Titremiyordu, sık nefes almıyordu ve gözlerini kırpmıyordu. Kendisini, Theodore Roosevelt, Amiral Dewey, Birliğin büyük askerleri, Kızılderili savaşçıları ve (Craig Binky’nin diyeceği gibi) Wild Bili Buffalo çağının bir temsilcisi olarak görüyordu.</p>

  <p class="block_11">Refleksleri gerçekten oldukça ağır olduğu için, kendisine doğru gelirlerken üç saldırganına fazlasıyla uzunca baktı. Ancak geçmişi çağırmaya muktedirdi ve geçmiş, onu korumak için ortaya çıktı.</p>

  <p class="block_11">Gözleri parladı. Gülümsedi. (Ve elini cebine atarak dört namlulu, tabancanın atası bir tabanca çıkardı.) Bu ufak makine, saçma ve etkisiz görünüyordu. Bir alaybozan tüfeğiyle aynı zararsız havaya sahipti. Bunu kendisine söylemek üzereydiler ki birinci namlu ile ateş etti ve karın boşluğuna isabet eden bir mermi ile kendisine en yakın olan adamı yere yıktı. Diğer ikisi şaşırmışlardı ve ölümcül bir an için durduklarında onları da vurdu.</p>

  <p class="block_11">Bir an için, sis ve duman üstlerinde kemer oluştururken ölüp giden üç bedene bakmak için durdu. Uzun hayatı boyunca girdiği birkaç savaşta dahi hiç kimseyi öldürmemişti. Biraz titredi; fakat sonra bunu dert etmek için çok yaşlı olduğunu düşündü. Böyle bir şey yaptıktan sonra daha genç bir adamın öğrenmesi gereken bütün korkunç dersleri zaten biliyordu; onun için arkasını döndü, eski moda tabancasını cebine koydu ve ofise doğru yürüdü.</p>

  <p class="block_11">The Sun, bir ışık ve faaliyet timsali hâline gelmişti. Gazete, Printing House Meydanındaki doğal yangın tarafından izole edilmişti ve girişlerde kum çuvallarının gerisinde ve çatıdaki mevzide silahlı muhafızlar beklemekteydi (bu adamlar Harry Penn’in üç atışını duymuşlardı; fakat dumanın içinde çok ileriyi görmeleri mümkün olmamıştı). Kendi güç kaynaklarına sahiptiler ve aileleri avluda ve binanın içindeki muazzam alanda barındırılıyordu. Böyle bir durumda The Sun görevlileri, daha önce hiç çalışmadıkları kadar çok çalışıyorlardı.</p>

  <p class="block_11">Birkaç basamak merdiven çıkarken Harry Penn, kendisine işlerini yapmakta olduklarını ve ümit dolu olduklarını göstermek isteyen heyecanlı genç adamlar ve kadınlar tarafından yüz defa durduruldu. Ona gereksiz sorular sordular ve o da onları teşvik etmek için bunlara dikkatle cevap verdi. The Sun’daki şenlik havasını dışarıda olan bitenle bağdaştırmak için sadece muhabirlerinin gençliğini dikkate alması gerektiğini biliyordu.</p>

  <p class="block_11">Merdivenlerin tepesinde Bedford’la karşılaştı. “Işıkları nasıl yaktınız?” diye sordu.</p>

  <p class="block_11">Bedford omuzlarını silkti. “Işıklar öylece yeniden geldi. Sanırım makinistler makineleri tamire muvaffak oldular.”</p>

  <p class="block_11">Bedford makinistlerle konuşmak için aşağıya gitti.</p>

  <p class="block_11">Daha sonra Bedford, Harry Penn’nin ofisine geldiğinde Harry Penn, bir kanepenin üzerinde oturuyor, puro içiyor ve Peter Lake ile Beverly’nin tablolarına bakıyordu.</p>

  <p class="block_11">Bedford, “Makinistler makinelerin ümitsiz biçimde donmuş ve sıkışmış olduğunu söylüyorlar,” dedi, gözleri tablolardan hiç ayrılmayan Harry Penrie. “Yarısının içini boşaltmış ve yere yaymışlardı ve altı aylık bir iş için hazırlanmışlardı. O sırada baş makinist dönmüş ve makineyi tamir etmiş... dediklerine göre, bir dakikada.”</p>

  <p class="block_11">“Ne! Trumbull mı? Trumbull’ın bir dakikada hiçbir şeyi tamir edebileceğine inanmıyorum. Benim İsviçre Ordu çakımı bilemesi bir yıl alıyor. Doğru gitmeyen bir şey var.”</p>

  <p class="block_11">“Trumbull benim konuştuğum kişiydi.”</p>

  <p class="block_11">“Şu yalancı mı?”</p>

  <p class="block_11">“Bay Penn, kendisi artık baş makinist değil.”</p>

  <p class="block_11">“Değil mi? Ne zamandan beri? Ben neredeydim?”</p>

  <p class="block_11">“Uzunca bir zamandır, makinistlerin yeni bir şefi var; onu, kendileri bu pozisyona terfi ettirmişler”</p>

  <p class="block_11">“Lanet olsun, Bedford,” dedi Harry Penn ateş püskürerek. “Buralarda benden başka kimse kimseyi terfi ettiremez. Benden başka hiç kimse hisseleri belirleyemez”</p>

  <p class="block_11">Bedford kafasını salladı. “O, acemilerin hisselerini alıyor. Onu şef yaptık; çünkü diyorlar, o kadar iyiymiş ki bekleyememişler.”</p>

  <p class="block_11">“Ne bu adam, şu bilgisayar veletlerinden biri mi? Getir şu orospu çocuğunu buraya. Onunla konuşmak istiyorum.”</p>

  <p class="block_11">“Bunu yapamam.”</p>

  <p class="block_11">“Allah kahretsin,” dedi Harry Penn, çileden çıkmış vaziyette tavana bakarak. “Kim yönetiyor bu gazeteyi?”</p>

  <p class="block_11">Bedford, cevap vermeye çalıştı ama ağzından hiç sözcük çıkmadı.</p>

  <p class="block_11">İlk başta Harry Penn çok öfkeliydi; fakat daha sonra sadece hayrete düşmüş durumdaydı. “Adı ne?”</p>

  <p class="block_11">“Ona Mr. Bearer diyorlar.”</p>

  <p class="block_11">“Mr. Bearer,” diye tekrarladı.</p>

  <p class="block_11">“Evet doğru.”</p>

  <p class="block_11">Harry Penn, tabancasını yeniden doldurması mı yoksa kendini isteriye kaptırması mı gerektiğini bilmiyordu.”Onu niçin buraya çıkartamıyorsun?” diye sordu.</p>

  <p class="block_11">“Biraz kestiriyor.”</p>

  <p class="block_11">“Biraz kestiriyor mu?”</p>

  <p class="block_11">“Evet, efendim. Onun rahatsız edilmesine izin vermiyorlar. Ona hayranlık ve saygı besliyorlar. Onun makinistlerin kralı olduğunu düşünüyor gibiler.”</p>

  <p class="block_11">“Buraya bak,” dedi Harry Penn, çılgın gözlerle kanepeden kalkarken.”Çingenelerin kralı olması bile umurumda değil. Bu Mr. Bearer’ı uyandıracağım, onu işten atacağım ve kıçını tekmeleyeceğim. Ve sonra onu baş makinist olarak yeniden işe alacağım ve önünde diz çökeceğim; çünkü o orospu çocuğu ışıkların yanmaya devam etmesini sağladığı için ona minnettarım.”</p>

  <p class="block_11">Harry Penn ritmik hareketlerle merdivenlerden birer birer inmeye başladığında, önce bir üşüme hissetti, sonra saçları diken diken oldu ve sonra ne ayaklarının altındaki adımları ne de kendi ayak seslerini veya makine güvertesindeki makinelerin sesini duyabilir hâle geldi. “Bu olamaz,” diye düşündü kendi kendine, tam makinistlerle yüzleşmeden önce. Fakat — bir hareketiyle bütün makineleri onaran, diğer makinistler tarafından terfi ettirilen ve hâlâ bir aceminin hisselerini alan dünyadaki en iyi makinist — sadece bir kişi olabilirdi.</p>

  <p class="block_11">Korku ve önsezi ile uyuşmuş durumdaki Harry Penn, makinistleri sorguladı. “Bay Bearer nerede? Burada mı o?”</p>

  <p class="block_11">“Evet, burada,” diye cevap verdi biri.</p>

  <p class="block_11">“Göster bana.”</p>

  <p class="block_11">“Rahatsız edilmemesi gerekiyor,” dedi Trumbull. “Şimdi uyuyor.”</p>

  <p class="block_11">“Yok, hayır,” dedi Harry Penn, Trumbull’ın hürmetkar tonuna uyarak. “Ben sadece ona bakmak istiyorum.”</p>

  <p class="block_11">“Orada, aşağıda kendisi,” dedi Trumbull, işaret ederek. “İki sıra git ve sonra kompresörün yanından dön. Jeneratörlerin durduğu ufak bir yol göreceksin...” Harry Penn, yola çıkmıştı bile. İki sırayı geçti, kompresörün yanından döndü ve jeneratörlerin bulunduğu küçük yoldan ilerleyerek faal, kusursuz çalışan bir makineye yaslanmış uyuyan bir adama rastlayıncaya kadar yürüdü.</p>

  <p class="block_11">İlk başta Harry Penn onun yüzünü göremiyordu. Titreyerek eğildi ve koni şeklindeki teneke bir gölgelik içinde yanan lambanın parlak ışığına karşı elini gözlerine siper etti. Ve o zaman onu gördü. Hiçbir insanın, yüzyıllık bir hayatta bile görmeyi beklemeye hakkı olmayan şeyi gördü. Geçmişin canlandığını gördü. Geçmişi muzaffer gördü. Zamanın ve ölümün yenildiğini gördü. Peter Lake’i gördü.</p>

  <p class="block_11">*</p>

  <p class="block_11">Seksen beş yıl sonra Peter Lake’i değişmemiş olarak görmek, sadece zamanın yenilebileceğini görmek değildi; insanın, sevmiş olduklarının ilelebet kaybolmadıklarını görmekti. Harry Penn, Peter Lake önünde uyurken o noktada, huzur içinde ölmüş olabilirdi. Fakat ayrıcalıklar sürü hâlinde gelirler; bu, Harry Penn’in göreceği son şey değildi ve hayatının sona ermesi için o noktayı seçmedi.</p>

  <p class="block_11">Peter Lake’in bileğini kavrayarak uyandırmak için çekti. Hâlâ uykudaki Peter Lake, kolunu geri çekti. “Senden istediğim bu değildi” dedi.</p>

  <p class="block_11">“Uyan! Uyan!” diye bağırdı Harry Penn, sevinçle; fakat Harry Penn kendisini ne kadar sarsarsa sarssın Peter Lake hâlâ uyumaya devam etti. Bu yüzden Harry Penn, savaşlarda kullandığı eski ve etkili bir uyandırma yoluna başvurdu. Peter Lake’in sağ kulağına birkaç santim kalıncaya kadar eğilerek, avazı çıktığı kadar, “El bombası!” diye bağırdı.</p>

  <p class="block_11">Peter Lake’in bedeni bir yıldırım gibi havalanıp, zeminin her santimini tarayıncaya kadar da her nasılsa havada kalmayı becerdi.</p>

  <p class="block_11">Yere indiğinde, yüzünde büyük bir gülümseme olan çok yaşlı bir adam gördü.</p>

  <p class="block_11">“Bunu niçin yaptın?” diye sordu Peter Lake.</p>

  <p class="block_11">“Bir türlü kalkmıyordun. Bu iyi... İyi de ne demek? Sadece iyi değil muhteşem, bir mutluluk, hayatımdaki en mutlu şey, seni tekrar görmek-”</p>

  <p class="block_11">Peter Lake biraz tedirginlikle onu gözlüyordu. “Daha önce tanıştık mı?”</p>

  <p class="block_11">Harry Penn başını geriye atıp manyak bir memnuniyetle kahkaha attı. “Ben Harry Penn’im!” dedi.</p>

  <p class="block_11">“Siz The Sun’ın yayıncısısınız. Benim patronumsunuz. Fakat daha önce hiç karşılaşmadık.”</p>

  <p class="block_11">“Oh evet karşılaştık,” diye teyit etti Harry Penn, iki büklüm kalçaları üzerinde neşe içinde aşağı yukarı zıplayarak. “Seksen beş yılı aşkın bir zaman önce! Ben on beş yaşında bile yoktum. Tabii, şimdi beni tanıyamazsın ama ben seni tanıyorum. Bir gün bile yaşlanmamışsın. Ha!”</p>

  <p class="block_11">Peter Lake, hikâyenin gerisini bekleyerek yaşlı adama dikkatle baktı. Harry Penn’in bir çocuk olarak neye benzediğini hayal etmeye çalıştı ama bunu yapmanın çok güç olduğunu anladı. Fakat Harry Penn, hâlâ mest olmuş durumda (öleceği güne kadar olacağı gibi), kalçasını tokatladı ve düşüncelerini toparladı.</p>

  <p class="block_11">“Biliyor musun,” dedi mutlu mutlu, “bu bana sadece ufak bir çocuk olduğum zamanı hatırlatıyor, dağlardaydık ve Coheeries’e gidiyorduk. Ben dört yaşımda filandım, sanırım. Güzel bir Haziran sabahıydı ve gece kaldığımız handa, babam bir telgraf gönderiyordu veya bir telgraf almayı bekliyordu — bilmiyorum. Coheeries’e varmak için can atıyordum ama bana öğleden sonraya kadar yola çıkmayacağımız söylendi. Bütün dünyaya tepeden bakar ve güneş ışığının yarısını alır gibi görünen yüksek bir yere çıktım ve orada bir yaban mersini tarlası buldum. Çok geçmeden otlakta kendimi kaybettim ve babam çağırana kadar orada yaban mersini yiyerek kalacaktım —dağın kenarından kıvrılarak bir tren gelmiyor olsaydı.</p>

  <p class="block_11">Raylar, bulunduğum yerden biraz ötedeydi ve trenin önümden geçeceğini biliyordum.</p>

  <p class="block_11">Trenin yaklaşmasını izlerken çok heyecanlanmıştım. Onu durdurmak istiyordum, çünkü eğer bana doğru geliyorsa beni geçip gideceğini de fark ettim. Ve gitmesine peşinen üzüldüğümden, onu durdurmaya karar verdim; bu onu yok etmek anlamına gelse bile. Bunu nasıl yapmayı tasarladığımı biliyor musun?”</p>

  <p class="block_11">Peter Lake bilmediğini göstermek için kafasını salladı.</p>

  <p class="block_11">“Ona bir yaban mersini atacaktım dedi Harry Penn kısık bir fısıltı hâlinde.</p>

  <p class="block_11">“Bulabildiğim en büyük yaban mersinini aldım ve rayların yanına beklemeye gittim; sırf ona olan büyük sevgim nedeniyle bir treni yok edeceğim için suçluluk duygusu içindeydim. Gittikçe yaklaşıp üzerime gelmeye başladığında pişmanlıktan titriyordum.</p>

  <p class="block_11">Yetmiş tonluk lokomotif yanımdan geçerken dünyaya boş verip yaban mersinimi ona fırlattım. Ondan sonra bildiğim şey, en gerideki vagonun, yaban çiçeklerinde çok fazla arı olduğu için gitmekten korktuğum kırların içine dalması oldu ve tren yoluna devam ederek dağların tepesindeki parlak karlı alanların içinde gözden kayboldu.</p>

  <p class="block_11">“Hayatımda asla bu kadar rahatlamamıştım. Göğsümden bu korkunç ağırlık kalktıktan sonra, otele koştum ve lokomotiflere yaban mersini atmamaya karar verdim. “Beni gördüğün zaman, senin de benim seni gördüğüm zaman olduğu kadar hayrete düşeceğini düşünmüştüm. Fakat kim olduğum hakkında en ufak bir fikrin yok, değil mi?”</p>

  <p class="block_11">“Hayır, efendim, gerçekten yok.”</p>

  <p class="block_11">“Beni tanıyacağını veya önem taşıyacağımı düşünmem, yetmiş tonluk bir lokomotifi bir yaban mersini ile rayından çıkarabileceğimi düşünmem kadar abesti. O zamanlar beni çok az tanıyordun. Fakat kız kardeşimi hatırlamıyor musun?”</p>

  <p class="block_11">“Hatırladığımı söyleyemem. Bakın, Siz yüzyıl önceden bahsedince haklı olduğunuzu biliyorum. Aniden aklıma gelenler oluyor. Fakat hiçbir zaman açık değil.”</p>

  <p class="block_11">“O zaman kim olduğunu bilmiyorsun, değil mi?”</p>

  <p class="block_11">“Hayır.”</p>

  <p class="block_11">“Ben biliyorum.”</p>

  <p class="block_11">“Bunu bana da anlatırsanız beni çok rahatlatırsınız. Beni limandan çekip çıkardıklarından beri dilimin ucunda duruyor.”</p>

  <p class="block_11">“Kendi ismini bile mi bilmiyorsun?”</p>

  <p class="block_11">“Hayır efendim, onu bile bilmiyorum.”</p>

  <p class="block_11">“O zaman gel,” dedi Harry Penn. “Benimle yukarı gel ve sana kim olduğunu göstereceğim; sözcüklerle değil, fakat hiç taklit edilemeyecek veya sahtesi yapılamayacak güzel görüntülerle. Sevdiğinin ne olduğunu öğrenerek, kim olduğunu da ebediyen öğreneceksin.”</p>

  <p class="block_11">O ve Harry Penn, The Sun’daki asma merdivenden çıkarken, Peter Lake, yan tarafını tutuyordu. Her adım daha büyük bir ıstırap veriyordu; çünkü yarası iyileşmemişti. Fakat yine de neredeyse merdivenlerden yukarı uçtu; son kata ulaştıklarında Peter Lake, sahanlığın ötesinde yükselmeye devam etti ve tavana çarpmamak için kendisini aşağı çekmesi gerekti. Buna şahit olan redaktör yardımcısı genç bir çocuğun hem çenesi düştü hem de kollarında taşıdığı büyük bir kâğıt destesi yere döküldü; Peter Lake merdivenleri çıkarken alameti olan esinti aynı zarif ve özgür ağırlıksızlık ile kağıtları koridordan aşağı götürdü. Ancak demir gibi bir disiplin ve konsantrasyon ile Peter Lake, uzun koridorlardan her keresinde bir adım atarak geçebiliyordu.</p>

  <p class="block_11">Eğer kendisini bir an bile kaybetse hızlanıp, kendisini duvarın ötesinde ve açık havada— kendisini artan ve sınırsız bir süratle ileri çeken bir şeye doğru yuvarlanırken bulacağını biliyordu. İçine bu yüzme, koşma ve yükselme enerjisini boşaltanın ne olduğunu merak ediyordu.</p>

  <p class="block_11">Hep içinde dolaşan öfke, Harry Penn’in ofisinde uzun bir masanın üzerinde Peter Lake ile Beverly’nin uzaklara baktıkları hissini veren hafif bir açıyla duran tabloların gizemli altın ve mavi ortamı içinde yatıştı.</p>

  <p class="block_11">Gerçek boyutlu portrelerden, havada kaynayan gül renkleriyle, sarılarla ve mavilerle, bir dalganın ışıkta asılı kalan güneş ışığı vurmuş köpükleri gibi durmaksızın açılıp gözler önüne serilen bir renk tacı çıkıyordu. Peter Lake ve Harry Penn’e, portrelerdeki iki kişi gerçekten hayattaymış gibi geliyordu. Hafif ışıldamasıyla koyu fon (güçlü bir ışık huzmesi bunu açığa vuran birkaç toz ışıltısı dışında görünmeden geçiyor gibi), hiçbir şekilde düz değildi ve sadece birkaç milimetre boya olmasına rağmen gözü, uzağa ve derine götürüyordu. Beverly, sürekli olarak bir gülümsemeye doğru uzanır gibiydi. Sadece geçmişten bakanlara has zarafet ve affetme görüntüsüne sahip olmakla kalmıyor; fevkalade ve iyi bir şeyin bilgisi ile dolup taşıyordu âdeta. Peter Lake ise güvensiz ve rahatsız görünüyordu; Beverly’yi — sol elinin, omzundan dökülen ve gümüş bir toka ile tutturulmuş olan mavi ipek kıvrımlarına çekingen biçimde dokunuşuna rağmen — büyük bir kuvvet ve özgüvenle sarmalayan gizeme dâhil olamamış gibiydi. Ama bunu yakında öğreneceği ortadaydı. Beverly sağ elinde, elbisesinin inci grisine karşı katlanmış bir yelpaze tutuyordu. Portrelerden belli olmasa da ressam tablolarını yaparken ikisi neredeyse beraber duruyorlardı; Beverly’nin sol eliyse Peter Lake’e dokunmak için uzanmıştı. Elleri bir arada olmasa da oturdukları koşulları bilen biri, onların birlikte olma yolunda gittiklerini görebilirdi.</p>

  <p class="block_11">Canlıydılar. Bunu söylemek sadece bir sözgelimi, bir hüner veya bir metafor değildir. Canlıydılar ve dahası, Beverly her şeyi görmüştü.</p>

  <p class="block_11">“Senin adın Peter Lake. Ve o benim kız kardeşimdi— Beverly,” dedi Harry Penn.</p>

  <p class="block_11">Peter Lake elini uzattı; sanki “Şışşş! Biliyorum. Tabii ki biliyorum” der gibi. Ve aynı zamanda, tam olarak ne yapması gerektiğini biliyordu; bunu nasıl yapacağını bilmese dahi.</p>

  <p class="block_11">Cesaret bulmak için Beverly’nin gözlerine son bir kez bakıp, portreye sırtını döndü ve peşinde Harry Penn olduğu hâlde odadan çıktı.</p>

  <p class="block_11">Harry Penn ona ancak yetişebiliyordu ve Peter Lake konuşurken ona dönmedi. “O portre için çok güzel bir gün poz verdik,” dedi.</p>

  <p class="block_11">“Ben dışarıda olmak istiyordum; fakat o sabahtan akşama kadar beni yanında bekletti. Bazen ayakta durmaktan yorulduğumda, arkasındaki ufak bir tabureye çöktüm. O gün güneşi bir kez bile görmedim, fakat kuzey penceresinin üst kısmından kusursuz mavi bir gökyüzünü görebiliyordum. Daha sonra, geceleyin, kaslarımda hoş bir yorgunluk hissetmek, yüzümün ve kollarımın güneş yanığı olduğunu görmek büyük bir sürpriz oldu. Bana, bunların benim ödülüm olduğunu ve daha sonra geleceklerin sadece bir parçasını oluşturduğunu söyledi. O zaman ne kastettiğini bilmiyordum ama şimdi biliyorum.”</p>

  <p class="block_11">Harry Penn durdu ve Peter Lake merdivenlerden aşağı kaybolurken arkasından baktı. Yaşlı adam üzerine düşeni yapmıştı ve The Sun’ı yönetmek üzere ofisine döndü.</p>

  <p class="block_11">*</p>

  <p class="block_11">Şişman, yumuşak başlı, yarık gözlü Cecil Mature, öfke içindeydi.</p>

  <p class="block_11">“Bunu yap! Onu yap! Bunu yap! Onu yap!” dedi hırs içinde: Jackson Mead’dan hepsi aynı anda gelen kilolarca istek fişi, malzeme siparişleri, föyler, sorular, talepler ve birkaç düzine parlak kırmızı ve mavi not kâğıdı. Bunların üzerinde şu ibare vardı: “Çok Acele, mutlak, en ivedi, %1000 öncelik— eğer eski çağlarda bir kral olsaydım, bununla derhâl ilgilenmediğin takdirde kafanı vurdururdum.”</p>

  <p class="block_11">Yumruğunu, ufak bir çöreği andırıncaya kadar sıktı ve koca masanın üstüne var gücüyle indirdi. Bu, yarım düzine katot ışınlı ekranın efemine bir protesto ile çırpınıp titremesine yol açtı. Olağanüstü tatlı yaratılışına gölge düşürme tehlikesi yaratan bir öfkeyle kaynıyordu. Öfkesini diğer insanların yaptığı yoldan yok etmeye ve aşağılık biri olmaya çalıştı. Kendisini hudutsuz bir doğaya doğru ağır ağır iteklerken, sert bir dışa dönük ses ile duyulmayan takat her şeye gücü yeten bir iç yumuşaklık arasında bir mücadelenin içine düştü.</p>

  <p class="block_11">“Sadece orada oturup yerinden kıpırdamıyor bile,” dedi Cecil, öfkesini yükseltmeye çalışarak. “Sadece emrediyor, emrediyor, emrediyor. Konuşurken dudakları birbirinden zor ayrılıyor, hepsi enerji tasarrufu için. ‘Mr. Wooley, Minnesota demir madenlerine yirmi bin yük arabası gönder. Mr. Wooley, Sasebo’da yapmakta olduğumuz süper tankerleri sıvı hidrojen taşıyıcılara dönüştür. Mr. Wooley, Botswana’da bir titanyum eritme fırını için planları hazırla. Mr. Wooley, bunu yap. Mr. Wooley, şunu yap.’ Yapamam!”</p>

  <p class="block_11">Mootfowl, nereden geldiği belli bile olmadan yukarı kaydı. “Yangının ilerlemesi hakkındaki durumu tespit etmem istiyor. Hızlı bir Şekilde kuzeyden yaklaşıyor ve senin onun yakınına gitmeni, etrafı keşfetmeni ve Güdük Kuyruklar hakkında biraz bilgi toplamaya çalışmanı istiyor.”</p>

  <p class="block_11">“Bütün bu şeyler ne olacak ?” diye sordu Cecil, acil’ not kâğıtlarına atıfta bulunarak. “Black Tom’daki şarj oynamaları, Diamond Shoals’daki manyetik ters dönüşler, South Bay’de değiştirilmesi gereken şalterler ne olacak? Bunlar nasıl yapılacak?”</p>

  <p class="block_11">“Endişeye gerek yok diyor.”</p>

  <p class="block_11">“Endişeye gerek yok mu? Bütün o yıllardan sonra mı? Kendisinin endişeli olmadığını mı söylüyorsun?”</p>

  <p class="block_11">“O değil.”</p>

  <p class="block_11">Cecil şaşırmıştı. “Ya sen nasılsın? Biraz gergin değil misin? Allah biliyor, ben gerginim. Şehir yanıyor; her yandan baskı altındayız; liman o kadar çalkantılı ki merceklerin nasıl sabit duracağını bilmiyorum ve ışınların kusursuz biçimde yoğunlaşabilmesi için tamamen hareketsiz olmaları gerekiyor; buz mercekleri gittiğine göre ve...”</p>

  <p class="block_11">“Bu yüzden uykularımı kaçırmazdım, Cecil,” dedi Mootfowl.</p>

  <p class="block_11">“Ben kaçırmayacağım.”</p>

  <p class="block_11">Cecil kulaklarına inanamıyordu. “Bu nasıl olabilir?” diye sordu.</p>

  <p class="block_11">“Sen? Sen, şimdiye kadar yaşayan en tedirgin, evhamlı, katı, diken üstündeki ilahı mahluk? O kadar yakınız ki!”</p>

  <p class="block_11">“Cecil, eğer biz o köprüyü kurarsak ve yerinde kalırsa ne olacağını anlıyor musun?”</p>

  <p class="block_11">“Ebedî kurtuluş, dünyada cennet, Yaradanın yüzünün görüntüsü, altın çağ — herkes zayıf ve formda,” diye yanıtladı Cecil, yankılanan bir huşu içinde.</p>

  <p class="block_11">“Evet, doğru,” diye teyit etti Mootfowl. “Ve bize ne kalıyor?”</p>

  <p class="block_11">“Ne?” dedi Cecil, neredeyse sandalyesinden aşağı yuvarlanırken.</p>

  <p class="block_11">“Biz işimizi kaybetmiş olacağız. Eğer her şey kutlu olursa, bize ihtiyaç kalmazdı, değil mi?”</p>

  <p class="block_11">“Böyle olmasını istemiyor musun?”</p>

  <p class="block_11">“Açıkçası, istemiyorum. Fikrimi değiştirdim. O da tereddüt etmeye başladı. Biz bugün nasılsa onu seviyoruz. İnip çıkan dengelerden, iyi ile kötü arasında süren savaştan, ruhun fevkalade ufak zaferlerinden zevk alıyoruz. Belki bunların hepsini sona erdirmek için çok erken. Belki işleri düşünmek için biraz daha zamana ihtiyacımız var.”</p>

  <p class="block_11">Cecil, “Bir yüzyıl daha mı?” diye sordu.</p>

  <p class="block_11">“Geçirdiğimiz çok iyi zamanları düşünüyorduk ve belki diğer bir bin… veya iki bin diye karar verdik.”</p>

  <p class="block_11">“Peter Lake ne olacak?”</p>

  <p class="block_11">“Onun zaferi mutlak olmak zorunda mı? Diğerlerinden hiçbiri bunu elde edemediler; ne Beverly Penn ne de daha öncekilerden herhangi biri. Ama harekete geçmek için onun zamanı geldiğinde, diğerlerinin hepsini gölgede bırakabilir ve meseleyi bizim ellerimizden alabilir.”</p>

  <p class="block_11">“Onlar bunu yapmazlar.”</p>

  <p class="block_11">“Henüz yapmadılar ama Peter Lake’in yapmayacağını kim söyleyebilir? Bu arada, onunla ilgili durum gayet iyi gidiyor, anlayabildiğimiz kadarıyla.”</p>

  <p class="block_11">“Onu buldunuz!”</p>

  <p class="block_11">“Bu sabah saat iki civarında,” dedi Mootfowl, “bir makine grubuna dayanmış uyurken. Bunun için onu ben eğittim.”</p>

  <p class="block_11">Cecil, “Pek sayılmaz,” diye azarladı. “Onu nerede ele geçirdiğini hatırlamıyor musun?”</p>

  <p class="block_11">“Tamam, evet. Fakat ben makinenin doğası sezgisini keskinleştirdim. Hatırlıyorsun, değil mi, onların hayvan olduğunu sanıyordu?”</p>

  <p class="block_11">“Nerede kendisi?”</p>

  <p class="block_11">“Sen ona her zaman, diğerlerine olduğundan çok daha fazla sadıktın.”</p>

  <p class="block_11">“Başından çok şeyler geçti.”</p>

  <p class="block_11">“Hepsinin geçti,” dedi Mootfowl. “Son duyduğumda, The Sun’daydı. Çok geç kalma. Köprüyü birkaç saat içinde kuracağız ve tutarsa... Oralarda olmak isteyeceğini tahmin ediyorum.”</p>

  <p class="block_11">*</p>

  <p class="block_11">Printing House Meydanı, sevdikleri insanları arayan felaketzedelerle doluydu. Kaybolmuş ve yalnız olanlarla çok büyük bir tezat yaratma korkusuyla, üyeleri birbirini bulan aileler, sevinçlerini bastırıyorlardı. Bu, sevinçlerini daha da güçlü yapıyordu. Marrattalar Asbury’yi, Christiana’yı ve Jessica Penn’i tam The Sun’ın kapısının içinde buldular. Birlikte, tavandaki birkaç sahne ışığı tarafından aydınlatılmış bir palmiye grubunun yanında oturdular. The Sun’ın buhar makineleri, baskı makineleri ile aydınlanmaya güç sağlamak amacıyla adaleli bir ritmle çırpınıp tıslıyorlardı. Fakat Printing House Meydanının öte yanındaki The Ghost, zifiri karanlıktı.</p>

  <p class="block_11">Çalışanları muzaffer rakiplerine bakıyor veya alev ışığı ya da The Sun’ın kendi ışığı tarafından aydınlatılan yüzleri üzgün, ay gibi solgun görünüyor ve yapacak hiçbir şeyi olmayan ellerinin arasında duruyordu.</p>

  <p class="block_11">Peter Lake merdivenlerin altına ulaşınca, Marrattaları lobinin karşı tarafında gördü ve onlara doğru gitti. Tam palmiye grubuna gelmeden önce, neredeyse kendisini yere yıkan ani bir ağrı yüzünden yan tarafını tuttu ve geçmesini ümit ederek sessizce durdu. Onlar konuşmaktaydılar. Hardesty ve Asbury, Hardesty’nin tepsiyi bıraktığı kasa hakkında konuşuyorlardı. Tepsinin içindeki birkaç kilo altın, iri ve güçlü bir at, bir yarım güverteli tekne ve Gunwillowların, Marrattaların ve Mrs. Gamely’nin sahip olduğu birçok beceri ve güçle; yangınlar söndüğü ve sabah olduğu vakit şehirde durum ne olursa olsun, yeni bir başlangıç yapabilirlerdi.</p>

  <p class="block_11">Peter Lake palmiyelerin arasından çıktı. Tam o sırada, Cecil Mature aceleyle The Sun’ın lobisine daldı; kalabalıklar arasında önündekileri iterek yol açmaktan nefessiz kalmıştı. Peter Lake’i gördüğü zaman, zor görünen gözleri yaşlarla doldu. Peter Lake de yüreğinde Cecil’e karşı kardeşçe bir şefkatin yükseldiğini hissetti.</p>

  <p class="block_11">Konuştuğu zaman sesi duygu ile çatallaşmıştı “Bir kasayı açmak için gerekli aletlerin var mı?” diye sordu. Cecil, eski ilişkilerinin ani ve mükemmel yen ilenişiyle mutluluktan yere yıkılmak üzereydi.</p>

  <p class="block_11">Zevkten uçarak, “Getirebilirim,” diye cevap verdi.</p>

  <p class="block_11">The Sun’da matkap ve çekiçlerimiz var,” dedi Peter Lake, fakat bu makinelerdeki metal yumuşaktır. Sizden ihtiyacım olacak şeyler her büyüklükte elmas parçaları, nitro, değiştirilebilir torna kafaları ve kasa hırsızı sondaları. Gerisini ben getiririm.”</p>

  <p class="block_11">“Bunları ben hemen getiririm!” diye bağırdı Cecil ayrılırken.</p>

  <p class="block_11">“Burada bekleyin.”</p>

  <p class="block_11">Peter Lake, Asbury’ye döndü. “Bana şu sözünü ettiğiniz attan bahsetsene. Gerçekten üstüne çıkabilmek için neredeyse bir merdivene ihtiyaç olacak kadar iri mi? Kar kadar beyaz ve herhangi bir atlı heykelinden daha güzel mi? Bir atın dövüşebileceğini düşünebileceğin tarzda, ön ayakları havada dönerken, kafası bir topuz gibi ileri geri sallanarak mı dövüşüyor? İpini koparırsa başını alıp gitmeye varabilecek çok uzun adımlar atma eğilimi var mı? Kaçış demek istemiyorum, kastettiğim uçuş.”</p>

  <p class="block_11">“Evet, hepsi doğru,” diye yanıtladı Christiana.</p>

  <p class="block_11">“Sizdeki benim atım,” dedi Peter Lake; öyle bir şekilde söyle ki Christiana, atı yine kaybettiğini düşünerek gözlerini yere indirdi. Fakat Peter Lake, ondan sonra Virginia’ya döndü. “Küçük kızınız nerede?” diye sordu.</p>

  <p class="block_11">“O öldü,” diye cevap verdi Virginia. “Siz kendiniz de gördünüz.”</p>

  <p class="block_11">“Fakat kendisi şimdi nerede?”</p>

  <p class="block_11">“Onu Ölüler Adasında gömdük,” dedi Hardesty.</p>

  <p class="block_11">Peter Lake gözlerini kapayarak düşündü. Sonra, kendisini bir şeye ikna etmiş gibi başını olumlu anlamda sallayarak, gözlerini açtı ve “Mezarını kazın,” dedi.</p>

  <p class="block_11">Hardesty, “Sen ne söylüyorsun?” diye karşılık verdi, birden kızarak.</p>

  <p class="block_11">“Ne mi söylüyorum? Ölüler Adasına gidip onu mezarını kazmaksınız diyorum. Yani, kızınızı gömülü olduğu yerden çıkartın. Onu mezardan çıkartın.”</p>

  <p class="block_11">“Ama neden?” diye sordu Hardesty, ne düşüneceğini bilmeden.</p>

  <p class="block_11">“Çünkü o yaşayacak,” dedi Peter Lake sessizce. “Ve bunu Beverly nedeniyle biliyorum” Elini yukarı kaldırdı. “Sadece dediğim gibi yapın. Atı ben alacağım, zira zaten benim. Fakat karşılığında kasayı açıp sizin için gümüş tepsiyi çıkartacağım”</p>

  <p class="block_11">Beverly’den bahsettin,” dedi Hardesty, Peter Lake’e. “Beverlv Penn mi demek istiyorsun?”</p>

  <p class="block_11">“Evet,” diye yanıtladı Peter Lake, “Beverly Penn.”</p>

  <p class="block_11">“O zaman senin kim olduğunu arşivlerdeki resimlerden biliyorum. Sen bütün fotoğraflarda onun yanında duran ve kimliği hiç teşhis edilemeyen adamsın. Bütün bu zaman içinde nasıl oldu da yaşlanmadın?”</p>

  <p class="block_11">“Onu ben de bilmek istiyorum,” dedi Peter Lake. “Epeyce bir süredir bu benim de zihnimi karıştırıyor. Fakat şimdi Cecil Mature geri geldi. Eğer bana kasanın yerini ve numarasını söylerseniz, gidip tepsiyi alacağız ve atın yerine size tepsiyi bırakacağız. At nerede?”</p>

  <p class="block_11">“Mr. Cecil Wooley,” diye düzeltti Cecil; elmas parçaları ve titanyum sondaları dolu ağır bir deri çuvalı taşımaktan nefes nefese kalmış olmasına rağmen. “Hatırladın mı?”</p>

  <p class="block_11">“Hatırlıyorum,” diye cevap verdi Peter Lake. “Mr. Wooley, son bir kasa daha açmak ister misiniz?” Cecil sırıttı ve utangaç biçimde yere bakarken sağ ayağını ileri geri salladı.</p>

  <p class="block_11">Hardesty, Peter Lake’e kutunun numarasını ve kasanın yerini söyledi.</p>

  <p class="block_11">“Bunu biliyorum,” dedi Peter Lake, “ta o zamandan, kasaların mükemmel olduğu zamandan. Modern aletler ve tekniklerle çok güç olmaması lazım.”</p>

  <p class="block_11">“Kutunun şifresini ve kapağı tutan asma kilit için bir anahtar istiyor musunuz?” diye sordu Hardesty; anahtarlığını çıkarttı ve sonra Peter Lake’e hakaret ettiğini fark edince, bunu tekrar cebine koydu. Christiana, Peter Lake’e beyaz atı nerede bulacağını söyledi — Bank Sokağındaki bir avluda. Peter Lake, onun attan ayrılmak istemediğini görebiliyordu. “At bende kalmayacak,” dedi. “O, ait olduğu yere dönüyor.”</p>

  <p class="block_11">Bu konuşmalar sırasında Mrs. Gamely dikkati çekmeden bir sıranın üzerinde somurtuyordu. Peter Lake onun yanına gitti. “Saralı,” dedi. “Bir süre önce sana o kadar kaba davrandığım için çok üzgünüm. Gerçekten hatırlamıyordum. Beni affedecek misin?”</p>

  <p class="block_11">“Ha, evet,” diye cevap verdi. “Sen Peter Lakesin, değil mi?”</p>

  <p class="block_11">Peter Lake başıyla onayladı. Peter Lake ve Cecil’in söylenmesini tercih ettiği şekliyle Mr. Cecil Wooley, (çünkü o ‘Mature’nin tıknaz hecelerinin aksine, ‘Wooley’nin kulağa çok ince ve zarif geldiği düşüncesindeydi), kasayı açmak için ayrıldılar.</p>

  <p class="block_11">Kapı üstü pencerelerinden uzanıp ihtiyaç duydukları diğer aletleri de makinistlerden aldıktan sonra The Sun’dan çıkarak, Hardesty’nin yıllar önce asil, sorumlu ve hırsıza karşı korumalı göründüğü için seçtiği bankaya yollandılar.</p>

  <p class="block_11">Eğer azim, hayal gücü ve arzu ile insan bir zamandan diğerine geçebilirse, Peter Lake ile Cecil Mature yarım kilometrelik yürüyüşlerinde bunu yaptılar. Zaten şimdiki zamanda ancak hayli ıstırap çekerek var olabiliyorlardı ve yakında yükselip, bunun içinden uçup gideceklerini umuyorlardı. Modern çağa ancak pamuk ipliğiyle bağlı olarak, neredeyse seslerin korosunu, toprağı sarsacak titrek sesleri ve türbülanslı dumanın gerisinden gelecek tonları duyar gibiydiler. Kaos ile düzenin çok yakında beklenen evliliğinin, sakin mavi koylarla çevrili bu karışık şehre doğru yola çıktığını çok güçlü biçimde seziyorlardı.</p>

  <p class="block_11">*</p>

  <p class="block_11">Buram buram patlayan dumana çok uzaklardan görüntüler yansıtıldığını gördüler ve Peter Lake, çabucak, bütün şeylerin kaydının belirsiz sonsuzluğa doğru uzaklaşıp gitmekte olduğu ama hâlâ güçlü ve kalıcı bir yansımayı geride bırakabileceği kanısına vardı.</p>

  <p class="block_11">Bir zamanlar tanıdıkları şehrin çiçek açışını — atların arabaları çekişini, kar küreyicilerin deli gibi çalıştıklarını, itfaiyecileri ve ayaklı vazo gibi makinelerini, buzların asılı kaldığı telefon tellerini, eski ipekleri ve elmaslı yakaları; geri kalan zamanını bilmeden ışığın içine doğan, masum ve uçup giden yüz ifadeleri gördüler. Nal seslerini, çok bacalı vapurların yaslı düdüklerini, koşumların şakırtısını, seyyar satıcıların çağırışlarını ve taş döşeli yollar üzerinde tahta tekerleklerin sesini duydular. Ve Peter Lake, bu şeylerin kendi başına hiçbir şey demek olmadığını, fakat sevmiş olduklarını hatırlamanın bir aracı ve kendi tanıdığı aşkın gücünün - hepsi değerli, hepsi kutsal, hiçbiri asla kaybolmayan - bir ruhtan öbürüne, bir milyon kere bir milyon defa tekrarlandığını kendisine hatırlatmanın bir aracı olduğunu biliyordu. Dumanın üzerine cesurca yansıyan hayallere göz gezdirdi ve her şeyin, ışıkta yaşama azminden çok derin biçimde etkilendi.</p>

  <p class="block_11">Banka karanlıkta yükselen eski bir taş binaydı. Her penceresi ve kapısı, dantel kadar ince görünen İspanyol demir işi ile kaplanmıştı. Fakat demir çubuklar, süslü sarmaşıklar olmaktan çok uzak, Craig Binky’nin kafası kadar kalın, sertleştirilmiş çelikti.</p>

  <p class="block_11">“İşte şurada hayran olunacak bir banka var,” dedi Peter Lake, sütun kaidesine bir metrelik harflerle yazılmış olan özlü sözü göstererek “Ne borç alan ol ne de borç veren.”</p>

  <p class="block_11">“Biz hiç böyle bir iş yapmadık, hatta buna yakın bir şey bile, “dedi Cecil düşünceli bir şekilde.</p>

  <p class="block_11">“Ben yaptım,” dedi Peter Lake. “Buna oldukça yakın bir şey yaptım. Açtığım özel kasalardan bazıları muhtemelen buradaki kadar vardı. İhtiyacın olan şey doğru aletler, sabır ve biraz da pratik. Sonuçta bu metalden bir şey.”</p>

  <p class="block_11">“İçeriye nasıl gireceğiz? Ön kapıdan mı?”</p>

  <p class="block_11">“Etrafta hiç polis olmadığına ve hava da karardığına göre ön kapıyı kullanabiliriz ama bankalar güçlerini genellikle halkın gördüğü yerlere odaklarlar. Eğer arkadaki bir ikinci kat penceresinden girebilirsek on beş dakika kazanabiliriz.”</p>

  <p class="block_11">Köşeyi dolaştılar ve demir parmaklıkların arkasında kalan bir pencerenin pervazını oluşturan geniş çıkıntıya tırmandılar. “Eski günlerde,” dedi Peter Lake, “bu parmaklıkları keser veya uçururduk veya telefon direği kadar kalın bir vidalı kriko kullanırdık. Ama şimdi, akıllı metal bilimciler sayesinde, şu minik yaratıklar var elimizde.” Çantasına uzandı ve her biri bir somun emek büyüklüğünde olan iki gümüş renkli kriko çıkardı. Bunlar, orta kısımlarındaki bir dişli kutusu ve vidalı şaft ile dişli çark mandalının karışımına benzeyen bir şeyden oluşuyordu. Peter Lake bunları parmaklıkların arasına yerleştirdi ve bunlara katlanır levyeler ekledi.</p>

  <p class="block_11">Cecil Mature ile birlikte bunları döndürmeye başladılar. Bir dakikalık çılgın bir döndürmeden sonra göze görünür herhangi bir değişiklik olmadı.</p>

  <p class="block_11">Peter Lake burada, iki binlik mekanik avantaj sağlayan, gofret inceliğinde yüzlerce alaşımlı dişli kullanıldığını anlattı. Çok döndürmek gerekecekti ama sonunda bu işe yarayacaktı. Parmaklıkların taşla buluştuğu yerlerdeki minik çatlamaları gösterdi. Ortağına ayrıca bunların pille çalışanları da olduğunu anlattı ama bunun ne gereği vardı ki? Bu şey kendi kendine çalışırken ne yapacaktınız yani, oturup öğle yemeğinizi mi yiyecektiniz veya Tarlalar ve Irmakları mı okuyacaktınız? Burada önemli olan makineyle birlikte çalışmaktı.</p>

  <p class="block_11">Kısa bir süre sonra, parmaklıklar siste koyun güden yaşlı İrlandalı kadınlar gibi ötmeye başladı. On dakika sonra, Peter Lake’in dişlileri tersine döndürmesine, dışarı çıkarmasına ve içeriye adım atmasına yetecek kadar birbirlerinden uzaklaşmışlardı. Fakat Cecil, bunların arasında sıkışıp kaldı ve ancak Peter Lake onu yumuşak karbonla sıvayıp çekince içeriye girebildi. Bu zorlama, Peter Lake’in yarasını yeniden açmıştı. O yüzden acıyla iki büklüm oldu.</p>

  <p class="block_11">“İyiyim,” dedi. “Devam edelim.”</p>

  <p class="block_11">Şimdi ikisinin de iyi bildiği bir işi yapıyorlardı ve birlikte, eski aletleriyle eski tip break-tape türü bir pencere alarmı üzerinde çalışıyorlardı.</p>

  <p class="block_11">Bandın üzerinde bir düzine minik delik açtılar ve bunları bakır problar ve tellerle birbirlerine bağladılar. Sonra, akımın kesilmeyeceğini bildikleri için camın üzerinde bir delik açtılar ve onu, pencere ile parmaklıklar arasına özenle yerleştirip bir çift emişli kupayla dışarıya çektiler. Gurur meselesi yaptıkları için bu alarmlara dikkat ediyorlardı, yoksa (elleri dolu olan) polisten korktukları için değil. Parmaklıklara bir palanga takımı taktılar ve hem kendilerini hem de aletlerini camdaki delikten geçirdiler. Daha sonra da kendilerini yavaşça dokuz metre aşağıdaki kata sarkıttılar.</p>

  <p class="block_11">Yere hafifçe ve sessizce bastılar. Peter Lake tepesindeki baş döndürücü karanlığa baktı. “Şşşş!” diye fısıldadı polislerin geldiğim sanan Cecil’e. “Duyuyor musun?”</p>

  <p class="block_11">Neyi?” diye fısıldadı Cecil de.</p>

  <p class="block_11">“Müziği.”</p>

  <p class="block_11">“Ne müziği?”</p>

  <p class="block_11">“Piyano müziği. Çok yumuşak ve güzel bir piyano. Dinle!”</p>

  <p class="block_11">Cecil gözlerini kapadı, nefesini tuttu ve derin derin müziğe odaklandı. Ama hiçbir şey duyamadı. Peter Lake, “Ah... Çok güzel! Ne kadar huzur verici,” dedi.</p>

  <p class="block_11">Cecil bir nefes daha aldı ve tekrar denedi. “Müzikten hoşlanıyorum,” dedi, nefesini verdikten bir dakika sonra. “Ama ben hiçbir şey duymadım.”</p>

  <p class="block_11">“Çok hafif bir ses. Orada, kubbenin tepesine yakın bir yerde dönüp duruyor, küçük bir bulut gibi”</p>

  <p class="block_11">Manyakça cilalanmış mermerden bir ova üzerinde kayarak ilerlediler.</p>

  <p class="block_11">Yangının kırmızı parlaklığı nedeniyle yarı aydınlık olan yerlerden geçerek geniş merdivenler indiler ve kasanın olduğu mezar odasına geldiler. Bronz renkli çelik parmaklıklardan oluşan tören kapısını, kilide sertleştirilmiş tığ ve balyozla vurarak açmak zor olmadı. İçeriye girince fenerlerini yakarak kasaya yaklaştılar.</p>

  <p class="block_11">Kapı on adım çapında, menteşe pimleri ise bir yangın musluğunun iki misli büyüklüğündeydi. Ön tarafındaki çelik tekerlekler ve rotlar, bir denizaltının içi görünümü yaratıyordu. Ama Peter Lake’in cesareti kırılmadı. Ve hemen, güç ve bilinmez bir şeyle karşılaştıkları vakit Cecil gibi kolay kandırılan kişilerin Mootfowl’dan sık sık dinledikleri analitik bir monologa daldı. “Şu tekerlekler,” dedi Peter Lake, konuşurken bocurgatların yarısına dokunuyordu, “buraya sadece kasası olan müşterileri etkilemek için konmuş. Sanki bu şeyi kıpırdatmak mümkün değilmiş gibi görünsün diye. Etkileyici ama sorunla hiçbir ilgileri yok. “Şu ikisi,” dedi, her biri neredeyse bir metre çapında olan çelik ispiti göstererek, “buradaki dört cıvatayı çeviriyor. Hepsi bu. Bunları döndürebilirsek, bu cıvatalar deliklerinden çıkan ağaçkakanlar gibi saklandıkları yerden çıkarlar. Her bir cıvata katışıksız vanadyum çeliğinden yapılmış, yemek tabağı çapındaki bir kütük gibidir. “Eskiden bu kilitleri hatta zaman kilitlerini bile manipüle edebilirdin. Tam yerine gelene kadar oyman gerekirdi ama yapabilirdin. Şimdi mekanizmalar, şu gördüğün bizden daha akıllı olan bisküviler, yani şu küçük silikon şeylerin kontrolü altında olacak şekilde güçlendirildiler. Eğer onları yenmek istersen, her bir elektronla ayrı ayrı ilgilenmen gerekir. Belki Mootfowl bunu başarabilir ama bu benim stilim değil. Yani, bizim şu kontrolü aşmamız, dört cıvataya ulaşmamız ve onları yok etmemiz gerekiyor. Bunun da anlamı, her bir cıvata için üç delik açmak ve cıvataları kasanın içine doğru uçurmak, çünkü kapının arkası sadece çeyrek inç kalınlığında, bükülmesi pek zor olmayan çelik bir levhayla kaplı. Önemli olan deliklerin tam yerinde açılması.”</p>

  <p class="block_11">Deri çantadan sürüyle kumpas ve cetvel çıkardı ve cilalı çeliğin tam da uygun şekilde kaygan olan yüzeyi üzerinde Öklid’e özgü bir şema çizmeye başladı. Çalışırken şarkı söylemesi (Peter Lake’in eşlik ettiği piyano sesini duymamış olmasına rağmen) Cecil’in çok hoşuna gitti. Şarkı, rahiplerin söylediği türden, davetkâr ve hafiften oryantal bir parçaydı ve Cecil’e bir dövmeci olarak çalıştığı günleri hatırlattı. Bir saat içinde, şema tüm hedefleri gösterecek şekilde ortaya çıkmıştı. Parçaları uygun eğimde tutacak delikleri açtıktan sonra matkabı hazırlayıp delmeye başladılar.</p>

  <p class="block_11">Peter Lake’in dişçilik biliminden öğrenip The Sun’daki ihtiyaçlarına uyumlu hâle getirdiği, süper hızla çalışan su soğutmalı elektrikli matkaplardan kullanıyorlardı. Şaftlar hemen açılınca bir düzine cam şişeden nitrogliserin akıttılar ve delikleri zamkla tıkadılar, daha kurumadan içlerine uzun bakır kıvılcım probları soktular, bunları ahtapota benzeyen distribütöre bağladılar, aletlerini toparladılar ve kasanın dışından bir tel çıkarıp bir mağarayı andıran bankanın zemininin bir ucundan diğer ucuna kadar çektiler.</p>

  <p class="block_11">Tahrip kutusuna kabloları bağlarken Peter Lake, “Kasaları nitro ile uçurmaktan nefret ederim ama burada sürat çok önemli bu çay bisküvileri tam da bunu istiyor,” dedi. “Cıvatalar kasanın arkasına zırh delen mermiler gibi girecek. Umarım levhaya çarpmazlar.”</p>

  <p class="block_11">Sonra Cecil’e döndü. “Mootfowl’un nitro duasını hatırlıyor musun?” dedi. Cecil onaylar gibi başını salladı. “O zaman o duayı oku, ben de pistonu iteyim.”</p>

  <p class="block_11">Cecil, ateş topu’ gibisinden bir şeyler mırıldandı. Peter Lake avucunu pistonun üzerine koydu, elini tekrar yarasının üstüne bastırdı ve rotu pistonun içine doğru ittirdi.</p>

  <p class="block_11">Banka, bir deprem olmuş gibi sarsıldı. Üstlerindeki devasa avize birden yanmaya başladı ve üstündeki tonlarca kristal şaşırmış ve protesto eder gibi ileri geri sallanmaya başladı.</p>

  <p class="block_11">“İşte bu. Işıkları bile yaktı. Her bankanın batarya devreleri vardı, bizim gibi adamlar için. Hadi şimdi gidelim.” İkisi birden koşmaya başladılar ve o anda aydınlık olan mezar odasına geldiler. “Tekerlekleri döndür,” diye emretti Peter Lake. “Ben yapamayacağım, yan tarafım çok ağrıyor.” Cecil, cıvatalardan geri kalanları temizlemek için tekerlekleri çevirmeye başladı. Sonra yangın musluğu kadar büyük olan menteşelerinin üzerinde mükemmel şekilde dengeli duran devasa kapıyı çekmeye başladılar. “Kapının numarası ne?” diye öğrenmek istedi Cecil.</p>

  <p class="block_11">“Bir dört yüz doksan sekiz,” diye yanıtladı Peter Lake. Kapıyı çekerken Cecil’e yardım etmekten kendini alamadığı için çok ağrısı vardı.</p>

  <p class="block_11">Kutu, odanın sağ tarafında, bel hizasındaydı. Peter Lake ona yaklaştı, dizlerinin üzerine çöktü ve şifreyi girmeye başladı. Kendini kasa duvarlarından birinin üzerinde yerden tavana kadar uzanan aynadan seyrediyordu. Kendi gözlerinin içine baktı, sonra Cecil’in beklenti içinde yerinde duramayan yuvarlak bedenine bir bakış fırlattı. Altındaki mermerlerde bir kan havuzunun oluştuğunu gördü. Acısına rağmen, giderek daha çevik ve çok daha güçlü oluyor gibiydi.</p>

  <p class="block_11">“Bitti,” dedi, cıvata levyesini hareket ettirerek. Küçük kapı açıldı ve Cecil içerdeki kutuyu aldı. Küçük asma kilidi kopardılar, kapağı açtılar ve tepsiyi sarmalayan bezin kıvrımlarını açmaya koyuldular.</p>

  <p class="block_11">Peter Lake onu kaldırıp önlerinde tuttu. Bu öylesine durağan bir şey değildi, iyi bir resim gibi bu da hareket ediyordu. Ve ışık da hareket ediyordu. Yapılmış olduğu saf ve lekesiz metallerin sonsuza dek canlı kalacak etkileşimiyle binlerce renkte parıldıyor, beyaz, mavi, gümüş ve altın rengi ışıltılar saçıyordu.</p>

  <p class="block_11">Yanıyor gibiydi ve yüzlerini aydınlatıyordu.</p>

  <p class="block_11">“O, canlı,” dedi Peter Lake. “Onu kimse eritemeyecek Bugüne kadar da kimse eritemedi.”</p>

  <p class="block_11">*</p>

  <p class="block_11">Chelsea, tüfeklerle ve süngülerle donanmış sinirli milis güçleri tarafından sarılan karanlık ve sessiz bir ada hâline gelmişti. Güdük ve kalkık bir burnu veya palete benzer bir çenesi olmamasına rağmen kısa ve bodur olması nedeniyle Cecil, yüzeysel olarak bir Güdük Kuyruka benziyordu. Genellikle taşralı çiftçi gençlerden oluşan milis güçleri, Güdük Kuyrukların yakından nasıl göründüklerinden emin değillerdi, soyguncu aletleriyle dolu deri çantayı da pek sevmemişlerdi. Ama tepsi, onları da büyüledi ve Peter Lake ile Cecil’in geçmesine izin verdiler.</p>

  <p class="block_11">Yangınlarda büyük miktarda enerji salınmıştı ve bazı ters döngüler, toprağa yakın olan yerlerde sıcak hava hapsetmişti (böylece bazı yerler yaz gelmiş gibi sıcacıktı ve şehrin büyük bir bölümünde bahar havası vardı). Ama hâlâ kıştı ve soğuk ırmaklara benzeyen soğuk esintiler, bu ılımlı döngülerin arasından buzdan yılanlar gibi geçiyor, erimiş su birikintilerini tekrar buz hâline getiriyor, kaldırımları kayganlaştırıyor ve havaya fıkır fıkır, tuhaf bir canlılık veriyordu. Chelsea sıcacıktı. Ağaçlar yaprak vermişti. Çalılıklar gelişmişti ve demir çitlere yaslanan veya meydanlarda toplantı yapan kararlı sorguçlar gibiydiler. Çiçekler, bir yaz gecesi dışarıda uyuyan kediler gibi özgüvenli bir şekilde tarhlarını sahiplenmişlerdi.</p>

  <p class="block_11">“Buralardan bir çiçekçi geçmiş olmalı,” dedi Cecil. Çiçeklerin kokusunu almak istiyordu, o yüzden içine her zamankinden daha fazla hava çekmek için ağzını hafifçe aralamıştı.</p>

  <p class="block_11">“Amma da bildin,” diye yanıtladı Peter Lake. “Bunlar o duman tüylerinden bazıları. Bunların bazıları bir mü yükseklere kadar çıkar, bazıları ise ancak bir yaprak büyüklüğündedir.”</p>

  <p class="block_11">*</p>

  <p class="block_11">Bahçeli bir avluya çıkan dar bir geçide saptılar. Önlerine bir bisiklet kilidiyle emniyete alınmış bir kapı çıktı. Üzerinde anahtarı olsaydı, The Sun’ın baş makine ustasının onu açtığı süratle açılamazdı. Geçit yolunun sonunda, doğudan batıya iki blok hâlinde uzanan etrafı çevrili bir bahçe vardı. Buraya bakan binalarda yaşayanlar, aradaki çitleri yıkmışlar ve burayı özel bir park hâline getirmişlerdi.</p>

  <p class="block_11">Peter Lake, Athansor’u oradan tek başına alması gerektiğini fark etti. Durdu ve arkadaşına doğru baktı. Cecil kısa bir birlikteliğin daha sona erdiğini biliyordu. Artık yüzyılın başında yaptığı gibi, Peter Lake’e sarılıp onun kabak yemeği yapan aşçısı olmak için yalvarmayacak, bir taraftan da dövme yaparak ek gelir kazanacağına dair söz vermeyecek ve nereye giderse gitsin, ona ayak uydurmak zor olsa da onu takip etmeyecekti.</p>

  <p class="block_11">Genellikle bir kişi öldüğü vakit, geride kalanlar kendi kendilerine düşünürler: keşke bir günüm daha olsaydı, bir saatim veya hatta bir dakikam... Onu ne kadar iyi kullanırdım. Cecil Mature’ye Peter Lake ile birlikte geçireceği bir zaman dilimi verilmişti ve bu süre şimdi bitmişti. Eğer Jackson Mead ve Mootfowl ona ağlamamayı öğretmemiş olsalardı, yanaklarından aşağı gözyaşları inerdi.</p>

  <p class="block_11">“Hazım için iyi bir şey değil bu,” demişti Mootfowl, bir zamanlar olduğu Connecticutlı cenaze levazımatçısı ciddiyetiyle.</p>

  <p class="block_11">“Artık her şey değişti,” dedi Peter Lake. “Bizim için her şey sona erdi. Ama bak, göreceksin. Uyuduğun vakit bunlar, o kadar derin bir şekilde senin içine yerleşecek ki hangisinin rüya olduğunu anlamayacaksın. Ve nihayet, senden geriye bir şey kalmadığında, sana sahip çıkan başka bir zamanın gücü karşısında kendini ezilmiş hissedeceksin. Bu sözlerimi unutma. Seni havada kapacak ve böcek yutan bir alabalık gibi seni aşağılara çekecektir. Bunlar bir anda olacak, derinliklerden çıkan gümüş renkli bir sürpriz gibi gelecek. Ve ondan sonra her şeyin yeniden başladığını göreceksin, çünkü aslında o, zaten hiç bitmemiştir.”</p>

  <p class="block_11">“Bunu anlıyorum,” dedi Cecil. “Ama bu da işleri kolaylaştırmıyor”</p>

  <p class="block_11">“Şimdi bana arkanı dönüp gitmelisin.”</p>

  <p class="block_11">“Bunu yapamam.”</p>

  <p class="block_11">“Yapabilirsin. Eninde sonunda yapman gerekecek, o yüzden şimdi yapsan daha iyi olur”</p>

  <p class="block_11">Cecil, Peter Lake’ten ayrılmasının mümkün olmadığını düşünüyordu. Ama Peter Lake gülümsüyordu ve belki de bu gülümsemenin bir söz verdiğini hissettiği için arkasını dönüp gitti.</p>

  <p class="block_11">Peter Lake şimdi bahçede yalnızdı. Ağaçların arasında âdeta süzülerek dolaşıyordu. Birden kendini bahçenin diğer ucunu görebileceği hafif bir yokuşun üzerinde buldu. Beyaz atı, orada tam bir sükûnet içinde durmuş ona doğru bakıyordu. Beyaz atı gördüğü anda, Peter Lake’i o ana kadar getiren güçlerin hepsi onu sonsuza dek terk etti ve bedeninin yan tarafında yarası olan sade bir adam hâline geldi. At da artık eskiden olduğu balon adaleli heykel gibi durmuyordu. Daha küçüktü ve eskiden olduğu kadar iyi bir dövüşçü gibi de görünmüyordu. Ve... bir sütçü beygiri olduğunu hatırlatan bir havası vardı sanki. Gözleriyle Peter Lake’i takip etti ve o çalılıkların etrafından dolaşırken başını eğerek onu izledi. Peter Lake ona yaklaşınca, atın kulakları geriye doğru kıvrıldı. Yüzünü ileriye doğru uzattı. Sağ bacakları sanki yere eğreti basıyormuş gibiydi.</p>

  <p class="block_11">Önceleri de yaz aylarında süt arabalarını çekerken dinlenmek istediğinde ve Atlara Yardım Derneğinin kaldırım üstü at duşunun altına girdiğinde, bu pozisyonda dururdu. Peter Lake, Athansor’un gözlerinin içine baktı. At eskiden olduğundan daha küçük görünüyordu, yara ve bereleri de pek iç açıcı değildi. Bu hâliyle bir arabaya koşum kayışlarıyla bağlı olması şaşırtıcı görünmüyordu ama yine de o eski yuvarlak ve mükemmel gözleri yerli yerinde durmaktaydı.</p>

  <p class="block_11">Peter Lake, tepsiyi bir ağacın iyice kısalmış gövdesinden inatla fışkırmış olan yeni dallara yaslayarak bıraktıktan sonra atın üzerine hızla atladı ve birlikte avlunun diğer ucundaki tünele doğru ilerlemeye başladılar. Bahar veya yaz gibiydi, yeşil yapraklara sürtünerek gidiyorlardı. Ve Peter Lake başını yukarı kaldırdığında şafak vaktinin pek de uzakta olmadığını anladı. “Hadi,” dedi, beyaz atı koyu yeşilliklerin arasından geçirirken. “Acele et. Evine gidiyorsun.”</p>

  <p class="block_11">Yangınlar bitmiş, her şeyi yakıp gitmişlerdi ve bağırsakları deşilmiş gibi duran binaların kirişleri sıcaktan ışıldıyordu. Şehri bir zamanlar olduğunun parlak bir şablonu gibi gösteren o koyu kırmızı demir çubukların dışında, pek az şey ayakta kalmıştı. Yeraltının doğal özelliklerini bir kez daha yansıtan yıkım tarlalarının arasında bazı korunmuş adacıklar vardı ve yüzlerce yıldan sonra Manhattan’a yeniden bir açıklık gelmişti. Nehirlerden beyaz, gri ve gümüş renginde dumanlar ve buharlar yükseliyordu. Sokaklar terk edilmişti.</p>

  <p class="block_11">Şehir ele geçirilmiş ve yıkılmıştı ve çok daha küçük görünüyordu.</p>

  <p class="block_11">Peter Lake, gün ağarmadan az önce Athansor’u uzun caddeler boyunca eşkin gidişle yürüttü. Athansor’un zarafet açısından emsalsiz olan adımları, bir kumaş dokur gibi veya bir usturayı kayışa sürterek biler gibi onları şehrin bir ucundan diğer ucuna götürdü ve tekrar geriye getirdi. Buzun üzerinde kayarmış gibi dolaştılar.</p>

  <p class="block_11">Zaman, yanından geçtikleri yıkıntıların içinde sıkışmış gibiydi; öyle ki şehrin eskiden olduğu hâlini ve gelecekte nasıl olacağını aynı anda görebiliyorlardı. Bunu, özel yetenekleri olduğu veya yüksek bir konumda oldukları için değil, tam tersine mütevazılaştıkları için ve durgun görüntüler ileriye doğru isyankâr ama muzaffer bir şekilde atılırken, dünya da gerilere doğru itildiği için yapabiliyorlardı. Şehir harabe hâlindeydi ama hiç de ölü gibi durmuyordu ve ruhu, şimdi kaybolmuş olan maddesel bir çerçeveye zaten hiç ihtiyacı olmamış gibi yaşıyordu.</p>

  <p class="block_11">Bir yaz günü, kara bir fırtınanın yarış eder gibi geldiğini ve saçları, aniden çıkan rüzgârda uçuşan parktaki çocukların kaçışmasına, çemberlerin düşmesine; küçük kız çocuklarının gondol’ türü şapkalarının üzerindeki ucu çatallı kurdelelerin, bir evin içinde hapis kalmış bir kuşun kanatları gibi çırpınmasına neden olduğunu gördüler. Ayrıca gece yalnız başına uçan bir uçaktan çıkan beyaz ışığın Yaradan’ın gönderdiği bir melek gibi havada süzülerek onlara doğru geldiğini gördüler. Uzaklarda tehlikeli görevler yapan askeri birliklere malzeme götürürmüş gibi, Hudson Nehri’nin mavi şeridini kılıç gibi parlayan gümüş renkli izlerle güneyden kuzeye, kuzeyden güneye doğru yaran gemileri ve tekneleri gördüler. Köprülerin, kirişlerin ve kaya formasyonlarının gülünç birer taklidi olan simetrik kol ve bacaklara sahip olduklarını bilmeden minder üzerinde mücadele eden güreşçileri gördüler. Yoksul bir çocuğun, oyuncak bebeğini öptüğünü gördüler. Bir binanın altıncı katında kazık çakan bir işçinin, metal kazığa bu dünyaya ait değilmiş gibi darbelerle vurarak şehrin giyim sanayi bölgesindeki öğle vakti kalabalığını hipnotize ettiğini gördüler. Çılgınca üfüren dumanların, aynen saatler ve günler boyunca kendi hayatlarını teyellemekte ve dikmekte olan giyim sanayi işçileri gibi, onun da bedenini defalarca yükseklere kaldırdığını gördüler. Bir su birikintisinin yanından geçen bir aile gördüler. Evlerden ve tahta duvarlardan, bu su birikintisinde yüzmekte olan ördeklerin hayatlarında Felemenkçeden başka bir lisan duymadıklarını anladılar. Kayaların arasındaki beyaz akıntıdan vals yapa yapa süzülerek Hell Gate’ten aceleyle geçen cesur, küçük tekneler gördüler. Genç bir aktristin pembe bir ışık altında rolünü oynadığını ve korkusunu yendiğini gördüler. Gün ışığında da kar fırtınalarında da devasa karyolalar gibi şehre karşı dikilen gri renkli köprüleri gördüler.</p>

  <p class="block_11">Bütün bunlar önlerinden, rüzgârda çırpman bayraklar gibi geçti.</p>

  <p class="block_11">Gerçeğin önemli bir bölümünü oluşturuyor gibi görünüyorlardı, çünkü bunlar zamanın içinde, tek bir lisanda söylenen ve tek bir temel güzelliği olan, tek bir şarkıdan bahseden aynı eğrileri, aynı renkleri, aynı akıcı simetrileri, aynı duyguları, işlemleri ve eylemleri sunuyorlardı.</p>

  <p class="block_11">Peter Lake, atın üstünde dans salonlarının ve aynı mekânın on misli derinliklerindeki senfonilerin yanından geçti ve bunların seslerinin tek bir mükemmel tonda birleştiğini fark etti. Gözünün önüne gelen kusursuz imaj katmanının bir bölümünde Athansor vardı. Beyaz atını, elli atın, belki de daha fazla atın, kısrağın, aygırın, tayın ve yavru kısrağın; gri renkli, kestane renkli, siyah renkli ve benekli midillilerin, kırmızı Shetlaudların, Afrikalılar gibi toynaklarına kadar inen yeleleriyle Percheronların, Arap atlarının, savaş atlarının, safkanların ve araba atlarının oluşturduğu bir birliğin önündeydi. Ama dikkatlice bakınca, bunların gerçek olduğunu gördü. Bunlar birer imaj olmanın ötesinde, kanlı canlıydılar ve sokaklarda gidip gelen Athansor’u görmek için bir araya toplanmışlardı.</p>

  <p class="block_11">Saklandıkları molozla kaplı arsalardan çıkmışlar ve bir araya gelmişlerdi; şimdi de uyumlu adımlarla sütçü beygiri önde olmak üzere yürüyorlardı. Işık, bunların her birini tek tek seçebilecek kadar güçlü bir hâle gelince Peter Lake, Güdük Kuyrukların ağızları açık bir vaziyette onun tören alayının önünde fırtına gibi gidişini seyrettiklerini fark etti. Bu, tam onun isteklerine hizmet eden bir şeydi. Kısa bir süre sonra neden belirli bir kalıp içinde davrandığını keşfedecekler ve Athansor’un şimdi kendini elli senkronize at hâline getirdiğini muhtemelen duymuş olan Pearly’ye haber vereceklerdi.</p>

  <p class="block_11">Adanın kuzey tarafına son geçişlerinde, elli atı nehre gönderdiler ve onların nehrin sığ yerinden yürüyerek Kingsbridge’e geçmelerini ve kaçmalarını seyrettiler. Manhattan’da şimdi tek bir tanenin dışında hiç at kalmamıştı. Güneşin doğmak üzere olduğunu gördükleri için Peter Lake ve Athansor, bu kez dörtnala gittiler ve parkın güneylerinde bir yerde durdular. Kent simgesi olabilecek hemen hemen hiçbir işaret kalmamıştı, o yüzden nerede olduklarını da tam olarak anlayamıyorlardı.</p>

  <p class="block_11">Peter Lake attan indi. İnsan bir atı tam olarak kucaklayamaz, onlar çok büyüktür... O yüzden Peter Lake, Athansor’un gözlerinin içine bakmakla yetindi. “Sanırım,” dedi, “nereye gittiğini biliyorsun.”</p>

  <p class="block_11">At hapşırdı. “Seni orada nezleli nezleli kabul ederler mi dersin?” diye sordu Peter Lake. “O çayırlarda bu tür şeylerle uğraştıklarını pek sanmam. Ama kim bilir, belki bir karantinaları filan vardır. Belki de ben o yüzden dışarıda kaldım.”</p>

  <p class="block_11">“Şimdi senin de yapabilecekken, benim yüzümden Allah bilir ne zamandan beri yapmadığın şeyi yapmanın zamanı geldi. Hadi git, ben seninle birlikte olmayacağım. Bunu kendin yapmalısın.”</p>

  <p class="block_11">Peter Lake dilini şaklatana ve elini sallayana kadar at yerinden kıpırdamadı. Athansor sonra kişnedi ve yürümeye başladı. Hareket etmiş olmak ona heyecan verdi ve ayağının altındaki yer sarsılana ve son derece üzgün olan Peter Lake’ten iyice uzaklaşana kadar, dörtnala hızla, daha hızla koşmaya başladı. Beyaz atı bir daha asla görmeyecekti ama atın kendisi için en doğru ve en uygun yeri, yani geldiği yeri, evini, bulacağından emindi.</p>

  <p class="block_11">*</p>

  <p class="block_11">Athansor, göğe yükselir gibi sıçradı. Dört-beş metre havada yüzdükten sonra yere indi ama morali bozulmuştu. Tekrar denedi.</p>

  <p class="block_11">Rüyasında kendini uçarken gören ve tekrar uçacağından emin bir şekilde yeniden uykuya dönen bir adam gibi hissediyordu. Molozları olmayan bir yol bularak orada koşmaya başladı. Önce kendini tutup, ağır ağır yürüdü. Sonra dörtnala gitmeye başladı. Hava, arkaya doğru kıvrılan kulaklarının yanından ıslak çalarak geçiyordu.</p>

  <p class="block_11">Toynakları, çömlek çarkını çaba sarf etmeden çeviren el gibi, yere çok az ve çok hafifçe değiyordu. Şimdi, eriştiği bu hızla, her zaman yaptığı gibi, sadece ön ayaklarını kaldırması, boynunu kasması ve yüzünü gökyüzüne doğru çevirmesi kesinlikle yeterli olacak ve güçlü bir kavisle yukarıya doğru hızla yükselebilecekti. Kendini öne doğru fırlattı ve uçmaktan başka bir şey düşünmeyi cesaretle reddetti. Ama bu cesaretine rağmen kaldırımın üzerine sert bir şekilde düştü, dengesini kaybetti, birkaç kontrol edilemez takla attı ve her iki tarafında boş olan, bariyer gibi bir sıra çöp bidonunun arasına girdi. Çıkan müthiş şangırtı onu çok sarstı ama yere düşmüş olmanın yerdiği şok, bunun iki misli kadardı.</p>

  <p class="block_11">Sokak boyunca böyle kayarak gitmenin ve çöp bidonlarını bowling kukaları gibi devirmenin verdiği şok ve utançla, parka geri döndü. Boş bir tarlada yapayalnızdı. İyice eğildi, bedeni kompakt bir paket hâline gelene kadar başını ön bacaklarının arasına soktu. Bu hâliyle kübist bir sanatçının yapacağı veya Craig Binky’nin “küban” diye tanımlayacağı türden bir at heykeline benzemişti. Böyle yapmasının nedeni, kendi kendini muayeneden geçirmekti.</p>

  <p class="block_11">Çeşitli ahırlarda ve sokaklarda, bir oto tamir ustasının, bir arabayı sessiz ve korku içindeki sahibinin huzurunda, iyice yükseltip onun altına geçtiği ve sakatatlarını incelediği dinsel ve tartışma götürmez bir sürece tanık olmuştu. O da işte bu şekilde kendisini kontrol ediyordu. Gerçi bir makine ustası değildi; bir veteriner, bir anatomist veya (belki konunun özüne daha uygun olan) bir hava mühendisi de değildi ama her şey mükemmel görünüyordu, toynakları siyah ve sertti, pırıl pırıl parlıyorlardı; adaleleri gergindi; derisinin altındaki tendonlar çelik kablolar kadar güçlüydü ve karnı da sıkı ve aerodinamik şekilliydi.</p>

  <p class="block_11">Eksik olan bir şey olmadığını görmek ona cesaret vermişti, o yüzden tekrar denemeye karar verdi. Belvedere’e giden yolda çılgın bir koşu tutturup hız alacak ve sonra güneye doğru nefes kesici, yörüngemsi bir kavis yapmak üzere gölün üzerinden süzülerek, Beşinci Caddedeki yüksek molozları aşacaktı.</p>

  <p class="block_11">Patikalardan yukarı gitmek, yokuşa rağmen çocuk oyuncağı gibi bir şeydi; hatta yürüyüş yolundaki basamaklar ve kavisler bile ona bir engel oluşturmuyordu. Dönemeçlerde dışa doğru uçarken, yolun kenarındaki yeşilliklere dört toynağıyla vurarak durumunu kontrol etti ve birden bir dağın aşağılarına doğru koşuyormuş gibi zıpladı. Tepeye vardığında, düz bir kayanın yüzeyini boylu boyunca geçti ve kısa bir süre sarmal hâlde tuttuğu ve sıkıştırdığı arka bacaklarının üzerinde yaylanarak kendini ileriye doğru fırlattı. Büyülenmiş gibi, dosdoğru yukarıya gitti.</p>

  <p class="block_11">Uçmanın ne olduğunu hatırladığı için, meleklerin hissettiği o hoş hafif yükselişi yaşadı. Sonra da düşmeye başladı. Bu her zaman alışageldiği türdeki, her an yer çekimiyle bir ateşkes yaptığını idrak etmesini sağlayan ve her ikisinin de yerde imzaladığı bir anlaşmanın gereği olan kontrolü altındaki bir kayış kesinlikle değildi. Hiç değildi: bu, her uzvunun zedelendiği ve ona devrilme ve batma hissi veren bir bozgundu. Havada döndü, burun delikleri büyüdü, gözleri kocaman açıldı Belvedere’in yüzlerce ayak aşağısındaki göle düştü. Düştüğü anda yükselen sorguca benzer köpüklü beyaz sular, her iki tarafından kanatlar çıkmış gibi bir görüntü vermişti, neyse ki o bu ironinin farkında değildi.</p>

  <p class="block_11">Suya düşüş şekline rağmen, çok güzel yüzdü ve bir atın nehirden veya gölden çıkabileceği en soylu şekilde kıyıya çıktı. Belki de üstünden sular aktığı için biraz gözü dönmüş ve paniklemiş gibiydi. Ama vazgeçmeye niyeti yoktu; yeniden o uzun ve düz caddelerden birine doğru yollanmaya başladı. Uçmadan önce orada ne kadar yürümesi gerekecekse o kadar yürüyecekti.</p>

  <p class="block_11">*</p>

  <p class="block_11">Karanlık ile şafak vakti arasında gelen tuhaf ışıkta rengini fark edememişlerdi ama yangınlar bittikten ve ay, Himalaya Dağları’nı andıran buhar ve kül bulutlarını delip geçtikten sonra limanın yüzeyinin zümrüt gibi yeşil ve pürüzsüz olduğunu gördüler. Asbury tekneyi göz kırpan ayışığı altında buzdağından çok, tablolarda olduğu gibi her daim hareketsiz duran ve sadece on-on beş santim boyundaki, zararsız kutup ayıları gibi görünen, ters dönmüş buz yığınlarının arasından rotalayarak, tövbekâr suların arasından geçirdi.</p>

  <p class="block_11">Ölüler Adası’ndaki mezar kazıcısı, teknenin sesini duyunca şapkasını ve küreklerini bırakıp kaçmış, ortadan kaybolmuştu. Hardesty şapkayı bir kenara bıraktı, küreklerden birini aldı ve kazmaya başladı. Asbury’nin ona yardım etmesine izin vermiyordu ve küreği tahtaya çarpmadan önce ölüp, başka bir dünyada uyanmayı istiyordu. Yumuşak topraktan kürek kürek alırken, diğerleri de onu seyrediyordu.</p>

  <p class="block_11">Küçük tabutu çıkarmak uzun sürmedi. “Şimdi ne yapacağız,” diye sordu. İçinden tabutu açmak gelmiyordu.</p>

  <p class="block_11">“Onu dışarı çıkar. Çok uzun bir zaman olmadı ve toprak hâlâ soğuk,” dedi Virginia. Hardesty dişlerini sıktı ve küreği tabutun kapağının altına doğru ittirdi. Biraz kanırttı, sonra eliyle kapağı tutup hızla kaldırdı. Abby, hemen hemen onu son gördükleri hâliyle tabutun içinde yatıyordu. Uzaktan bakınca, uyuduğu sanılabilirdi.</p>

  <p class="block_11">Hardesty, bir hayat emaresi bulmak için eğilip onu kendine doğru çekti. Ama Abby tamamen hareketsizdi. Akşamları onu eve getirirken kollarında uyuduğu her vakit yaptığı gibi omzuna koyarak onu taşıdı.</p>

  <p class="block_11">Asbury tekneyi iskeleye yanaştırmıştı. Hardesty tekneye binerken, Abby’yi onun omzundan aldı ve onu ambar kapağının üzerine koydu. Virginia ve Mrs. Gamely, Martin’i kucaklayıp içeri soktular ve kendileri de bindiler. Christiana da çevik bir şekilde teknenin kıç tarafına atladı.</p>

  <p class="block_11">Yaşlı motorun ambar kapağının altından gürüldeyerek çalışmaya başlamasıyla birlikte Abby’nin yüzünü örten saçlar geriye düştü. Bunu bir tek Martin fark etti; çünkü onun uyanacağına gerçekten inanan sadece kendisi olduğu için, Abby’nin yüzüne bir tek o bakabiliyordu. Onun yanında diz çöktü ve gözlerini açmasını bekledi.</p>

  <p class="block_11">Mrs. Gamely sinirli bir şekilde çantasında taşıdığı lapayı elledi ama onun ölüleri canlandırmaya değil, hastaları iyileştirmeye yaradığını biliyordu. Diğerleri, Abby’nin dışındaki başka her şeye bakıyorlardı ama Virginia’nın sağ eli çocuğun omzunun üzerindeydi.</p>

  <p class="block_11">Abby hareketsiz yatarken, erimekte olan buz kalıpları arasından geçerek ve pruvalarıyla yumuşak dalgalar yaratarak, liman boyunca ilerlediler.</p>

  <p class="block_11">Hava aydınlanmaya başlamıştı.</p>

  <p class="block_11">*</p>

  <p class="block_11">Gerçekten de öyleydi. Güneş, üçüncü milenyumun ilk gününde, şehirdeki yıkıntıyı görmek ve içinde yaşayan insanların hayatlarının bu en yeni gününü nasıl bir keyif, azim ve metanetle seyrettiklerini görmek için doğmak üzereydi; her şafak vaktinden önce olduğu gibi, bir acelesi vardı.</p>

  <p class="block_11">Jackson Mead ‘a önceki saatlerde sel gibi akarak gelen mesajlar ve mesajcılar, aniden kesilmişti. Sessizliği bozacak hiç kimse gelmiyordu; Cecil Mature bile sakin sakin yerinde oturuyor ve kederli kederli, yeşil limanı gören geniş pencerelerden dışarı bakıyordu.</p>

  <p class="block_11">Hesap edilemeyecek kadar uzun bir zamandan beri ilk kez sakin olan Mootfowl, Jackson Mead’ın arka yanındaki aptal bir sandalyeye tünemişti. Neredeyse bir saattir, sessiz sessiz, kimsenin ne için olduğunu bilmediği dualar ediyordu.</p>

  <p class="block_11">Jackson Mead o sessizlik içinde, ne yapacağını tekrar aklından geçirdi. Başarılı olacağından şüphesi vardı. Daha önce, öğelerin daha basit, havanın daha berrak olduğu ve ufkun, bulut duvarın mevcudiyetiyle titrediği o vakitlerde de başaramamıştı. Ama şimdi, şehri boydan boya sarsa ve ruhlarını beyazlığıyla aşındırsa da kimse bu bulut duvarın gerçekten ne olduğunu bilmiyordu. Makineler hazırdı ama Jackson Mead koşulların tam olarak yerine geldiğinden emin değildi. Mükemmel ve dengeli bir hakkaniyet anını başlatacak o titrek altın ışığın geleceğinden şüpheliydi; çünkü kimsenin doğal veya ilah! adaleti hatırladığını veya umursadığını sanmıyordu. Onu kendi ışıklarına göre tanımlamışlardı ki bu da onun, her zaman hızlı ve kolay olması anlamına geliyordu.</p>

  <p class="block_11">Işıktan köprüyü, algılanabilir bir amaç olmadan yapması gerektiğini anlaması çok uzun sürmüştü. Ondan önce, tüm dünyadaki rüzgârlı boğazların üzerinde esintilerin şarkısını okuyan ve bir eflatun tepeyi bir diğerine bağlayan veya boğulmuş ve yoksul düşmüş bir şehrin iki yakasım birbiriyle evlendiren, çok hoş orantılı, havadar, zarif, gümüşi asma köprüler inşa etmişti. Haddi zatında, yükseliş ile düşüşün, özlem ile çaresizliğin, isyan ile baş eğmenin, tevazu ile gururun ideal bir sentezi olan o muazzam kavisleri yaratmak, hem doğru hem de iyi bir şey olmuştu. Bunlar, muhtemelen bugüne kadar evrensel dalgalara öykünen en güçlü ve çok uzaklara yükselen kilise kuleleri haricindeki en dinsel şeylerdi.</p>

  <p class="block_11">Şimdi, bilinen tüm hesaplama işlemlerine göre bile mutlak şekilde düz görünen tedrici bir kavisi hedeflemek için gerekli olan kaim ve isabetle sıralanmış, mükemmel bir paralellik içinde ve mükemmelen berrak ışık demetleri elindeydi. Köprü Battery’den başlayacak ve bir ok gibi düz, alaca renkli kirişleriyle, havayı kırk beş derece eğimle delecekti.</p>

  <p class="block_11">Jackson Mead, dört metre yüksekliğindeki hafif boyalı cama giderek bir tekme attı. “Onu gerçek renkleriyle görmek istiyorum,” dedi, cam kırılıp, parçaları rüzgârda takla takla kayarken.</p>

  <p class="block_11">Esinti yüzlerini ittirerek saçlarını arkaya savurdu; dışarıya bakmak için rüzgârın içine eğilmek zorunda kaldılar. Gökyüzü buhar ve duman sütunlarıyla doluydu. Üst kısımları güneşle buluşmuş olan bu beyaz sorguçlar, uçarken yavaşça dönüyor, yavaşça yükseliyor ve ufukta değil de yükseklerdeymiş gibi uzanan altuni sıradağlara benziyorlardı. Jackson Mead bu manzarayı görünce başım eğdi ve gözlerini kıstı. Daha sonra da Mootfowl’a dönerek, “Duman ve kül sorguçları var,” dedi. “Daha fazla bekleyemeyiz.” Dikkat çekici bir el ve göz hareketiyle, köprünün fırlatılması işaretini verdi.</p>

  <p class="block_11">Teknedekiler kendilerine yıldırım çarptığını düşündüler. Gözleri kör eden bir parlama tayfı ve onu takip eden sarsıntı, hepsini teknenin alt kısmına düşürdü. Yerinden oynamayan tek kişi Abby idi. Parkın hemen doğusunda, sonu yokmuş gibi görünen bir caddeyi seyrederek cesaretini toplamaya çalışan beyaz at, şehrin üzerinde yuvarlanan ve yıkıntıların bile dikkatini çeken gürültüyü duyunca nefesini tuttu.</p>

  <p class="block_11">Battery’den tüm renkleri içeren çok güzel, açılı bir ışık huzmesi yükseldi. Her bir bölümü bir adam boyunda ve bir metre enindeydi. Uzunluğu hakkında kimse bir şey diyemiyordu. Özünde daha çok kırmızı, yeşil, menekşe rengi ve gri gibi daha sıcak renkler vardı; daha metalik ve semavi olanlar ise kılıfı oluşturuyordu.</p>

  <p class="block_11">Üç boyutlu ışınlar havayı delip, sorguçların arasından yükseldi ve gözden kayboldu. Kılıfı oluşturan mavi, beyaz ve gümüşi ışınlar, saydam, göz kamaştırıcı ve birer mücevher gibiydi. Bunu, üstünde yürünebilecekmiş gibi görünen, yaygın, payetli gümüşi bir yol şeklinde ana yapıyı taklit eden bir hale takip ediyordu.</p>

  <p class="block_11">Dakikalar geçerken, Jackson Mead da seyrediyordu. Işık hızıyla ve hatta (kavisten dolayı) daha büyük bir hızla olsa bile, köprünün oluşup oluşmadığını anlamaları için saniyeler, dakikalar değil, saatlerin geçeceğini bildiği için, her saniyede bir, “Ne kadar vakit var?” diye soruyordu. Uzun arkın kendine bir dinlenme yeri bulup bulmadığını, onun içinden bir artçı dalganın gelmesiyle ve yerin sarsılmasıyla anlayacaklardı. Aksi takdirde, birinin üflediği bir mum gibi, basit bir şekilde yok olacaktı.</p>

  <p class="block_11">Şehirde, yaptıkları bu işten büyülenenler sadece kendileri değildi.</p>

  <p class="block_11">Büyünün bozulmaması için hiçbir yerde, hiç kimse kıpırdamıyordu.</p>

  <p class="block_11">Özellikle de daha sonra gelecek olan sınavdan haberi olmayanlar için, her şey yolunda gidiyor gibiydi. Sorguçlar yükselmeye devam ediyor gibiydi. Güneş şimdi doğu ufkuna o kadar yakındı ki onu seyreden herkes, tüm Avrupa’nın yanmakta olduğunu sanabilirdi. Ve bu arada, köprü de yoluna devam ediyor gibiydi. Ama uzman makinist Mootfowl aniden öne doğru atıldı. Işığın arasında, Jackson Mead de dâhil olmak üzere, hiç birinin görmediği bir şey görmüştü. Cecil Mature gözlerini ilk kez köprüden ayırdı ve Mootfowl’a baktı. Daha sonra Jackson Mead de Mootfowl’un keşfettiği şeyi gördü.</p>

  <p class="block_11">Köprünün iç kısmı sarsılmaya başlamıştı; bu da bu işin tutmadığını gösteriyordu. Önceleri belli belirsizdi ama sonra düzenli bir ritmle titremeye başladı. Tüm köprü sallanıyordu. Daha sonra buruştu ve fırlatıldığı hızla ortadan kayboldu. Arkasında, sabah ışıkları altında onu seyredenlerin belleklerinde acı bir anı, güzel ama zihin karıştırıcı bir imaj bıraktı.</p>

  <p class="block_11">*</p>

  <p class="block_11">Şimdi güneş doğmuştu. Brooklyn’de kararmış bir sıra hâlinde dizilen çatıların üzerinde oturmuş, tepelerden aşağı ve limanın içine erimiş metal dökerek, binlerce altın kanal içinde binlerce karanlık ara sokak yaratıyor gibiydi.</p>

  <p class="block_11">Peter Lake, Maritime Katedralinin yıkıntıları arasında; ışığın, sütunların ve payandaların arasından süzülüşünü ve azimle gölgeleri kovalamasını ve şekillerini hâlâ muhafaza eden pencerelerden geri kalan camlara yansıyan ne varsa onları kovmasını seyrediyordu.</p>

  <p class="block_11">Yangın sırasında, katedralin mürekkepten daha siyah olduğunu ve kırmızı alevlerin yüksek tavanlarda fistolu şekillerle dans ettiğini hayal etti. Belki de parlak bir alazlanma olmuş, bir gaz hattı patlamış veya ahşap bir ev tutuşmuş ve buraya, balinanın beyaz gözünün içinden geçen dümdüz ışınların parıltısını göndermiş veya hassas cam içindeki gemi yelkenlerinin dalgalar hâlinde yükselmesine neden olmuştu. Peter Lake, kısa bir sure sonra taşların arasından yine otların büyüyeceğini görebiliyordu.</p>

  <p class="block_11">Peter Lake, ne ümit etmesi gerektiğini bilmediği bir anda, eldivenli bir elin bir metale vururken çıkardığı sese benzeyen bir ses duydu. Kilerini gözlerine siper ederek kapıya doğru baktı. Orada ışığı arkasına alan ve elleriyle başım tutan birinin sendeleyerek dolaşmakta olduğunu gördü. Gözlerine giren güneş ışığı nedeniyle net olarak görememesine rağmen “Bu sen olmalısın, Pearly,” diye bağırdı. “Bir tek Pearly Soames on iki metre genişlikte bir kapıya başını vurabilir.” Katedralin ortalarına doğru yürüyen Peter Lake, kanının kaynamaya başladığını hissetti. Kavgaya girişmeye hiç niyeti yoktu ama kavga gelip onu bulmuştu.</p>

  <p class="block_11">Kapı eşiğine çapraz olacak şekilde düşen bir boruya başını şiddetle çarpmış olan Pearly, acı içinde zıplayıp duruyordu. “Bu belki de Pearly Soames değil,” diye alay etti Peter Lake. “Bu zıplamaya bakacak olursak, bir çiviye basan sefil bir tavşan olmalı bu.” Pearly sesi duyunca duraladı, öfkesi acısını bastırmıştı.</p>

  <p class="block_11">“Pearly Soames da salak ve kötü kalpli bir pisliktir. Günde iki kere merdivenlerden aşağı düşer ve yanlışlıkla kendi adamlarına ateş eder. Habire sözcükleri karıştırır; çünkü dili özgür kalmak isteyen bir yılandır. Ve korkunç, iğrenç yumruklar atar; kendine geldiğinde de ellerinin kan içinde kaldığını görür, çünkü kirli tırnaklarıyla orasını burasını paralamış ve kendi yüzüne saldırmıştır. Ama bir piçin — bunu kelimenin tam anlamıyla söylüyorum — bir piçin, tavşan gibi hopladığını hiç bilmiyordum. Peki, o zaman bu kim? Pearly mi, bir tavşan mı?”</p>

  <p class="block_11">“Bu, Pearly ve sen de bunu biliyorsun,” dedi Pearly, öfkesini kontrol edemediğini belli eden kalın ve gıcırtılı bir sesle. Düşen taşların altında kalan iki büyük yığın oturma sırası arasındaki koridordan, katedralin ortalarına doğru yavaşça yürümeye başladı.</p>

  <p class="block_11">Acayip kocaman bir adamdı. Peter Lake onun bu kadar büyük olduğunu hatırlamıyordu ama şimdi sanki üç metre boyunda gibiydi.</p>

  <p class="block_11">Rasputinin gözleri bile onunkilerin yanında kuzu gözleri gibi görünürdü. Her türlü güce sahip olan Peter Lake bile Pearly’nin gözlerindeki hareketlilikten etkilenmişti. Gözleri, derine kaçmış, tehditkâr bakışlarından dolayı değil, bomboş olmalarından dolayı ürkütücü olan ve kendi kendini yiyip bitiren girdaplar gibiydi. Ve Peter Lake’in yan tarafındaki yarayı hemen fark ettiler.</p>

  <p class="block_11">“O küçük Gwathmi’nin seni didiklediğini görüyorum, dedi Pearly. Bir taraftan da zaman yolculuğu yapmış olan Peter Lake’in yenilmezliğini bir şekilde kaybetmiş olabileceği ihtimali üzerinde duruyordu. “Erkek kardeşi Sylvane bana anlattı; ödül almayı umuyordu ama ben ona inanmadım ve onu öldürdüm “Bir bakalım o zaman,” dedi Peter Lake alaycı bir tavırla. “Hangi fildişi kabzalı zamazingonla öldürdün onu? Yoksa godoş bir muştayla mı? Yoksa abanoz bir kunduz kuyruğuyla mı?”</p>

  <p class="block_11">“Ellerimle öldürdüm. Sylvane çok küçüktü, Gwathmi’den bile küçüktü. Uzandım ve sağ elimle boynunu yakaladım,” dedi Pearly.</p>

  <p class="block_11">Bir yandan da dişlerini sıkarak yaptığı şeyi taklit ediyordu. “Kendinden geçene kadar onu sıktım. Silahlarına ulaşmak istiyordu ama bunu yapacak vakit bulamadı. Oh olsun ona.”</p>

  <p class="block_11">“Böyle bir şeyi bana yapamazsın, öyle değil mi?” diye sordu Peter Lake, korkusuzca Pearly’nin gözlerinin içine bakarak. “Bana hiç dokunamadığını unutmadın, değil mi?”</p>

  <p class="block_11">“Yok, hayır, sen değil,” diye yanıtladı Pearly. “Hayır, sen değil. Seni bir kadın koruyor, bir kız. Denedim, biliyorsun. Ama senin bir koruyucu zırhın var. Veya bir koruyucu zırhın vardı. Kız da artık bu işi yapmaktan sıkılmış olmalı ki Gwathmi seni yaralayabildi. Hiçbir şey sonsuza dek süremez, Peter Lake, hiçbir şey; onun sana olan aşkı bile.”</p>

  <p class="block_11">“Aşk ruhtan ruha geçer ve sonsuza dek sürebilir, Pearly. Ama sen bunu anlayamazsın.”</p>

  <p class="block_11">“Sanırım anlayabilirim. Neler öğrendiğimi bir bilsen sen de şaşardın. Ruhtan ruha geçtiğine hak verdiğimi say ama sen de bana şu konuda hak ver; aşk tüketilebilen bir mal ve değiş tokuş edilirken bazı ruhları korumasız ve terk edilmiş bir durumda bırakabildiğini kabul et.”</p>

  <p class="block_11">“Hiç sanmam,” dedi Peter Lake. “Ben vermekle insanın hiçbir şey kaybetmeyeceğini düşünüyorum.”</p>

  <p class="block_11">“Bu, lanet olasıca bir masal,” diye bağırdı Pearly. “Ve tüm yasalara karşı! Dünya mükemmel bir denge içinde tutuluyor. Verirsen, kaybedersin. Alırsan, kazanırsın; bu kadar basit.”</p>

  <p class="block_11">“Hayır,” dedi Peter Lake. “Senin mutlak olarak tanımladığın yasalar, bazı vesilelerle kısaltılmışlardır. Her neyse, bunlar çok karmaşık şeylerdir; görünen her şey gerçek değildir.”</p>

  <p class="block_11">“Bundan emin misin?” dedi Pearly.</p>

  <p class="block_11">Peter Lake yanıt vermeden önce tereddüt etti. “Hayır,” dedi, “Emin değilim.”</p>

  <p class="block_11">“Tabii ki değilsin, çünkü seni koruyan güç yok artık,” diye ısrar etti Pearly. “Sen artık terk edilmiş birisin, Peter Lake. Eğer daha uzun bir süre direnebileceğimi bilseydim, takatin kesildiğinde seni bulurdum.”</p>

  <p class="block_11">“Korunmamı kaybetmiş olabilirim,” diye temin etti Peter Lake.</p>

  <p class="block_11">“Ama mücadeleden vazgeçmiş değilim.” Ondan sonra da kimsenin yapmaya cüret edemediği bir şey yaptı. Doğrularak Pearly’nin gözlerine bir tükürük fırlattı.</p>

  <p class="block_11">Pearly’nin kısa kılıcı hemen ortaya çıktı ve aşağıya doğru inmek üzereyken Peter Lake kendini yana doğru attı. Ancak o zaman Güdük Kuyrukların duvarlara tünemiş ve kırık sandalyelerin arasında saklanmış olduklarını ve mihrabın yakınında birbirlerine yapışık vaziyette durmakta oldukları fark etti.</p>

  <p class="block_11">Pearly bir yandan böğürüyor, bir yandan da kılıcını sağa sola sallıyordu. Peter Lake kendini geriye attı ve mükemmel bir şekilde kırık bir sütunun dibine kondu. “Senin işini hemen şuracıkta bitirmeyeceğimden nasıl bu kadar emin olabiliyorsun?” dedi yumruğunu havada sallayarak. “Peki, ya orada duran bütün bu küçük adamları alıp sesten de hızlı bir şekilde Canarsie’ye fırlatmayacağımdan nasıl emin olabiliyorsun?” Öfkeden kıpkırmızı olan Peter Lake, bir an için ne yapmaya niyetlendiğini unutmuştu.</p>

  <p class="block_11">Pearly, kılıcıyla onun arkasından koşturuyor ve ayak bileklerine kesik atmaya çalışıyordu. Peter Lake, bu kez hızla yana çekilmek yerine sol ayağını kaldırarak kılıcı ayağıyla yere kıstırdı. Pearly bütün gayretine rağmen onu kımıldatamadı.</p>

  <p class="block_11">“İşlerin değiştiğinden bu kadar nasıl emin olabiliyorsun?” diye sordu Peter Lake, ayağını kılıcın üzerinden çekmeden. Pearly gülümsedi.</p>

  <p class="block_11">“Neden?” dedi Peter Lake.</p>

  <p class="block_11">“Çünkü biz atı doğradık.”</p>

  <p class="block_11">“Bunu yapamazsınız,” dedi Peter Lake. Gözleri sulanmaya başlamıştı.</p>

  <p class="block_11">“Ah yaptık. Hem de daha on dakika bile olmadı.”</p>

  <p class="block_11">“Sana inanmıyorum.”</p>

  <p class="block_11">“İnanmak zorunda değilsin,” dedi Pearly. “Gözlerinle de görebilirsin.”</p>

  <p class="block_11">Arkasında bekleyen adamlarına döndü. Bir dalgalanma oldu ve bunların arasında bir geçit açıldı. Baştan aşağı kana bulanmış ve ellerinde bir atın bacaklarını ve başını taşıyan bir düzine adam buradan geçerek geldi. Omuzlarında bütün hâldeki koyunları veya sığır parçalarını taşıyan et pazarlarındaki adamlara benziyorlardı. Ama taşıdıkları atın derisi hâlâ etinin üzerindeydi ve kana bulanmış olmasına rağmen, beyaz olduğu görülüyordu.</p>

  <p class="block_11">Peter Lake burada paramparça oldu. Sütunun yanından ayağını çekince kılıç bir şıkırtıyla yere düştü. Pearly kılıcı yerden aldı.</p>

  <p class="block_11">“Bak, gör,” dedi Pearly, at eti yığınını göstererek “senin yenilmezliğin işte tam burada. İnançlarının sonucu da burada. Duygusallığının sana neler getirdiğine bir bak. İşte, katlanmak zorunda olduğun son, bu.”</p>

  <p class="block_11">Peter Lake dizlerinin üzerine düştü.</p>

  <p class="block_11">Pearly iki eliyle kavrayarak kılıcı kaldırdı ve uç tarafını Peter Lake’in kürek kemiğiyle ense kökü arasına dayadı.</p>

  <p class="block_11">“Şimdi ne olacağını biliyor musun?” dedi Pearly.</p>

  <p class="block_11">Peter Lake sessiz kaldı.</p>

  <p class="block_11">“Köpekler şehre akın akın gelene kadar burada kokuşacaksın. Senden ve attan geri kalanları kapışmak için birbirleriyle kavga edecekler ve parçalarınızı iskelelerin altındaki inlerine götürecekler. Tabii, daha önce fareler gelmezse. Beverly Penn’e gelince; onu, en son kez yüz yılın başında görmüştün ve bir kez daha görmeyeceksin. Sen herkesin bildiği kaçınılmaz sona gelmiş bulunuyorsun ve bunu başarmak için de çok uğraştın. Az sonra sonsuza dek dilsiz kalıp unutulacaksın. Seni hatırlayan kimse olmayacak. Hiçbir şey olmayacak. Her şey boşunaydı.”</p>

  <p class="block_11">Peter Lake başını kaldırıp gökyüzüne baktı ve büyük duman sorguçlarını gördü. Mükemmel şekilleri ve berrak beyazlıklarıyla kilometrelerce yükseklerde, soğuk ve mavi havada, hareketsiz duruyorlardı.</p>

  <p class="block_11">“Bunlar sadece buhar ve kül bulutları,” diye ısrar etti Pearly. “Bazen bu olur, yangınlardan sonra.”</p>

  <p class="block_11">“Anladığım kadarıyla,” dedi Peter Lake, “bunlar daha da fazla.” Ama aniden durdu ve belli belirsiz duyduğu bir ses üzerine gözleri çaresizce etrafı taradı. Pearly de durup bu sesi dinledi, kılıcın ucunu Peter Lake’in omzundan kaldırıp havada tuttu. Kuzeyden gök gürültüsüne benzer, yaklaştıkça şiddeti artan bir ses geliyordu. Hiç durmuyordu ve çok heyecan vericiydi. Sonra, at toynaklarından çıkan bu ses, çok yakınlarına geldi. Tüm ada sarsılıyordu.</p>

  <p class="block_11">Peter Lake, bir kez daha Pearly’ye döndü. “Adadaki tüm atların rotalarını Kingsbridge’e çevirdiklerini gördüğümüzü sanmıştım,” dedi. “Meğer nehri geçmeyen,” diye devam etti, yanında yığın hâlinde duran at etlerini göstererek, “en azından tek bir bahtsız hayvan varmış.</p>

  <p class="block_11">“İşte, beyaz at o,” dedi Peter Lake, sağ kolunu gök gürültüsüne doğru uzatıp. “Ve nasıl koştuğuna bakacak olursak, bunu başaracak gibi görünüyor.”</p>

  <p class="block_11">Pearly hiç istifini bozmadı. Peter Lake, kılıcı alarak ucunu kürek kemiğinin üstüne dayadı. “Ve ben de Pearly, ben de,” dedi, “senin asla anlayamayacağın bir şekilde olsa dahi. Bak, bu işe yarıyor. Dengeler tam yerinde. Dünya mükemmel bir yer. O kadar mükemmel ki daha sonra hiçbir şey olmasa dahi bütün bunlar yeterli. Şimdi ben de ne yapmam gerektiğini bildiğimden eminim. Ve bunu süratle yapmalıyım.”</p>

  <p class="block_11">Kılıcı etinin içine girene kadar yavaşça ittirdi. Sonra başını kaldırıp Pearly’nin uzaklarına doğru baktı. “Sadece aşk...” dedi.</p>

  <p class="block_11">“Daha derine sok!”</p>

  <p class="block_11">Kılıç, sapı omzuna dayanana kadar ittirildi ve Peter Lake öldü.</p>

  <p class="block_11">*</p>

  <p class="block_11">Dörtnala koşuşunun sesine ve hızına bakılacak olursa onu görenlere ya da duyanlara, bir sütçü beygiri göründü ama Peter Lake için gök gürültüsü gibiydi. At için bu, uçmasını sağlayan, toprakla havanın ipeğimsi bir rüyaya karıştığı, gayet kolay ve sorunsuz bir geçiş gibiydi. Hız kazandıkça, toprak ve gökyüzü koyu hatlardan oluşan çizgilere dönüştü ve çok geçmeden geride sadece kulaklarının dibinde ve toynaklarının kenarlarında uğuldayan rüzgârın sesini duyabileceği canlı sıçrayışlarla yerden havalanmaya başladı.</p>

  <p class="block_11">Daha sonradan yere yine dokunacak, dünyanın makineleriyle dört bir yanının sarılmasının nasıl bir şey olduğunu hatırlayacak ve bunun gerilimini, karmaşasını ve aşkı ilk elden biliyor olacaktı. Ama hızlanıp da ağırlığını bile hissetmez hâle geldiğinde, yumuşacık ve kusursuz bir sessizliğin onu çektiğini hissetti ki bu, yabani çiçeklerin yıldızlar olduğu otlaklarda devasa boyutlardaki atların ebedî bir hareketsizlik içinde yaşadıklarının ama bir yandan da sürekli hareket hâlinde olduklarının kesin bir kanıtıydı. Ama toynakları ne vakit yere değse, hâlâ dünyada olanlara karşı hissettiği aşk onu geri çektiği hâlde, o berrak hava onu uzun rüyasından kopardı ve ta yükseklere çıktı. Beyaz duvarın körfezleri ve koyları sardığını gördü. Bulutların arasına uçarken, hatırladığı gibi olduklarını gördü.</p>

  <p class="block_11">Bir kere daha, çok kereler yenilgiye uğramış beyaz at Athansor, bulut duvarını aştı... Hem de bir daha geri düşmemek üzere.</p>

  <p class="block_11">*</p>

  <p class="block_11">Christiana’nın atı sakladığı avluda, tepsi karanlığın arasında duruyordu ama ışık tam üstündeki duvara çarpıyordu; güneş yükselirken, gün ışığıyla gölge arasındaki o belirgin ve kusursuz çizgi alçaldı. İlk önce, tepsinin sadece kızgın bir tel gibi yanan incecik bir kenarı aydınlandı. Sonra, ışık altın rengi bir perde gibi inerken, tepsi alev aldı. Işık neredeyse güneş kadar kızgın hâle geldi ve bahçenin karanlık bölgesini lekesiz metalden göz kamaştırıcı renkler hâlinde çıkan muhteşem bir ışıkla aydınlattı. Üstündeki yazı güneşin alevleriyle aydınlanınca, bahçe de altın renkli bir ışığa bürünmeye başladı.</p>

  <p class="block_11">*</p>

  <p class="block_11">The Sun’ın yarım güverteli teknesi, şimdi limanı yemyeşil, altın sarısı ve beyaza boyayan soğuk akıntılar boyunca ilerledi ve tekne birbirini takip eden dalgaları hafice iterek ilerlerken, motorlar derin ve şaşırtıcı bir şarkı söylemeye başladı. Yolcular, dikey ve beyaz bir duvarın limanı sonsuz bir denize çevirdiği güneye doğru başlarını çevirmişlerdi. Duvar, yoğrulmuş, tamburlanmış gibi eğilip bükülüyordu ama yine de görüş mesafesinin ötesinde dik olarak yukarı yükseliyordu. Hardesty onun, harabe hâlindeki şehrin dumanı ve tozuyla şiştiğini ve sabah güneşinde yakalandığı takdirde bunun çok güzel bir manzara oluşturacağını söyledi. Bu bulut duvarına bakmayan veya ilerde olabilecek şeyler üzerinde yorum yapmayan tek kişi Martin idi. Sanki bir inanç meselesi yapmış gibi gözlerini Abby’den ayırmıyordu.</p>

  <p class="block_11">Ambar kapağının altındaki motorun sallantısı, Abby’nin saçlarını çoktan yüzünün üzerinden kaldırmıştı. Bu, sanki onun saçlarını isteyerek geriye ittiği gibi bir manzara yaratıyordu. Ama Abby hareketsizdi, sadece elleri arada bir, teknenin hareketlerine yanıt verir gibi oynuyordu. Sol elinin işaret parmağı uzanıp tekrar aynı yerine gelince, Martin nefesini tuttu. Sanki dudaklarının da çok hafif bir şekilde büzüldüğünü görmüştü. Sonra onun nefes aldığını zannetti. Beyaz duvara bakmasını söyledikleri vakit bile gözlerini Abby’den ayıramadı. Çünkü Abby hareket ediyordu. Motorun titreşimlerinden olmalıydı bu, başka bir şey değildi. Ama parmakları da geriliyordu. Ve şimdi de nefes alıyordu. Ve şimdi de, ani ve kararlı bir şekilde gözlerini şaşkın şaşkın açtı.</p>

  <p class="block_11">Martin gücünü toplayınca onlara söyledi. Abby ona bakıp gülümsemişti bile. Asbury çocuğun gözlerini açtığını görünce, dümen yekesini sıkıca kavradı; çünkü ha oldu ha olacak diye beklediği şeyi görünce tekneyi Battery’ye doğru yönlendirmek çok güçtü.</p>

  <p class="block_11">Mrs. Gamely, bozuk lapayı limana döktü ve ağlamaya başladı. Virginia, inanılmaz bir şekilde kendine hâkim olarak, sanki bir öğleden sonra uykusundan uyanmış gibi, kızının yanına gitti. Titriyor ve gözleri hiçbir şey görmeyecek şekilde ağlıyordu ama aşırı veya ani bir harekette bulunmadı. Abby’yi kucağına almakla yetindi.</p>

  <p class="block_11">Hardesty her zamanki gibi, olayı toparlamakla meşguldü.</p>

  <p class="block_11">Yaradanın gözünde, tüm şeylerin birbiriyle bağlantılı olduğunu biliyordu; hakkaniyetin gerçekten de uzun zamandan beri unutulmuş olan çağlardaki eylemlerden ve onların sonuçlarından kaynaklanan büyük sürprizlerden doğduğunu ve zamanın sevgiyi bozmadığını biliyordu. Ama babasının hiçbir kanıt olmadan nasıl bilebildiğini ve kendisinin de ona inanma gücünü nereden bulduğunu merak ediyordu. Hardesty’nin düşünceleri daha sonra Peter Lake’e kaydı ama aynı anda çok harika bir şey oldu.</p>

  <p class="block_11">Ürkütücü bir zihin karışıklığı içinde, geçmişteki ve gelecekteki her çağın içindeki zengin saatler, sınırsız bir şekilde pürüzsüz ve derin olan evren, çocuğunun masum gözleri ve yüksekten bakıldığında sevilen bir tablo gibi pürüzsüz ve güzel görünen, yüz milyon hattı olan bu yıkılmış şehir, gözlerinin önüne geldi. Tüm zaman sıkışmıştı ve nelerin olup bittiğini ve bunların nedenlerini tam olarak anlayan o ve diğerleri, sazlar gibi bükülmüşlerdi. Ve daha sonra aniden çıkan bir rüzgâr onları çekip alarak eksiksiz ve muzaffer bir imanla yukarı taşıdı. Giderek yükselen sıra dağlara tırmanır gibi yukarıya doğru yükselirlerken, etraflarındaki büyük şehrin son derece karmaşık, kutsal ve canlı olduğunu gördüler.</p>

  <p class="block_11">Üzerinde yavaşça ve sessizce yükselirlerken onun, uzun sorguçları yukarıya, cennete doğru yavaşça tırmanan altın rengi, hayat dolu bulutları gösteren tüm parçaları yekpare bir tablo gibi olduğunu gördüler. Şehri çevreleyen güzel körfezler ve nehirler hareketlenerek ışıldamaya başlamışlardı ve yüz kilometre boyunca bu körfezler ve nehirler ve denizin kendisi, bu solgun ve titrek ışığın, altın rengine boğulmuştu.</p>

  <p class="block_3"> </p>
</body>
</html>
