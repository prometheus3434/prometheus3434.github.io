<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_8" id="calibre_pb_28"> </p>

  <p class="block_3"> </p>

  <p class="block_3"> </p>

  <h2 class="block_10">ABYSMILLARD REDUX</h2>

  <p class="block_11">Kasım ayının bir haftasında, dev şirketler arasındaki en güncel moda, kilise satın almak olmuştu. Craig Binky de dışarıda kalmak istemiyordu, o yüzden Upper West Side’da yarım düzine Baptist kilisesi satın aldı. Bunalımdaydı; çünkü oyunun kurallarına göre bu kadarı oldukça zayıf kalmıştı. Sonuçta, Marcel Apand’ın şehir merkezinde üç tane Episkopal kilisesi ve Astoria’da bir Yunan Ortodoks kilisesi vardı. Crawford Bees ise altmış tane sinagogu eline geçirmişti.</p>

  <p class="block_11">Praeger de Pinto kampanya sırasında onun aleyhine döndüğü için çok rencide olmuştu. Praeger seçimleri kazanınca da hüsrana uğramıştı. En azından Hudson’da demir atan gemiyle ilgili biraz bilgiyi hak ettiğini düşünüyordu ama yeni belediye başkanı ona herhangi bir şey söylemeyi reddetmiş, bu projeyi kendisinin bizzat Aralık ayında ilan edeceğini ve Craig Binky’nin de bu bilgileri diğerleriyle aynı anda öğrenebileceğini belirtmişti.</p>

  <p class="block_11">“Ama ben bir gazeteyim!” diye bağırmıştı, ağzından tükürükler saçarak. “Bunları bilmezsem nüfuzumu kaybederim. Ben sana destek verdim ve şimdi sen benden elimde ipim olmadan su kayağı yapmamı istiyorsun.”</p>

  <p class="block_11">Craig Binky hiçbir şey öğrenemediğinin farkına varmadan kendini bürosunda bulmuştu. “Bu şehirde hiç şey bilmeyen,” demişti Alertu ve Scroutu’ya, “bir tek ben varım.” Genellikle “hiçbir şey yerine “hiç şey” derdi. “Bunu telafi edeceğim “ Ondan sonra yeraltı dünyasına başvurmuş ve 100 bin dolar karşılığında, başroldeki kişinin Jackson Mead olduğunu öğrenmiş, Reverend Mootfowl ve Mr. Cecil Wooley’nin adlarını öğrenmek için ise her biri için 50şer bin dolar ödemişti. Düzenlenen pek çok sonbahar davetinden birinde, bu alışverişle ilgili dedikoduları duyan ve Craig Binky’nin herkesten daha fazla şey bildiğini sandığını tahmin eden Harry Penn, bir bakışta dedikoduların doğru olduğunu anlamıştı. Craig Binky yaptığı işten pek memnundu, oturduğu yerden çalım satıyor ve (onun tabiriyle) Cornish kaya tavuğu gibi kabarıyordu. Craig Binky (aslında köşe yazarı E. Owen Lemur için bir övgü konuşması olması gerekirken ‘O beni her zaman çok sevdi. Benim büyük bir insan olduğumu düşündü. Bir gün benim.. diye başlayan) konuşmasını yaptıktan sonra, hızını alamadı ve tekrar ayağa kalkarak “Hudson’da demir atan gemidekilerin adlarını biliyorum. Öhö, öhö!” demekten kendini alamadı. Ondan sonra yerine oturduğunda Harry Penn onun kulağına eğilerek “Jackson Mead, Reverend Mootfowl ve Mr. Cecil Wooleyi mi kastediyorsun? Craig, senin çocuklar da bunu biliyorlardı, Sol Fappiano’ya iki yüz bir dolar ödemen hiç gerekmiyordu,” dedi.</p>

  <p class="block_11">Yüzü pudra şekeri gibi bembeyaz kesilen Craig Binky “Onlar nasıl öğrenmiş peki?” diye sordu.</p>

  <p class="block_11">“The Sun’da okudular,” diye yalan attı Harry Penn. “Onlar hep The Sun okurlar. Biliyorsun sanıyordum.”</p>

  <p class="block_11">Craig Binky durumunu kurtarmak için ne gibi bir bedel ödemesi gerekiyorsa, bunu yüklenmeye ve ödemeye hazırdı; o yüzden neler olup bittiğini inciğine ciciğine kadar öğrenmeye karar verdi. Onurunu kurtarması gerekiyordu. Bir bilgisayara başvurmaya karar verdi. Gezinti arabalarından birine kar lastikleri geçirdi ve Connecticut’ın içlerine, kireçtaşından bir kayanın üzerinden huzurlu bir vadiye bakan askerî görünümlü, devasa bir binaya kadar gitti. Burası Washington’daki Ulusal Bilgisayar’ın terminallerinden biriydi, başkentteki bu silikon canavarı çoğunlukla, kimsenin anlamadığı işlerle meşguldü ama zaman zaman birkaç dakika için genel halkın da anlayabileceği şekilde çalışıyordu.</p>

  <p class="block_11">“Bu kadar mı?” diye sordu Craig Binky, kurumun müdürüne; tavana kadar elektronik mezar taşlarıyla dolu iki yüz ahır genişliğindeki bir odaya getirildiğinde.</p>

  <p class="block_11">“Bu mu?” diye bir soruyla yanıtladı müdür. “Tabii ki hayır. Burası sadece bir terminal. Biz burada kullanıcı dillerini Washington’daki büyük bilgisayarın anlayabileceği özel bir algoritmaya dönüştürüyoruz.”</p>

  <p class="block_11">“Yani Washington’daki bilgisayar bundan daha mı büyük?”</p>

  <p class="block_11">“Aslında, değil. O sadece bir ev büyüklüğündedir ama kalbi her zaman mutlak sıfır noktasında tutulur. Onun bir kum tanesi büyüklüğündeki seçkisiz erişim belleklerinden bir tanesi bile, 1990’dan kalma oda büyüklüğündeki bir modelin yeteneklerine sahiptir. O bir beyin gibidir ve terminaller de bedenin içinde dağılmış olan duyulara benzerler. Kendi beyninizi örnek olarak alın, onun büyüklüğü bir...”</p>

  <p class="block_11">“Basket topu,” dedi Alertu ve Scroutu.</p>

  <p class="block_11">“Peki, öyle olsun. Bir basket topu kadar, yani bedeninizden çok daha küçük olmasına rağmen, ondan çok daha akıllıdır.”</p>

  <p class="block_11">“Sadede gelelim,” dedi Craig Binky, sabırsızlanarak.</p>

  <p class="block_11">“Çiplerinizi getirdiniz mi?”</p>

  <p class="block_11">“Ne çipi? Ben ona sadece bir soru sormak istiyorum.”</p>

  <p class="block_11">“Sadece bir soru mu?”</p>

  <p class="block_11">“Neden olmasın?”</p>

  <p class="block_11">“Alt sınır ödemesi bir milyon dolardır.”</p>

  <p class="block_11">“Benim için fark etmez.”</p>

  <p class="block_11">“Peki, o zaman. Karar sizin. Soru nedir?”</p>

  <p class="block_11">“Jackson Mead kimdir?”</p>

  <p class="block_11">“Washington’daki ana bilgisayara girmek size tam bir milyon dolara patlayacak.”</p>

  <p class="block_11">“İsa aşkına, soruyu sorar mısın?”</p>

  <p class="block_11">Operatör terminallerden birine yaklaştı ve bir dizi kod ve emir girdi. Sonra “Jackson Mead kimdir?” diye yazdı.</p>

  <p class="block_11">Bir dakika sonra, kırmızı rubidyum ekranda şu sözcükler belirdi: “Bilmiyorum.”</p>

  <p class="block_11">“Ne demek ‘bilmiyorum’” diye haykırdı Craig Binky “Ben konuşayım onunla”</p>

  <p class="block_11">“Bir ses bağlantısı kurabiliriz.”</p>

  <p class="block_11">“Bırakın da şu lanet olası şeyle konuşayım.”</p>

  <p class="block_11">“Bunu tavsiye etmem.”</p>

  <p class="block_11">“O pisliği bağlayın bana!” diye haykırdı Craig Binky.</p>

  <p class="block_11">“Tamam, buyurun.”</p>

  <p class="block_11">“Bana bak, seni pislik,” diye başladı Craig Binky. “Sana basit bir soru sormak için bir milyon dolar ödedim ve sen yanıtı bilmediğini söylüyorsun.”</p>

  <p class="block_11">“Eee?” diye yazdı bilgisayar.</p>

  <p class="block_11">“Senin her şeyi bilmem gerekmiyor mu?”</p>

  <p class="block_11">“Üstüne bastın, ayağını kaldır.”</p>

  <p class="block_11">“Sen bir sahtekârsın. Washington’a gelip senin anandan emdiğin sütü fitil fitil burnundan getirmem gerek”</p>

  <p class="block_11">“Beni tehdit mi ediyorsun?” diye sordu bilgisayar.</p>

  <p class="block_11">“Evet,” dedi Craig Binky; yumrukları havada tepinip duruyordu.</p>

  <p class="block_11">“Seni tehdit ediyorum, çünkü sen korkağın tekisin.”</p>

  <p class="block_11">Bilgisayar biraz bekledi ve sonra “İğrençsin,” diye yazdı.</p>

  <p class="block_11">“Paranızı tahsil edin de görelim bakalım,” diye bağırdı Craig Binky, yıldırım gibi dışarıya fırlarken.</p>

  <p class="block_11">Bilgisayar, Craig Binky’nin hayli yüklü olan portfolyosundaki her bir finansal aracın tescil numaralarını topladı. O daha kapıdan bile çıkmadan kanuni dava özeti hazırlanmış, dava açılmış, karara bağlanmış, buna Craig Binky’nin hesapları eklenmiş, uygun ücretler ve cezalar kesilmiş ve davayla ilgili haber, The Ghost dışında, ülkedeki tüm gazetelere servis edilmişti.</p>

  <p class="block_11">“Şu kahrolası otomaton!” diye bağırdı Craig Binky, arabasına bindiğinde Alertu ile Scroutu’ya. “İğrenç otomon!” Jackson Mead hakkında kendisi hâlâ ‘hiç şey’ biliyordu ama başkaları her şeyi biliyordu. Her geçen gün, gazetelerde ve başka yerlerde Praeger de Pintonun 1 Aralıkta yapacağı açıklamanın ayrıntıları açıklanıyordu.</p>

  <p class="block_11">Craig Binky için bu son derece can sıkıcıydı. Onun haberi yoktu ama Abysmillard’ın bile bundan haberi vardı.</p>

  <p class="block_11">Abysmillard mı? Evet, Abysmillard.</p>

  <p class="block_11">Yaradan’ın yarattığı tüm yaratıklar içinde, en dipsiz olanı Abysmillard idi. Henüz bir bebekken bile küf kokulu ve tatsızdı; büyüdükçe saklı olan dipsizlikleri de çiçek vermeye başlamıştı. Baymanlar onu bırakmamışlardı (bugüne kadar dışarıya attıkları tek kişi Peter Lake’ti, çünkü o tam anlamıyla onlardan biri değildi) ama gizliden gizliye, bazen de alenen, hep hızlı ve etkili bir şeyin onun hesabını göreceğini ummuşlardı: bir Kızılderili baskınına uğraması, kokuşmuş bir kum midyesi yemesi veya karadan uzakta ve bataklık kanosunun içindeyken ani çıkan bir fırtınaya tutulması gibi.</p>

  <p class="block_11">Doğum sırasında annesini korkutarak kadının ölmesine neden olmuştu. Hiçbir Bayman kadını onu emzirmeyi kabul etmeyince, kör bir keçiyle birlikte sazdan bir barakanın içine konmuştu. Homurdanmanın ve geğirmenin ötesinde konuşmayı öğrenememişti ama çok içki içmiş bir senatör gibi uzun solukluydu. Baymanlar kederliyken, Abysmillard genellikle neşeli bir cinnete kapılır; onlar neşelendiğinde ise küsüp somurturdu. Bir gözü sağa, diğer gözü sola ve tavana bakardı. İyice gözlemlemek istediği bir şey olduğunda, derimsi ve pütürlü kafasını sallamaya başlardı. Böyle yaparken pek çok ihtiyarı ve çocuğu yere yıkmış, en güçlü adamları kendinden geçirmiş ve önemli sayıda istiridye çorbasının çöpe atılmasına neden olmuş.</p>

  <p class="block_11">Baymanlar banyodan çıkmamalarıyla ünlü değillerdi. Ve banyo yapmama konusunda Abysmillard hepsinin şampiyonuydu. Kendi arazisinde kendi barakasının olmasını isterdi ve bunu canlı yılan balığı yemekten hoşlanan kişiler için isterdi. Bununla birlikte, kızlara karşı da günahkârca güçlü bir şehvet duygusu içindeydi ve herkesi şaşırtan canavarca kırıştırmalarıyla çok sorun yaratıyordu.</p>

  <p class="block_11">Dişleri, yurtdışı sefer ordularının ücra kamplarında görülen ve dünyanın daha parlak ve daha sempatik yerlerinin yönünü gösteren trafik levhalarına benziyordu. Bunlar her yönü gösteriyorlardı.</p>

  <p class="block_11">Bütün bedeninde çıbanlar vardı ve bunlar keçe gibi ve bol gübreli saçlarının arasından bile görünüyordu. Hatta arada bir bunların içinden canlı bir takım yaratıklar da çıkıyordu. Dünyanın en yalnız adamı olmalıydı: kendi varlığına bile tahammül edemeyen bir kişiydi. Genellikle gölgelerin arasında dörtnala giderken, kollarını sağa sola sallarken, bağırırken, bedenini saran ve ona işkence eden o korkunç kabuğu düşürmeye çalışırken görülüyordu. Bu çarpıklığının, iri cüssesinin ve sağlıksız yaşam tarzmın onu hızla mezara götüreceği zannediliyordu ama Baymanlar, diğerlerinin tamamı ölüp giderken, onun hayatta kalmasına hayret ediyorlardı. Onun yaşamasını gerektirecek hiç bir şey olmadığını düşünüyorlardı; ancak yanılıyorlardı. Abysmillard kelebekleri seviyor ve içten içe, kendisinin de bir tırtıl gibi bu canavarca görüntüsünden kurtulup herkesin sevdiği parlak ve narin bir yaratık hâline geleceğine inanıyordu. Yıllar geçtikçe, o da kendi kabuğundan kurtulmayı bekledi ve bu, hayatının tek amacı ve en güçlü beklentisi hâline geldi. Bu inancı ona öylesine bir güç vermişti ki vaktinin çok ötesinde yaşamış ve çok uzun ömürlü olmakla ünlü olan bu insanlar arasında bile, tüyler ürperten yaşlı bir adam hâline gelmişti.</p>

  <p class="block_11">Üçüncü bin yıldan hemen önceki kış aylarında, bataklıklardaki tek kişi olarak o kalmış ve on yıllar boyu yalnız yaşamıştı. Bir bakıma, bu bir şanstı çünkü orada olmadıkları için Baymanlar dünyalarına neler olduğunu göremiyorlardı ve geride kalan tek kişi de tüm hayatı boyunca, başına gelebilecek bilumum ıstırapla baş etmek ve sadece uzak ve geleceğe ümitle bakmak üzere eğitilmişti.</p>

  <p class="block_11">Zor zamanlar, refah ve savaş, kısacası tarih, limanın gelişmesini ve Baymanların tümüyle bel bağladıkları bataklıkların geriye gitmesine neden olmuştu. Büyük canlılıkların yaşandığı zamanlarda, fabrikalar ve liman, sazlık ve çamurlu bölgelere doğru ilerlemiş ve yaşayan zemini kayalık kadar verimsiz bir yer hâline getirmişti.</p>

  <p class="block_11">Depresyon dönemlerinde, bayındırlık hizmetlerinde çalışan işçiler, kara ile su arasındaki boşlukları doldurmak için gelmişlerdi: Çünkü oralara yürüyerek veya tekneyle gitmek mümkün değildi. Buraları, organize olmuş toplumların düşmanı olarak görülüyordu.</p>

  <p class="block_11">Savaş zamanında ise kara, gemi tersaneleri, yük terminalleri ve malzeme depolan yapılmak üzere kullanılmıştı. Pulaski Asma Yolu başta olmak üzere, yeni yollar birer ok ve mızrak gibi bataklığın tam kalbinden geçiyor, sürat tekneleri ve helikopterler ise onun derinliklerine ve dinginliğine kastediyordu. Sular zehirlenmiş, yağ ve kir topaklarıyla dolmuştu. Onlarca rafineri ve kimyasal çalışmalar nefes almayı bir cesaret işi hâline getirmişti. Bulut duvar başka bir mahalleye göç etmişti. Ama arada sırada içeriye dalmasına ve aklı karışık bir zavallıyı aşağıya atmasına veya kaçarken peşinden sürüklemesine rağmen, açık denizleri daha çok tercih ediyor gibiydi.</p>

  <p class="block_11">Baymanların bazılarına bataklığın kenarlarında polisler ateş açmış, bazıları devasa gemiler tarafından ezilmiş ve bazıları da kanallar boyunca hızla seyreden, içlerinden bangır bangır müzik sesleri gelen ve güverteleri güneş yağı sürerek güneşlenen insanlarla dolu yolcu gemilerinin altında kalmışlardı. Yüzyıl ilerledikçe ve rafinerilerin üretimi arttırmasıyla, tuhaf şekilli çocuklar dünyaya gelmeye başladı ama Abysmillard’ın aksine bunların çoğunun hayatta kalma becerileri yoktu. Sonuçta, bir tek Humpstone John, Abysmillard ve daha genç olan Boojian adlı bir adam geride kalmıştı.</p>

  <p class="block_11">Humpstone John bataklık hummasından ölmüş, Boojian ise buzun çok kenarına kadar gitme cüretini gösterdiği için soğuk kış denizinin içine sürüklenmişti.</p>

  <p class="block_11">Abysmillard, evinden geri kalan yıkıntının içinde yaşamına devam etmeye çalışmış ama ördek ve kürklü havyan avcıları depo veya pusu yeri olarak kullanma ümidiyle oraya göz koymuşlardı.</p>

  <p class="block_11">Evin sahibiyle karşı karşıya geldikleri zaman, bu adamların tek yaptıkları şey, korku ve iğrenmenin verdiği tepkiyle, karanlıkta yatan ve onlara geçmişin dayanılmaz, bomboş gözleriyle bakan bu yaratığı tedavi etmek ve onun içindeki şeytanı çıkarmak için ateş etmek oluyordu. Onu ıskalıyorlardı ama orada burada sayısız delikler açmışlardı. Günün birinde hedeflerini tutturacakları korkusuyla, Abysmillard toprağın altında, önceleri misk farelerinin yuvası olan ama farelerin çevredeki suyun aşırı yağlanması nedeniyle terk ettiği yumuşak ve rutubetli bir deliğe saklanmıştı. Burası bir mezar ama dışarıya çıkışı olan bir mezar gibiydi.</p>

  <p class="block_11">Her birkaç günde bir, karanlıkta yiyecek aramaya çıkıyordu.</p>

  <p class="block_11">Yediği şeyler saz kökleri, sümüklü böcekler, hâlâ örebildiği ağlarla yakaladığı minik karabataklar ve bulabildiği takdirde birkaç kum midyesi idi. Şanslı ise kazara denizin üzerinde yüzen yağ tabakalarına takılmış bir somon veya tirsi balığı karşısına çıkıyor veya yere inmeye cüret eden bir göçebe kuş yakalıyordu. Yediği her şey bir garajda yetiştirilmiş gibiydi ama fazla yemediği için risk altında değildi.</p>

  <p class="block_11">Hayatının büyük bir bölümünde hep iri yapılı olmuştu; boyu iki metreden fazlaydı ve yüz elli kilo ağırlığındaydı. Üçüncü bin yıldan az önce ise sadece bir buçuk metre boyunda ve eski kilosunun üçte biri kadar kalmıştı. Yirmi yıl kadar, belki de daha uzun bir süre toprağın altındaki yuvasında ağır ağır nefes alarak ve ateşli bir hasta gibi boş gözlerle karşıya bakarak yaşarken, bir yandan da değişmişti. Değişiklik öyle ağır bir şekilde olmuştu ki hiç anlamamıştı bile ama etlerinin değiştiğini hissediyordu.</p>

  <p class="block_11">Dişleri de artık oraya buraya değil, sadece buraya bakacak şekilde yavaş yavaş aynı hizaya gelmiş ve gözleri de aynı noktaya bakmaya başlamıştı. Aynı anda iki farklı yere bakmak zorunda olmamak ne büyük bir nimetti! Artık bir derinlik hissine sahip olduğu için, kendini düz ve yassı resimlere değil, dünyaya aitmiş gibi hissediyordu. Bedeni, kendi kendini yiyordu ama bunu yaparken daha ilk baştan en kötü yerlerden başlamak gibi takdir edilecek bir disiplin örneği göstermişti. İlk önce sivilceleri, çıbanları, guatrı ve bedenindeki mantarımsı oluşumlar kaybolmuştu. Saçları artık keçe gibi değildi. Terebentin ve gaz yağıyla dolu (bu tüm haşereleri öldüren bir şeydi) bir drenaj kuyusunun içine düşüp boğulmaktan zor kurtulduğu günden beri keçelenmiyordu da. İlk kez bu şekilde tamamen kuru temizlemeden geçen giysileri, Bayman kadınlarının onları sahil koyunu ve pekari domuzu yününden dokudukları ilk günkü kadar yumuşak ve kabarık olmuştu.</p>

  <p class="block_11">Abysmillard artık sadece, yavaş yavaş açlıktan ölmek üzere olduğunu, mevsimlerin geçtiğini ve hâlâ hayatta olduğunun hissedebiliyordu. Ona sonsuz gibi gelen süreler boyunca, hayvanlar gibi hareketsiz durabiliyordu. Işığa bakmaktan ve rüzgârı dinlemekten fazla bir şey yapamıyordu. Kış gelince, yuvasının çıkış yerinin hemen ötesine düşen kar tanelerini görebiliyordu. Güneş bazen yeterince aşağıya inip, yeraltını ısıtmaya başlıyor ve bir avcının el feneri gibi ışık vererek gözlerini kör ediyordu. Yuvanın üst taraflarında zaman zaman öfkeyle coşan tipilerin ağıtları ve sarsıntıları onu eğlendiriyordu.</p>

  <p class="block_11">Alçaktan uçan bir uçak bataklığın üzerinden bir gürültüyle geçtiğinde de bir meleğin onu almaya geldiğini sanıyordu.</p>

  <p class="block_11">Her geçen gün biraz daha erimesi ve ufalması, bir ip gibi incelene kadar sürebilirdi. O vakit havaya yem olabilir veya rüzgâr onu alıp Polinezya’ya kadar uçurabilirdi. Ama yaşadığı yerden çıkmaya mecbur bırakılmıştı.</p>

  <p class="block_11">Baymanların kadim yangın rüyalarında son günler, zor olmakla birlikte korkulmaması gereken günlerdi. On Üçüncü Şarkıda, son günün geldiğini kesin olarak gösteren işaret, “Somut bir gökkuşağı buzdan çıkar, beyaz perdeyi aşırır ve oluşturduğu kavisin yürek gibi atan ışıkları üzerinde binlerce gülümseyen basamak belirir,” şeklinde anlatılıyordu. İşçiler bataklığın tüm çevresinde geceleri bile çalışırken, Abysmillard bu gökkuşağının sütunlarını ve temellerini görebiliyordu. Şantiyeler devasa yapı iskeleleriyle ve örtülerle dolu olmasına rağmen, bunlar sıklıkla yanıyor gibi parlıyorlar ve rüzgârda çırpınan değişik renklerdeki branda bezlerinin üzerini aydınlatıyorlardı. On Üçüncü Şarkıyı bildiği için Abysmillard, bu sütunların kirişlerle bir araya gelerek tek bir muhteşem yay oluşturacağından şüpheleniyordu. Bunu sessiz ve sakin bir şekilde bekleyebilirdi ama buz öyle kalındı ki artık yiyecek bulamıyordu. Tahta keseriyle, hatta kılıcıyla bile (bir kılıcın böyle süfli bir iş nedeniyle lekelenmesi çok enderdi) buzun üzerinde bir delik açmaya çalışmıştı. Bugüne kadar böyle mükemmel bir ayna görmemişti ve delik açmaya uğraştığı en son kez, suyun altındaki çalışmayı görmüştü; suyun yüzeyindeki ışık, aşağıdaki donmuş dünyada görünen çok renkli sokaklar ve caddelerin yanında solda sıfır kalıyordu. Örülmüş kirişler fişek barutu gibi alev alıyor ve aletlerini bir kör gibi el yordamıyla aradığı sırada Abysmillard’ın gözlerini önünde bir yarım saat kadar kalıyordu.</p>

  <p class="block_11">Tek ümidi, buzun denizle birleştiği köşesine gidebilmekti. Orada kıyıya vurmuş olan bir balık bulabilir veya karaya yakın yerlere göre daha ince olan buzda bir delik açabilirdi. Uzunca bir süre önce, liman donduğunda ve binlerce Bayman düzinelerle köylerde yaşamaktayken, denize açılmışlar ve pek çok adamlarını kaybetmişlerdi.</p>

  <p class="block_11">İki buçuk metreye kadar yükselen dalgaların bazen buzun üzerine devasa bir dil gibi saldırdığını ve balıkçıları buz gibi denize çektiğini de hatırlıyordu. Bu insanlar jilet gibi keskin ondüleli buz parçaları arasında yok olmuş ve öylesine parça parça olmuşlardı ki arkadaşları onların ortadan kaybolduğu noktaya ulaştıklarında görebildikleri tek şey, üzerinde durdukları şeffaf zeminin alt tarafında pürüzsüz bir çiçek gibi açan parlak ve kırmızı leke olmuştu.</p>

  <p class="block_11">Oraya gece yalnız başına gitmek çok tehlikeliydi; çünkü kırık sırtların üzerinden ilerlemek güç olacaktı ve rüzgâr kuvvetli esiyordu. Ayrıca, okyanusun donmuş yüzeyine kilometreler boyu sürtünerek ilerleyen gelgit dalgaları geliyordu. Karanlıkta bunları fark ederek kaçınma şansı çok azdı. Ancak denize ulaşabilmesi de mümkün değildi; çünkü sıfırın altındaki rüzgâra karşı yirmi beş kilometrelik bir yürüyüş, onun kadar narin yapılı biri için kolay bir iş değildi. Yine de tüm Baymanlar gibi, o da tehlikenin çekimine kapıldı ve ayın yolu aydınlattığı ve ayazın, elinde buzdan bir kılıç tutan bir melek olduğu bir gece yola çıktı. Kendisi sadece kısmen farkında olsa da nihayet kendini toparlamıştı. Zarif biçimde hareket ediyordu, gözleri müşfik ve zeki olmuştu, uzun beyaz saçları bir kabile reisinin saçları gibi uçuşuyordu ve şimdi, bütün hayatı boyunca dışlandığı güçlü ve gelişen topluluklara girmeye hazırdı. Ama hiç kimse kalmamıştı! Sona ulaşmayı başarmışsa da buraya kadar kimse onu kucaklamadan gelmişti. Kendisi gibi başkalarının da olduğunu sanıyordu, belki tonlarcası. Ve bu kadar insanın böyle bir yalnızlığa katlandıktan sonra, nihai bir ödüle de ulaşmamasının adil olmayacağını hayal ediyordu. Bu ona, buzdaki son yürüyüşü için cesaret veriyordu.</p>

  <p class="block_11">İnsanlar böylesine büyük ve bu kadar (öyle sanıyorlardı) emsalsiz bir kışın aniden çöküşü karşısında heyecan duyuyorlardı. Soğuk havadan ve kardan korkanlar hatta nefret edenler bile gümüş rengi kutup geceleri tarafından çabucak baştan çıkarılmışlardı ve onlar da kızak kaymalardan, ateş çevresinde bir araya gelmelerden ve yıldızlar altındaki akşamlardan oluşan ortaçağ gösterisine katıldılar.</p>

  <p class="block_11">Kışın, arada bir Noel’in ayaklarının dibine bıraktığı o neşeli felç durumu nihayet gitmemek üzere gelmişti. Kat kat elbiseler, bedeni birçok yıldan beri olduğundan daha esrarlı ve çekici kılıyordu; belirli bir asalet oluşmuştu ve koşullara karşı yapılan mücadele herkesi, insanlığın temel vasıflarından birinin her zaman narinlik olduğunu ve her zaman da öyle olacağını anlayacak kadar ufaltmıştı.</p>

  <p class="block_11">Kendinden geçmiş vatandaşlar pek fazla bir yere gitmiyor veya her zaman yaptıkları kadar çok çalışmıyorlardı; fakat şimdiye kadar yaşadıklarından çok daha iyi yaşıyorlardı.</p>

  <p class="block_11">En sevilen eğlencelerden biri, donmuş nehirlerden aşağı limana kadar patenle kaymaktı. Yüksek rüzgârlar buzun yüzeyini kardan temizliyor ve süpürdüğü karı, Hudson’un, East River’ın kenarlarına ve körfezin kıyılarına çok katlı kale duvarları gibi yığıyordu. Bunların içinde, Roma yeraltı mezarları gibi restoran, otel, dükkân ve han olarak hizmet veren doğaçlama yoluyla yapılmış kar odalarına açılan, yüz bin geçit ve tünel bulunuyordu. Bu isimsiz yerlerin resmiyetten uzak havası ve çeşitliliği, şehirdeki alışılmış mağazalardan çok daha çekici geliyordu ve New Yorklular Manhattan’ın bölündüğü karelerden ve dikdörtgenlerden kaçabilmek ve kıvrım kıvrım kar şehirlerine ulaşabilmek için ellerinden gelen her şeyi yapıyorlardı. Hilaller, daireler, kısmen eğimli yürüyüş yollarıyla yarı karanlık galeriler ve birbirine bağlı salonlara, mağaralara ve gizli yerlere açılan odalar dik açı üzerine yetiştirilmiş olanları özgürleştirmek ve sevindirmek için çok işe yarıyordu. Patenciler bir yerden bir yere kayıyor, zaman kavramım yitirip günlerce, kar yığınları altındaki şehirlerde kaybolup gidiyorlardı. Herkes bütün ailesiyle kar odalarında uyumak, minik şişler üzerinde kızartılan ederden yemek ve buz yarışlarına katılmak için oraya gidiyorlardı. Ancak sonunda günlerdir oralarda olduklarını ve bütün randevularını kaçırdıklarının farkına varabiliyorlardı. Fakat çoğu kez buluşmaları gereken kişi de bunu unutmuş ve genellikle de buzun üzerinde oluyorlardı. Ancak büyük kar kütleleri ve uzun donmuş nehirler, sadece limana ulaşmak için bir araçtı ve liman şimdi, gündüzleri bir araya toplanmış orduları barındıran bir ova ve geceleri bir festival ve yıldızları seyretmek için bir gözlemevi hâline gelmişti. Buzun üzerine, kar saraylarıyla rekabet eden binlerce çadır kurulmuştu.</p>

  <p class="block_11">Eğer insan hile yapmadan sıraların arasında dolaşırsa, patenciler, tacirler, rengârenk giyinmiş hokey oyuncuları, yarışçılar ve bu çadır şehrin her tarafına rastgele serpiştirilmiş büyük meydanlardaki turnuvalara katılmaya giden curling oyuncuları ile dolu çıkmaz sokaklar ve bulvarlar labirenti içinde, kolaylıkla kaybolabilirdi.</p>

  <p class="block_11">Sayısız ocak ve kazanda ıstakozlar haşlanıyor veya buharda pişiyor ve düzinelerle yumurta bacaksız dazlakların isterik dansını yapar gibi titriyordu. Kızartma etler, sıcak içecekler ve buzun üzerine yapılmış tuğla fırınlarda pişirilen nefis kokulu meyveli kekler, her yerde ve ucuzdu. Paten hokkabazları, jonglörler, akrobatlar, müzik öğrencileri ve dans eden domuzlar daha yoğun olan yol ağızlarında gösteri yapıyorlardı. Çocuklar patenleri üzerinde süpersonik böcekler gibi oradan oraya vızıldıyorlar, kalabalıkların içinden veya üstü mallarla veya yiyeceklerle dolu masaların altından geçiyorlardı. İçlerinde en hızlı ve en cesur olanlar, dokuz yaşındaki oğlanlardı. Elastik bantlar kadar zayıftılar ve hiçbir tehlike tanımıyor, sadece ağızlarına meyve pastaları dolduracak kadar yerlerinde duruyorlardı. Ondan sonra saatte yüz basarak fırlayıp gidiyorlar; eğiliyorlar, aniden hızlanıyorlar ve sürekli olarak herkesin yollarından çekilmesi için tiz sesler çıkartıyorlardı. Güvercinler, muonlar veya tılsımlı kuarklar kadar hızlı, her zaman her yerde, katışıksız ve sınırsız enerji sahibiydiler.</p>

  <p class="block_11">Geceleri ateşler saat dokuza kadar yanıyor; sonra söndürülüp, astronomik gözlemlerine müdahale etmemesi için ızgaraların altına konuyordu. Gece yarısından epey sonraya kadar garip bir sıcaklık kalıntısı devam ediyor, gökyüzünün yoğun biçimde incelenmesine olanak veriyordu. Girişimciler, insanların sırtüstü yatıp gök küreye daldıkları zaman kullanmaları için kalın minderler ve yorganlar kiralıyorlardı. New York sakinleri bir yüzyıl boyunca yıldızları pek fark etmemişlerdi ama şimdi gökyüzü, akıllarını başlarından alıyordu.</p>

  <p class="block_11">Sadece astronomlar değil, çeşitli astrologlar, şarlatanlar ve sivri şapkalı ve pullu çizmeli hekim bozuntuları da küçük bir ücret karşılığında Ülker, Sextans, Rigel, Kent, Tavus, Gacrux, Argo Navis, İkizlerevi, Bellatrix ve Atria hakkında konuşuyorlardı. Yıldızlarla ilgili ufak kitaplar pek çok insanın arka cebinden sarkıyordu. Teleskoplar ve tripodlar bir üçayaklı ağaç ormanı gibi yayılıyor ve halk, uzun zamandır ilk defa, herkesin sevebileceği ve yokluğunu çekmeyeceği bir şeyin mevcut olduğunun farkına varıyordu. Şayet bu böyle devam etseydi, şehir çok ilerilere gidebilirdi. Ama her gece bu hayranlık o kadar vahşi ve soğuk bir rüzgârla dengeleniyordu ki çadırlar yıkılıyor; buzun üstü tamamen terk ediliyor ve sabah oldu mu geride sadece kutu gibi fırınlar kalıyordu. Rüzgâr onları da yerinden oynatıyor, curling taşları gibi birbirine çarpıyordu.</p>

  <p class="block_11">Günler kısaldıkça ve gerçek kış bütün çetinliğini o efsunlu kışın üzerine yığdıkça, ortam daha az konuksever oluyor ve astronomik gözlem saatleri düzenli biçimde azalıyordu.</p>

  <p class="block_11">Peter Lake, bir gün sabah erkenden, yarım güverteli teknenin onaranında Asbury’ye yardım etmek için The Sun’ın Whitehall’daki gemi kızağına gitti. Güneşin henüz doğmuş olmasına ve her şeyi taze ve dinamik bir ışıkla aydınlatmasına rağmen hava hâlâ çok soğuktu ve ancak zar zor konuşabiliyorlardı. Eski bir varilin içinde bir ateş yaktılar; her beş-on dakikada bir tekneden inip ellerini ısıtıyorlardı.</p>

  <p class="block_11">Çelik ile çalıştıkları ve sık sık buna dokunmaları gerektiği için parmakları soğuktan çabucak hissizleşiyordu. Peter Lake ve Asbury, ateşin yanına çömelip, bir zamanlar o kadar yoğun olan limanın üzerindeki, terk edilmiş buzdan ovaya baktılar.</p>

  <p class="block_11">Bir gece önce orada yüz bin kişi toplanmıştı ama sabah etrafta tek bir kişi bile yoktu. Bütün çadırlar toplanmış, herkes ya kar şehrine veya şehrin kendisine çekilmişti. Buzun üstü yol işareti gibi duran bir kaç tuğla fırın veya yere çakılmış kazıklar dışında bomboştu. Güneş, Brooklyn Heights’taki evlerin tepesinden yükselince, liman mavi ve beyaza dönüştü; güneş ışığı buzun üzerindeki soğuk havayı uyandırınca, muazzam bir rüzgâr ortaya çıktı.</p>

  <p class="block_11">Yaktıkları ateş birden parladı. Gözlerini rüzgârdan korumak için başlarını eğdiler. Yanlarından havada uçuşan kâğıt parçaları geçiyor ve çöp artıkları (teneke kutular, minik odun parçacıkları, sopalar, çadır direkleri) buzun üzerinde hokey topları gibi kayarak, buz şehirlerinin duvarlarına saplanıyordu. Hasta filler kadar ağır hareket eden hantal tuğla fırınlar dışında buzun üstünü her şeyden temizleyen bu rüzgârdı.</p>

  <p class="block_11">Asbury, “O da ne?” diye sordu, buzun üzerinde kayan torba gibi bir şeyi işaret ederek. Hareket ediş şekline bakılacak olursa, bu oldukça ağır bir şeydi. Bazen rüzgâr döndürünceye kadar buzdaki bir çıkıntıya tıkılıp kalıyordu. Sonra tekrar önce ağır ağır kaymaya başlıyor ve sonra gittikçe hızlanıyordu. Ve durduğunda da ilk başladığı zamanki gibi yavaş yavaş duruyordu. Havada uçuşan daha hafif nesnelerden farklı olarak, bilinçli bir zarafetle hareket ediyor gibiydi. Ancak ağır çekim film gibi hâlsiz hâlsiz sağa sola sallanan kollarını gördükleri zaman, bunun bir adam olduğunun farkına vardılar.</p>

  <p class="block_11">Kuşkusuz kaskatı donmuş olmalıydı; fakat sürekli hareket etmek kollarını oynak tutmuştu. Bunlar bedeninin yanında, bir gülden kopan yapraklar gibi narin bir şekilde sallanıyordu. Buzun üzerinde koşarak onu yakaladılar ve sırtüstü çevirdiler.</p>

  <p class="block_11">Kasılmış ve hareketsiz, kırağı ve karla kaplı bir Noel Baba yüzü, el örgüsü paçavralar, yünler ve pöstekiden bir kütlenin içinden onları selamladı.</p>

  <p class="block_11">Peter Lake bir an için tereddüt etti. Neredeyse fırsatı kaçırıyordu. Fakat bir dizinin üzerine çömelerek bedeni beline kadar buzun üzerinden kaldırdı ve kollarından tuttu. “Abysmillard,” diye fısıldadı, Baymanların limanın efendileri olduğu dönemin güçlü anısına kapılarak aniden bir yüzyıl geriye gitti. Abysmillard’ın yüzü kırağı ile kaplı olmasına rağmen, Peter Lake’e sadece yazı hatırlatıyordu. Şimdi, sonsuz sığlıkların içinde bir kano yüzdürdüğü ve tereyağı rengindeki kum tepelerinin üzerinden çekip geçirmek için suya atladığı zamanı hatırladı. Şehrin kendisi, sis ve sıcak dalgalarının arkasında neredeyse kaybolmuş vaziyette ve çok uzaklardaydı. Çocukken, şehre alıcı gözle bakması hiç gerekmemişti; fakat onun orada olduğunu her zaman bilmişti. Belleğinde, döküntü giysiler içinde sazlıkların dünyasında kayan mutlu bir çocuk gördü; orada her zaman yaz vardı. Anımsayışının gücü ve kesinliği, o zamanı geride bırakmış olmasına rağmen, anılarının zihninde bir film gibi yeniden oynadığını göstermekteydi.</p>

  <p class="block_11">*</p>

  <p class="block_11">“Onu tanıyor musun?” diye sordu Asbury. “Nereden çıktı geldi?”</p>

  <p class="block_11">Özellikle o donmuş ve yamru yumru hâliyle, Abysmillard modern bir insana pek benzemiyordu.</p>

  <p class="block_11">“Oradan,” diye yanıtladı Peter Lake, bir zamanlar Bayonne Bataklığı olan yere bakarak. “Orada insanlar yaşardı, Kızılderililer gibi. Midyeleri, istiridyeleri, deniztarakları, ıstakozları, balıkları, av kuşları, tuzlu su domuzları, böğürtlenleri, turba kömürü ve kıyıya vuran odunları vardı. Fakat bu çok uzun bir zaman önceydi ve artık her şey değişti. Şimdi bataklıklar cehennem gibi oldu.”</p>

  <p class="block_11">“O en sonuncusu olmalı,” dedi Asbury, Abysmillard’ın vahşi ve yabancı yüzü cesaretini kırmıştı.</p>

  <p class="block_11">“Hayır,” dedi Peter Lake. “En sonuncusu benim.”</p>

  <p class="block_3"> </p>
</body>
</html>
