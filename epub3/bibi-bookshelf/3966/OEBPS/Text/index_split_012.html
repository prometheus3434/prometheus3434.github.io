<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_8" id="calibre_pb_11"> </p>

  <p class="block_3"> </p>

  <p class="block_3"> </p>

  <h2 class="block_10">PRİNTİNG HOUSE MEYDANINDAKİ HASTANE</h2>

  <p class="block_11">Şehrin bazı bölümleri nasıl ölümcül birer muharebe meydanıysa, takvimin bazı bölümleri de aynı şekilde diğer kısımlarına göre daha cengâverdi ve Noel ile yeni yıl arasındaki günlerde bütün elementler, insan ruhuna boyun eğdirmek için kumpas hazırlıyor gibiydiler. Yangın, yağmur, hastalık, soğuk ve ölüm, bir cehennem tablosundaki gibi, karanlığın içinden her yere yayılmıştı. İnsanlar, ellerindeki avuçlarındaki ve sahip oldukları her şeyi vererek, tükeninceye kadar mücadele ettiler ve günler, belalar ve gizemlerle hıncahınç doldu.</p>

  <p class="block_11">Penn ailesi ve Peter Lake, Coheeries Gölü’nden döndüklerinde, kar ile Meksika Körfezi’nden hücum eden ılık ve nemli rüzgârları çarpışırken buldular. Atmosfer, birbirine dolanmış gri izlerle doluydu ve gelecekteki hava savaşlarının ipuçlarını veriyordu. Şehrin, okuldan çıkıp, sulu sepken yüzünden evlere kapanan çocukları, ne yapacaklarını bilemiyorlardı. Sonra, sanki bir motor, o yılı düştüğü çukurdan çekip çıkarmaya karar kılmış da ocakçıların kömür atma hızından daha hızlı ve daha çok çalışıyormuş gibi, olaylar hız kazanmaya başladı. Belediye reisi, karısı ve en sevdikleri dalkavuklarından oluşan bir kafile, bir öğleden sonra Penn malikânesinin üzerine çöktü. Hepsi öyle sarhoştular ki nefesleri evi bir buhar bombasına çevirdi.</p>

  <p class="block_11">Partiye, emniyet müdürü de geldi. Bu durum, özellikle de emniyet müdürü tekrar tekrar ona bakınca ve sanki kendi kendine “Kimdi bu adam?” der gibi yüzünü buruşturunca, Peter Lake’i fena hâlde gerdi elbette. Yıllar önce ve otuzlu yaşlarına kadar Peter Lake’in yakasını bırakmayan yeniyetmelik galeyanlarından birinde, şimdi onun kimliğini bulup çıkarmaya uğraşan bu emniyet müdürünün bizzat kendisine, bir seri hakaretamiz, köprüleri atan, kendi kendini yok etmekle eşdeğer, şeytanla dans eden, zehir zemberek mektuplar yazmıştı. Mektuplar şöyle başlıyordu: “Çok sevgili kabiliyetsiz Emniyet Müdürü soytarısına...” veya “Kendine Emniyet müdürü diyen zavallı asalağa...” veya kısaca “Yavşak...”</p>

  <p class="block_11">Jayga ve Leonora sıcak limonlu çay ve çörek servisi yaparken, Peter Lake bol bol yutkunup hiçbir şey yemeden bir köşede durdu. Arada sırada, emniyet müdürü ondan yana bir bakış fırlatıyordu. Peter Lake’in portresi Dolandırıcılar Albümü’ndeydi. O zamanlar polis fotoğrafçısına poz vermişti; züppe bir hâli vardı; iki kara boncuk, kalın bir fok derisi ceket yakasının arasından bakıyordu, başında fok derisi bir başlık ve demir dövme esnafına ilham verecek bir bıyığı vardı. O zamanki namı ‘Namıyüce Pete, Dolandırıcı ve Küstah’ olarak almış yürümüştü ki mektuplarını da böyle imzalıyordu.</p>

  <p class="block_11">Belediye reisini gölgede bırakmamak için, emniyet müdürü suskundu ve düşünmek için bol bol fırsatı vardı. Ayıkmaya ve Peter Lake’in kim olduğunu çıkarmaya başladığında, Peter Lake izin isteyip çatıya çıktı. Çatıda, Beverly, soğuk yağmurdan korunarak tentenin altında oturmuş, National Geographic dergisinden ‘Soylu Hottentotlar’* başlıklı bir makale okuyordu.</p>

  <p class="block_11">______________________</p>

  <p class="block_11">*Çevirenin Notu: Güney Batı Afrika’da yaşayan Khoikhoi kabilesi.***</p>

  <p class="block_3"> </p>

  <p class="block_11">“Bir şeyler düşün!” diye telkinde bulundu Peter Lake, Beverly’yi tehlikeden haberdar ettikten sonra. “Şu anda bütün düşünebildiğim Hottentotlar,” dedi Beverly ama sarışın kaşlarını çatıp odaklanmaya çalıştı. Peter Lake bir çıkış yolu bulmak için neden Beverly’ye geldiğini bilmiyordu. Aslında kaçış planı yapmakta üstüne rakip tanımayan kendisiydi. Belki de bir emniyet müdüründen kaçınmak için değil de Beverly’yi içine çektiği problemle uğraşırken seyretmeye geldiğini düşündü.</p>

  <p class="block_11">“Şimdiye anlamıştır, değil mi?” dedi Beverly.</p>

  <p class="block_11">“Hayır ama eşiğinde dolanıyor.”</p>

  <p class="block_11">“Öyleyse onu o eşikten çekmeliyiz. Buldum. Onlara tabloyu göstereceğiz. Babam onu Belediye reisine göstermek istediğini söylemişti zaten”</p>

  <p class="block_11">“Ne tablosu?”</p>

  <p class="block_11">“Bodrumda bir tablo var. Sen onu bilmiyorsun.”</p>

  <p class="block_11">Misafir kabul salonuna girdiklerinde Isaac Penn konuşuyordu.</p>

  <p class="block_11">“Seçkinlerle ilgili en garip şey - ki şimdi ben de onlardan biri oluyorum sanırım - aşırı bir... bir... incelikle hüküm sürüyor olmaları. Büyük insan kitleleri ki içinde cesur askerler, ortalığı karıştıran delifışekler, dâhiler, becerikli makinistler de bulunuyor; onların bahçe partileri, himayesiz mülkleri, mestane sendelemeleri, pastel renk kıyafetleri ve yetkilerini aşan şeylere lüzumsuz saplantıları gibi insan incelikleri karşısında felce uğruyorlar. Bir iş sahibi onların arasında dolaştığında hayretlere düşüyor: aralarında kendini nasıl küçülmüş hissettiğine hayret ediyor, kırılganlıklarına hayret ediyor, yine de namağlup olmalarına hayret ediyor, kendisinin bir kelebek tarafından yönetilen bir boğa olmasına hayret ediyor.”</p>

  <p class="block_11">“Evet,” dedi belediye reisi, çok sarhoş olduğu için ana fikri anlamaktan âciz. “Yoksulların palyaço gibi giyinmeleri ne kadar komik, değil mi? Ne kadar yoksullaşırlarsa o kadar gülünç görünüyorlar. Brooks Brothers sirki gibi. Ve hepsi de çok çirkin.”</p>

  <p class="block_11">“Ah, o kadar emin değilim,” diyerek söze karıştı Peter Lake, Beverly ile kolkola durdukları kapı arasından.</p>

  <p class="block_11">“Kendilerini palyaçoya çevirenler sadece yoksullar değil. Zenginler de bunu yapıyor. Neticede çıtkırıldım ve akla sığmaz bir usule göre giyinip tüy dikebiliyorlar. Aslında tüyleri takıyorlar da. Sonra bir moda var yüksek seçkinler arasında; bue-tox dövmesi yaptırıyorlarmış diye duymuştum,” diye devam ettiPeter Lake, belediye reisinden tarafa bakarak, bu şehrin sosyal açıdan mühim bazı kadınların ‘bue-tox’lannda harita dövmeleri varmış.”</p>

  <p class="block_11">Belediye reisi ve karısı haricinde herkes çay fincanlarının içine pufkurarak güldüler ve dalkavukları, “Çok saçma!” veya “Fasa fiso!” dediler.</p>

  <p class="block_11">“Ah, hayır, fasa fiso değil,” diye devam etti Peter Lake, Beverly ile birlikte Büyük Beyaz Filonun iki gemisi gibi salonun ortasına doğru süzülürken. “Saçmalık da değil. Sayın Reis, siz kesinlikle, yani işiniz gereği, böyle şeyleri duymuşsunuzdur,” diyerek sözü belediye reisine bıraktı.</p>

  <p class="block_11">“Nasıl şeyler?” dedi belediye reisi, gergin gergin.</p>

  <p class="block_11">“Bue-tox dövmesi haritalar. Bir bue-tox üzerinde Manhattan haritası, öbüründe Brooklyn haritası. Vesaire, vesaire, vesaire.”</p>

  <p class="block_11">“Yani...” dedi belediye reisi. “Aslında... galiba... evet, evet... öyle bir şey duydum!”</p>

  <p class="block_11">Peter Lake bir reverans yaptı ve Beverly’yi bu sarhoşlarla tanıştırarak hepsinin başını bir kere daha döndürdü. Kızın çok güzel olduğunu duymuşlardı ama bir nedenle maluldü; düğün gecesine kadar ufak ufak eriyeceğini ve sonra tehlikede olmanın keyfini sürdüklerini anlayan birçok genç kadında olduğu gibi birdenbire iyileşeceğini varsayıyorlardı. Görünüşünden, onun ciğer ve kemik tüberkülozu olduğunu anlamıyorlar ve kavrayamıyorlardı.</p>

  <p class="block_11">“Reis Beye tabloyu göstermek istemiyor muydun?” diye sordu Beverly, babasına.</p>

  <p class="block_11">“Evet, öyle,” dedi babası.</p>

  <p class="block_11">“Ah, yeni bir tablo mu?” dedi belediye reisi, konunun değişmesine memnun olarak.</p>

  <p class="block_11">“Yeni sayılır.”</p>

  <p class="block_11">“Kim yapmış?”</p>

  <p class="block_11">“Bu tabloyu yapan adam bilinmek istemiyor. Sadece bilmekle ilgileniyor.”</p>

  <p class="block_11">“Yapma yahu!” dedi birisi.</p>

  <p class="block_11">“Evet, kesinlikle doğru,” dedi Isaac Penn.</p>

  <p class="block_11">“İsminin baş harflerinden tahmin edebiliriz!” dedi, vaktinin çoğunu çok tatlı likörler içerek ve çok basit iskambil oyunları oynayarak geçiren bir kadın.</p>

  <p class="block_11">“M.C.,” dedi Isaac Penn. “İstediğiniz kadar tahmin edin. Asla bulamazsınız.”</p>

  <p class="block_11">Bronz döner merdivenden aşağıya, bazı hanımların inmekten imtina ettikleri kayanın derinliklerine inerlerken, belediye reisi sordu.</p>

  <p class="block_11">“Neden tabloyu bodrumda saklıyorsun?”</p>

  <p class="block_11">“Burası evin en geniş yeri,” dedi Isaac Penn, “tablo da oldukça büyük.”</p>

  <p class="block_11">“Sergileyeceğin zaman, rulo yaparak buradan çıkaracaksın herhâlde.”</p>

  <p class="block_11">“Hayır,” dedi Isaac Penn, “rulo yapılamıyor.”</p>

  <p class="block_11">“Sahi mi?” dedi belediye reisi, birçok basamak merdiveni inmek zorunda kaldığı için biraz asabi, “umarım bunca zahmet sadece benim için değildir.”</p>

  <p class="block_11">“Sayın Reis,” dedi ev sahibi, “bu sonsuz bir kâinat; bütün dünyalar birkaç basit ruhun yücelmesi için yaratılmış ve onların emrine verilmiş. İnanın bana, bu tabloyu size göstermek benim için hiç zahmet olmaz ki bildiğim kadarıyla...” Burada Isaac Penn’in sesi, aşağılarından, sanki oradaki yoğun bir buluttan geliyormuş gibi bir sesin içinde boğuldu. Peter Lake yıldızların ve beyaz duvarın cıvıl cıvıl statik elektriğini derhâl tanıdı. Ses gittikçe arttı; nihayet, merdiven basamaklarının sonuncusunu da indiklerinde ve tabloyu gördüklerinde, sesin ondan geldiğini anladılar. Kımıldamadan kalakaldılar, dengelerini muhafaza etmeye çalıştılar; indikleri derinlikten korkmayanlar sadece Isaac Penn, Beverly ve Peter Lake’ti. Parmak ısırtan boyutları olan bir odadaydılar ve tek ışık, on metreye yirmi metre ölçülerindeki tablonun kendisinden gelen ışıktı. Ve o güne kadar gördükleri tüm tablolardan farklı olarak, tablo kımıldıyordu. Tabloya bakanlara, değişen görüntüler, kıpırdayan ışıklar ve bir gelgit dalgasına benzeyen, statik bulut ve yıldız elektriğini gönderiyordu; sanki gizli bir yeraltı denizi keşfetmişlerdi.</p>

  <p class="block_11">“Bu nasıl bir teknik? Renkler ne?” diye sordu seyredenlerin yansı hep bir ağızdan.</p>

  <p class="block_11">“Yeni bir teknik ve yeni renkler” dedi Isaac Penn.</p>

  <p class="block_11">Tablo, bir şehrin gece görüntüsüydü ama havadan bakılıyormuş gibi bir görüntü; tablodaki birçok şeyi tanısalar da pek çoğuna aşina değillerdi. Çünkü gerçekten ışıldayan milyonlarca ışık vardı; uzun yollar boyunca dizilmiş, havada ve nehir boyunca hareket eden ve seyredenlerin hayal bile edemeyecekleri kadar yoğun ışıklar. Tabloda gördükleri şehir gerçekmiş gibi görünüyordu, tasavvuru imkânsız bir ölçekteydi ve insanı dehşet içinde bırakırcasına kendi şehirlerine benziyordu.</p>

  <p class="block_11">“Yakına gelin,” diye rica etti Isaac Penn; yaklaştıkça daha da çok şey gördüler. Likör ve iskambil düşkünü kadın az daha bayılıyordu; yakından bakınca, açık bir şemsiyenin altında hızla yürüyen bir çift minik bacak gördü. Her detayı mükemmelen görebiliyorlardı: ışıklandırılmış yüzlerce köprü, Ponte Vecchio* benzeri, tepelerinden asılmış gibi yolun üstüne dizilmiş ve yığılmış ışıl ışıl binalar.</p>

  <p class="block_11">______________________</p>

  <p class="block_11">* Çevirenin Notu: İtalya, Floransa’da Amo Nehri’ni geçen ve üzerinde dükkânlar olan antik taş köprü.***</p>

  <p class="block_3"> </p>

  <p class="block_11">Manzara değişti; sanki geçmişe doğru uçtu ve esrarengiz bir şekilde üç boyutluymuş gibi görünen, sessiz caddelerin ve derin kanyonların üzerinde süzülen kuşlar gibiydiler. Sonbaharda, rüzgârla savrulan ve gökyüzünü suyun altındaymış gibi yeni derinliklerle şekillendirerek yerçekimini sürgüne yollayan yaprak sağanağı altındaki bir köy yolunda yürüyormuş gibi, keyifli bir baş dönmesi hissettiler. Bu tablodaki şehir, biraz uzaktan kendini seyreden herkesin, zahmetsizce gökyüzüne yükselmesine, üzerinde süzülmesine ve labirentimsi bölünmelerine rağmen, nihayetinde göz kırpması kadar basit bir cennet çağrısı olduğunu bilmesine izi veriyordu.</p>

  <p class="block_11">New York gibiydi (kesinlikle New York olmalıydı— zamane musibetlerinden dolayı çoktan unutulmuş bir şehir): seçkisiz ve nadir güzellikler şehri. İçindeki her şey çok güzeldi; her şey kendisine rağmen çok güzeldi ve her türlü beklentinin ötesine geçerek, hayran olunacak bir tavırla kendini keşfettiriyordu. Hareket ettiği görünen her şey, yavaşlık ve dünyevi olmayan bir zarafetle hareket ediyordu. Gökyüzünden, miraca çıkmış saydam gezegenlere benzeyen uçan makineler geçti ama bir roketleme hareketiyle değil, usulca yükselerek, sarsılmadan ve sonsuz bir güvenle.</p>

  <p class="block_11">“Bu güzel şehir, hangi şehir?” diye sordu belediye reisi, etkilenmiş olduğunu açıkça belli ederek. “New York mu?”</p>

  <p class="block_11">“Elbette New York,” dedi Isaac Penn. “Bir bakın hele! Başka hangi şehir olabilir ki?”</p>

  <p class="block_11">“Fakat nasıl olabilir?”</p>

  <p class="block_11">“Ne demek?” dedi Isaac Penn. “İşte önünüzde duruyor.”</p>

  <p class="block_11">Peter Lake bu görüntülerin anahtarının Beverly olduğuna ikna olmuştu. Beverly öyle muhteşemdi ki onu düşünmeye çalıştığı zaman, kızın tasviri yere düşmüş bozukluk para gibi yuvarlanıp kendisinden uzaklaşıyor ve yerini bir sevinç duygusuna bırakıyordu. Mamafih onun, yorgun bir bakıcı gibi veya genç kızların ebeveyninin yaşlı arkadaşlarının mevcudiyetinde yaptığı gibi bir yandan hayal kurarken bir yandan da on bininci defa babasının sanat koleksiyonu hakkındaki sözlerini dinleyen hürmetkar bir kız evlat gibi davrandığını fark etti. Beverly, tablonun asılı olduğu platforma çıkan küçük bir sabit merdivenden yukarı çıktı ve ellerini kavuşturarak, yüzü misafirlere dönük, oturdu. Canlı görüntünün hemen hemen içinde, rüzgârlı sarp kayalıkların üzerinde, havada duruyordu âdeta; odanın arka tarafına ve arada sırada da Peter Lake’e baktı. Peter Lake neyi seyredeceğini bilemedi; canlı tabloyu mu yoksa tablonun önünde oturan kızı mı? Ama bu kararsızlığı bile çok keyifli bulduğunu fark etti.</p>

  <p class="block_11">*</p>

  <p class="block_11">Eğer koridordaki çocuk yaşamaya devam ettiyse ki muhtemelen etmemişti, şimdi erkeklik çağına gelmiş ve artık kimsenin yardımına ihtiyaç hissetmiyor olmalıydı. Eğer öldüyse, Peter Lake onu asla bulamayacaktı, çünkü çömlekçiler tarlasında bir yere, mezar taşsız bir toplu mezara gömülmüş olmalıydı. Bu son dinlenme yerlerinin çoğu zaten üst üsteydi ve şimdi ebediyen, kazan dairelerinin ve bodrumların altında boğulup kalmıştı. O çocuk, kız veya erkek (onu dahi bilmiyordu), memurların ve kız tezgâhtarların oturduğu bir pansiyonun kilerinde, bir kömür yığınının on metre altında olabilirdi. Bununla birlikte, yeni yıldan birkaç gün önce, Peter Lake sabah erkenden Athansor’a atladı ve onu, çok uzun zaman önce kanosuyla karaya çıktığı Korlaer’s Hook’a sürdü; oradan itibaren şehirdeki ilk izlerini takip etmeye niyetleniyordu. Bu, sadece imkânsıza yakın bir hatırlama başarısı olmayacaktı (çünkü şehir değişmişti), ayrıca Korlaer’s Hook, Güdük Kuyrukların en yoğun olduğu yerdi; orada yeni kanunlar ve yeni bir ekonomi icat etmişlerdi, anında fark edilecekti. Athansor’u tırıs koşuyla Chrystie Caddesi’ndeki çitle çevrili çarşıya yönlendirirken, sabah havası güneşli ve berraktı.</p>

  <p class="block_11">Caddenin sıralı ağaçları, zahmetli bir kusursuzlukla, ince katmanlar hâlinde buzla kaplanmıştı ve rüzgâr estiğinde, kristal avizeler gibi çıngırdıyorlardı.</p>

  <p class="block_11">Köprülerin aşağısına doğru, Kleinwaage otelini geçti; pek büyük bir otel değildi; iyi bir otel sayılabilirdi ve kömür ateşinde pişen et ızgaraları, yumuşacık beyaz yatakları ve taze çiçeklerle dolu geniş salonlarıyla meşhurdu. Peter Lake, önünden geçerken otelin cephesini inceledi.</p>

  <p class="block_11">İnanılmaz bir fiyakayla yürüyerek, mermer basamaklardan aşağıya kakım kürklü palto giymiş şişko birisi iniyordu. Elinde bir bastonla bir milyonermiş gibi kurumlanarak kasılıyordu ve orasında burasında iri pırlantalar vardı. Zengin bir baharat tacirini çağrıştıran her şey vardı üzerinde ve eğer tek kaşlı şişko ablak suratındaki kara yarık gözleri, güçlükle nefes alması ve Çinli şapkası dikkatini çekmese Peter Lake de onun bir baharat taciri olduğuna kanaat getirecekti.</p>

  <p class="block_11">“Cecil,” dedi Peter Lake.</p>

  <p class="block_11">Cecil Mature, panikle döndü; yarık gözlerini, adını söyleyeni bulmak için açtı ve sonra caddeden aşağıya doğru kaçmak niyetiyle, sosis bacaklarını rüzgâr değirmeni gibi çalıştırdı. Elbette söylemeye gerek yok, Athansor’dan kaçamazdı.</p>

  <p class="block_11">“Cecil, Neden koşuyorsun?”</p>

  <p class="block_11">Cecil durdu. Konuştuğu zamanlarda olduğu gibi yüz etleri titriyordu.</p>

  <p class="block_11">“Benimle görüşmemen gerekiyor.”</p>

  <p class="block_11">“Sen neden bahsediyorsun? Senin öldüğünü sandım. Ne oldu?”</p>

  <p class="block_11">“Sana anlatmamam gerekiyor.”</p>

  <p class="block_11">“Anlatmaman gerektiğini kim söyledi?”</p>

  <p class="block_11">“Onlar,” dedi Cecil, oteli işaret ederek.</p>

  <p class="block_11">“Onlar da kim?”</p>

  <p class="block_11">“Jackson Mead.”</p>

  <p class="block_11">“O döndü mü? Onunla mı çalışıyorsun? Anlamadım. Ne oldu?”</p>

  <p class="block_11">“Söyleyemem.”</p>

  <p class="block_11">“Hadi yapma Cecil Mature, benimle konuşuyorsun.”</p>

  <p class="block_11">“Her şeyden önce, benim adım Cecil Mature değil.”</p>

  <p class="block_11">“Ne peki?”</p>

  <p class="block_11">“Mr. Cecil Wooley.”</p>

  <p class="block_11">Peter Lake, ne diyeceğini bilemeyen gözlerle bu eski arkadaşına baktı.</p>

  <p class="block_11">“Benim adım Mr. Cecil Wooley ve Jackson Mead için çalışıyorum.”</p>

  <p class="block_11">“Kabak aşçısı mısın?”</p>

  <p class="block_11">“I-ıh.”</p>

  <p class="block_11">“Patates şefi?”</p>

  <p class="block_11">“I-ıh.”</p>

  <p class="block_11">“Ne peki?”</p>

  <p class="block_11">“Şef... strüktür... mühendisi dedi Cecil, gururla yanan bir deniz feneri gibi. “Bütün mühendislerin şefinin ve Jackson Mead’ın başyardımcısının kim olduğunu tahmin edemeyeceğine bahse girerim.”</p>

  <p class="block_11">“Kim?”</p>

  <p class="block_11">“Reverend Doktor Mootfowl.”</p>

  <p class="block_11">“Olamaz.”</p>

  <p class="block_11">“Olur.”</p>

  <p class="block_11">Tam o sırada, Jackson Mead, peşinde yüz tane uşakla otelin kapısından çıktı. Onu görmek hem bir keyif hem de bir şoktu. “Gitmek zorundayım,” dedi Cecil. “Bu kurallara aykırı; kimseyle konuşmamam gerekiyor.”</p>

  <p class="block_11">Mootfowl’u görmek istiyorum.”</p>

  <p class="block_11">“Göremezsin. Gemiye bindi bile. Bu öğlen, Gulf Coast ve Güney Amerika’ya gitmek üzere yola çıkıyoruz. Köprü inşa edeceğiz; on dört tane.”</p>

  <p class="block_11">“Ne zaman döneceksiniz?”</p>

  <p class="block_11">“Bilmiyorum,” dedi Cecil ve Jackson Mead ile uzun boylu adamlarının kalabalığı arasında gözden kayboldu.</p>

  <p class="block_11">“Demir parçası ne oldu?” diye bağırdı Peter Lake.</p>

  <p class="block_11">“Beni affetti,” diye seslendi Cecil ve Jackson Mead’ın Park Place’e dönen maiyeti ile birlikte sürüklenerek, onları Gulf Coast’a götürecek büyük beyaz gemiye doğru yola çıktı.</p>

  <p class="block_11">Peter Lake’in onların ardından dörtnala kalkması uzun sürmedi. Fakat rıhtıma giden yolda önünü bir dizi tramvay kapattı. “Atla!” diye emretti Peter Lake. Athansor uzun zamandır atlama idmanı yapmamıştı; daha çok, hız yapmaya ve uçmaya odaklanmıştı. Bu nedenle tramvayları aşamadı ve üzerilerine indi. Çok korktuğu için de Peter Lake ne derse desin aşağıya atlamadı. Böylece geriye, Çin Mahallesi’ne doğru gittiler; oranın sakinleri, bir toplu taşım aracının üstündeki bembeyaz atın üstünde oturan adama hayretler içinde baktılar. Bunun tuhaf Amerikan şakalarından biri olduğunu veya (diğer pek çoğu gibi) anlamadıkları bir reklam olduğunu düşündüler. Bir tanesi onun Başkan olduğunu söyleyerek çığlık atmaya başlayınca, hep bir ağızdan Başkan diye bağırmaya başladılar; çünkü onu Theodore Roosevelt (o sırada başkan değildi ama kısa bir süre önce başkandı) sanmışlardı. Sonra Athansor, dörtnala kalkıp tramvay boyunca koştu; aşağıya atladı, bir grup binanın üzerinden süzülerek Çin Mahallesi’nden çıktı ve oranın şaşkın halkı ilelebet Cumhuriyetçi oldu.</p>

  <p class="block_11">Rıhtıma ulaştığında beyaz gemi, yelkenlerini şişirmiş, rüzgâr mavisi ve beyaz köpüklü dalgalarla dolu limandan ayrılıyordu. Öyle olacağını tahmin etmişti ve böyle şeylerin nasıl bir örüntü içinde geliştiğini idrak etmeye başlamıştı. Cecil’in dediğine göre, Mootfowl tekrar hayattaydı. Peter Lake, şehrin çetrefil makine çarkları ve kalp gibi atan motorları arasında yaşayan diğerlerinin kaderlerinin ne olacağını merak etti.</p>

  <p class="block_11">Bir dizi yüksek köprüye bakınca, dolandırıcı kızlarla birlikte geçtiği köprüyü tanıdı. Sonra, o evin Diamond Reef’in adalarından birinde olabileceğini fark etti. Tek bir kelimeyle Athansor’u mahmuzladı, köprüye çıkan beyaz rampaların üzerinden ağdılar ve çok geçmeden, köprünün üstünde öyle yükseldiler ki sanki Coheeries Gölü’nün kış yıldızları ve bulut takımadaları arasında gidiyorlarmış gibiydi.</p>

  <p class="block_11">Birkaç adayı, onları birbirine bağlayan köprüler üzerinden düz geçtikten sonra, Peter Lake doğru yere geldiğini anlayarak, kilometrelerce cadde ve meydanı duyularıyla takip edip, dolandırıcı kızların küçük evinin bulunduğu Dutch cepheli binaları buldu. Fakat binalar boştu ve arkada avlu olan yer şimdi is karası duvarları ve bacaları olan endüstriyel bir yerdi. Fabrika veya her nasıl bir yerse o, bütün binaları işgal etmiş; iç taraftan eski dış cepheye kadar dayanmıştı ve camsız pencerelerden bakınca içeriden bir balina su yüzüne çıkıyor gibi görünüyordu.</p>

  <p class="block_11">Peter Lake, kapıları açmayı denedi. Açılsalar bile karşısına kaskatı duvarlar çıkacaktı. Başım yukarıya kaldırıp bacaların yüksekliğini anlamaya çalıştı. Her sırada yedi baca otuz metre yukarıya kadar yükseliyordu ve hepsi de savrulup dağılacak duman kütleleri üretmekle meşguldü. Öbür tarafa gitti ve binanın yarı yüksekliğinde bir kapı buldu. Alt kısmında, at sırtında bir adamın iki katı yüksekliğinde olsa da koca bir balinanın eksik dişi kadarcık görünen bir geçiş yeri ve o geçişten dışarıya uğrayan bir ışık ve hava akım vardı. İçeriden, dinamo veya motor sesleri gibi sesler geliyordu. Athansor, zarif bir yürüyüşle, Peter Lake’i geçişten içeriye soktu. Önünde devasa bir mekân vardı. Yukarıya ve ileriye baktığında, karşı taraf gözden kayboluyordu. Çatı görünmüyordu ama yukarısı iskeleler, kirişler ve hareketli vinçlerle doluydu. Uzaktaki vinçlerin bazıları usulca, pürüzsüzce hareket halindeydi ve Peter Lake çok etkilendi. Yatay vinç kabinleri, sanki her iki taraflarında bulunan ev büyüklüğünde ve ışıklı kutulardan yönetiliyordu. İleri geri büyük bir kararlılıkla gidip geliyorlardı ama içeride hiç kimse görünmüyordu. Kabinler çok uzaktaydılar ve büyük pencerelerinden düz çizgiler hâlinde çıkan uçuk sarı ışıkların kaynağında, gözü kör edecek bir ışıma vardı. Athansor kulaklarını dikip başını kaldırarak onları takip etse de (sanki esrarengiz bir nedenle yavaş giden böceklermiş gibi) ne o ne de Peter Lake, yerdeki makinelerin sesinden başka hiçbir ses duyamadılar.</p>

  <p class="block_11">Makinelerin kendileri ofis binaları kadar büyüktü; zeytin yeşili, gri, mavi renklerde parlayan bir vernikle cılalanmışlardı. Yanlarından yukarıya çıkan merdivenler çelik sahanlıklara açılıyor, oralardan da yeni koridorlar uzanıyordu. Kıyılardaki ışıklar, göz kırpan yaban çiçekleri gibi rengârenkti; maden kuyuları kadar geniş çaplı kavisli borular büyük blokların arasında kıvrılıyor; bu motorlarla ilgili her şey sükûnet hâlinde görünse de sesi kısılmış bir düzine Niagara Şelalesinin şaşmaz hızını ve hareketini çağrıştıran bir çalışma hissediliyordu.</p>

  <p class="block_11">Makine sırası boyunca yürüdüler ve nihayet, iç taraftaki uzun bir geçitten çıkmak üzere olan bir işçi onları gördü. Yanlarına gelene kadar hiçbir şey söylemedi. Fakat ifadesiz yüzü ve mücevher gibi gözleri ile adamın kendisi, özellikle sessizleştirilmiş ve sakinleştirilmiş bir ifade gibiydi. Peter Lake, Beverly’den duymuştu.</p>

  <p class="block_11">“Sakinlik ne kadar büyükse, o kadar uzağa gidebilirsin ve mutlak devinimsizlik noktasında mutlak hıza ulaşırsın. Eğer nefesini tutup yatsan ve içindeki her atomunun çırpıntısını durdurabilsen, sonsuzluğa sıçrayabilirsin,” demişti. Bunlar Peter Lake’in idrakinin ötesinde şeylerdi. Ama bu binanın içinde, onun sessiz ve sevecen atı Athansor, tanıdığı bir nalbandın avlusuna girmiş bir atın havasına bürünmüştü. Athansor’un ne ile nallandığını ve bir gün neyle nallanması gerekeceğini merak etti.</p>

  <p class="block_11">“Uyarı levhasını görmedin mi?” diye sordu adam.</p>

  <p class="block_11">“Ne uyarısı?”</p>

  <p class="block_11">“Şu uyarı,” dedi adam, üzerinde ‘Girmek Yasaktır’ yazan devasa bir fosforlu paneli göstererek.</p>

  <p class="block_11">“Doğrusunu isterseniz, görmedim,” diye cevapladı Peter Lake.</p>

  <p class="block_11">“Burası nedir?”</p>

  <p class="block_11">“Güç istasyonu,” dedi adam. “Bunun aşikâr olduğunu sanıyordum “</p>

  <p class="block_11">“Ne çeşit bir güç istasyonu?” diye sormak oldu, mahir bir makinist ve dinamo, buhar türbini, içten yanmalı motorlar ve elektrik motoru yapan ve tamir eden bir kişi olarak, Peter Lake’in bir sonraki sorusu.</p>

  <p class="block_11">“Röle istasyonu.”</p>

  <p class="block_11">“Ne için?”</p>

  <p class="block_11">“Buraya gelen güç için.”</p>

  <p class="block_11">“Nereden gelen güç?”</p>

  <p class="block_11">“Bilmiyorum. Burası bir röle istasyonu; ben mühendis değilim.”</p>

  <p class="block_11">“Ben var olan bütün güç istasyonlarını gördüm.”</p>

  <p class="block_11">“O zaman biliyor olman lazım, değil mi?”</p>

  <p class="block_11">“Evet ama bilmiyorum. Bunun gibi bir şeyi ne gördüm ne de duydum.”</p>

  <p class="block_11">Adam, küçümser bir ifadeyle konuştu. “Çok uzun zamandır burada; kaç yıllık olduğunu sayamadım bile.”</p>

  <p class="block_11">“O kadar uzun bir süre olamaz. Yirmi yıl önce bu binalarda insanlar oturuyordu. Avluda toprak zeminli küçük bir ev vardı. İçinde dolandırıcılar otururdu; yankesicilik...”</p>

  <p class="block_11">“Biliyorum,” dedi adam sözünü keserek. “Litde Liza Jane, Dolly ve Bosça; kara kız.”</p>

  <p class="block_11">“Bunları nereden biliyorsun?”</p>

  <p class="block_11">“O zamanlar da buradaydım. Şurada oturuyordum, şu makine bloğunun olduğu yerde, gördün mü?”</p>

  <p class="block_11">“Apartmanda mı?”</p>

  <p class="block_11">“Aynen öyle. Şimdi herkes ya öldü ya da taşındı.”</p>

  <p class="block_11">“Şuradaki binada yaşayan bir çocuğu hatırlıyor musun?” dedi Peter Lake, bir grup ışığın altındaki boş alanı işaret ederek. “Çocuk hastaydı; aşağı yukarı şu boyda, zar zor görüyordu, korkunç büyük bir kafası ve şişmiş bir kafatası vardı?”</p>

  <p class="block_11">“Dedim sana, herkes gitti. Fakat çocuk anlattığın gibiyse, onu hastaneye götürmüş olabilirler.”</p>

  <p class="block_11">“Hangi hastane?”</p>

  <p class="block_11">“Adalara hizmet veren hastane, onlara da hizmet veriyordu; Printing House* Meydanındaki hastane.”</p>

  <p class="block_11">“Fakat orası Manhattan’da.”</p>

  <p class="block_11">“Ambulanslar köprüden geçip gidiyor.”</p>

  <p class="block_11">____________________</p>

  <p class="block_11">*Çevirmenin Notu: İngilizce, basımevi, matbaa anlamında***</p>

  <p class="block_3"> </p>

  <p class="block_11">Printing House Meydanındaki hastanenin morgu, alt bodrumda, bir havalandırma bacası bile olmayan, penceresiz bir odaydı. Yanan spot ışıkların altında elli tane otopsi masası vardı ve her birinin üstünde ebedî istirahatine göçmüş ruhların bedenleri uzanıyordu.</p>

  <p class="block_11">Bazılarında, on kadar çocuk, yan yatırılıp masanın bir ucundan öbürüne kadar, çürüğe çıkmış pistonlar gibi dizilmişlerdi. Her yaştan ve her renkten ceset vardı: erkekler, kadınlar, çocuklar; at kadar büyük ve bir bohça kadar gevşek kimsesizler; kol gücüyle çalışırken ölümle katılaşanlar; üzerinde gram et bulunmayan kızlar; son işi on sent büyüklüğünde bir kurşun deliği edinmek olan cürümkârlar; başı kendine odanın öbür tarafından bakan, kafası kesilmiş bir Doğu Kızılderilisi; şaşkınlık ve acı ifadeli suratları olan küçük çocuklar; sonlarının burası olacağını asla akıllarına getirmemiş erkek ve kadınlar; yüzlerindeki son ifade, bir hayret ifadesi olan bedbaht insanlar.</p>

  <p class="block_11">Kan lekeli önlüğü içinde bir doktor, masadan masaya geçerek, bir baş üstü rayından çektiği konuşma ağızlığından ses borusuna konuşarak bulgularını not ettiriyor, bazen incelemek veya kesmek için cesedin üstüne eğiliyordu. Peter Lake, kapıda, hareketsiz dikiliyor; ne içeri girebiliyor ne de çekip gidebiliyordu. Ölülerin gözleri rastgele bir yerlere ve her yere baktığı için insanın, üzerine ölü gözü dikilmemiş bir nokta bulması güç görünüyordu.</p>

  <p class="block_11">“Hiç şüphesiz birini arıyorsun,” dedi doktor, hiç başını kaldırmadan, Peter Lake’e. “İhtimal ki aradığını burada bulamayacaksın. Nedenini bilmiyorsan, ben sana söylerim.” Doktor, sanki hâlâ boruya konuşuyormuş ve Peter Lake de söylenmesi, not edilmesi ve incelenmesi gereken bir şeymiş gibi konuşuyordu. “Buradaki insanların hiçbirinin onları arayıp soracak kimseleri olmaz. Bunlar ihmal edilen, göz ardı edilen insanlardır. Ebeveynleri, çocukları, kardeşleri, arkadaşları nerede? Ya buradalar ya buradaydılar ya da yakında burada olacaklar. Hâlâ nefes alabilen yakınlarının, gelmek zorunda olmadıkları sürece bu binanın yakınına sokulacaklarını mı sanıyorsun? Onları buraya bocurgatla bile getiremezsin.”</p>

  <p class="block_11">Peter Lake’in hiçbir şey söylememesi, doktoru konuşmaya teşvik etti. “Belki de kanıt toplamaya çalışan reform gruplarındansındır.”</p>

  <p class="block_11">Peter Lake’e baktı ve ifadesinden ve görünüşünden, öyle olmadığı sonucuna vardı. “Buraya gelip fotoğraflar çekerler. Burada heyecanlanıp gerildikleri için buraya geliyorlar. Bu ezik cesetler için hissettikleri merhamet ve haksızlık karşısında öfkelenmekten, dehşetli bir keyif alıyorlar; bu onlara lunaparktaki hız treni gibi geliyor. Öyle olduğunu biliyorum,” dedi, yeniyetme bir kızın karnında bir kesik açarken, “nedenini sana da söyleyeyim. Sürekli burada olduğum ve her gün bunlardan ellisiyle ilgilendiğim için onlardan her biri için bir şey hissedemiyorum. Ben tanrı değilim. İçimde o kadar büyük bir şey yok. Kadınlara yardım kuruluşları ve sosyal eleştirmenler, benim yenilebilir olmayan hiçbir eti iplemediğimi hemen anlıyorlar ve istedikleri de bu. Kendilerinin, yardım etmeye çalıştıkları sefil piçlerden daha iyi durumda olduklarını biliyorlar ama asıl keyif aldıkları, kendileri kadar ‘merhametli ve sevecen olmayan herkesten daha iyi olduklarını düşünmek.” Tekrar Peter Lake’e döndü. “Bu kelimelerin dudaklarından ne kadar sık döküldüğünü fark ettin mi hiç? Onları sopa gibi kullanırlar. Dikkatli ol.”</p>

  <p class="block_11">Her günkü programının bir parçası olarak bir sonra yaptığı şey Peter Lake’in dehşet içinde gözlerini kapamasına sebep oldu. Fakat doktor, parlayan elleriyle hiçbir şey olmamış gibi işine devam etti. “Buraya sadece kendi çıkarları için geliyorlar; bunu yapmayı çok sevdikleri aşikâr. Büyük ironi ve mükemmel espri şu ki en talihsiz garibanların, bu kendine hizmet eden yüz karalarının onları müdafaa ettiklerini sanmaları. Ne müdafaa ama! Yoksullardan besleniyorlar; önce maddeten sonra manen. Fakat bir bakıma iki taraf da birbirini hak ediyor; çünkü ahlaksızlık ve aptallık birlikte yürüsünler diye yaratılmışlar. Bunu biliyorum, çünkü ben de yoksuldum. Fakat roket gibi fırladım ve bütün bu işler nasıl dönüyor biliyorum. Her zaman senin yanında olanlar veya öyle olduğunu düşünenler seni baskı altında tutarlar. Yaptıkları her şey seni baskılamak içindir. Her sebeple seni affederler. Soy, tecavüz et, talan et veya öldür, seni sana karşı savunurlar. Bütün kusurlarını, başarısızlıklarını ve hatalarını anlayışla karşılarlar. Mükemmel değil mi? İlelebet böyle gidebilirsin. Umurlarında mı ki? Pardon, umurlarında tabii; böyle olmasını isterler çünkü.”</p>

  <p class="block_11">Kısa bir kesik açmak için eğildi: saç kılı kadar ince bir kesik, daha yeni içini boşalttığı sıska bir sarışın kızın göğsüne.</p>

  <p class="block_11">“Bu yoksullara hizmet etmeye çalışanlar, eğer ortada hiç yoksul kalmasa, nasıl yaşayacaklardı acaba? Gerçeği anlayıp görmekten aciz bütün insanlardan farklı düşünmeme sebep olan şey, bir gün, bendeki hemen her şeyden nefret eden ve bana bunu söyleyebilecek kadar cesur bir adamla yüz yüze gelmemle oldu. Kelimelerini çok iyi hatırlıyorum. Dedi ki: ‘Yaptığın şey berbat bir iş. Genç yaşta ölmen için mükemmel bir yol. Bundan sonra mutlu mesut yasamak istiyorsan, doğru şeyi yapmayı öğrenmek zorundasın.’”</p>

  <p class="block_11">Doktor yaptığı işi bıraktı, kollarını iki yanına sarkıttı ve dosdoğru Peter Lake’e baktı. “Yoksullardan nefret ediyorum. Kendilerine ne yaptıklarına bak hele. Bu hâlde olmaları gerektiğini düşünmüyorsan, onlardan nefret etmekten başka ne yapabilirsin?”</p>

  <p class="block_11">Elindeki neşteri bırakarak, biraz düşündü. “Affedersin,” dedi.</p>

  <p class="block_11">“Bazen, dirilere de ölülere konuştuğum gibi konuşuyorum. Belki beni sandığımdan çok daha iyi anlıyorlardır. Ama sen birisini arıyordun. Yoksa neden burada olasın?”</p>

  <p class="block_11">Peter Lake başını aşağı yukarı salladı.</p>

  <p class="block_11">“Yaşı?” dedi doktor.</p>

  <p class="block_11">“Çocuk.”</p>

  <p class="block_11">“Cinsiyeti?”</p>

  <p class="block_11">“Bilmiyorum. Oğlana benziyordu galiba.”</p>

  <p class="block_11">“Irkı?”</p>

  <p class="block_11">“İrlandalı veya İtalyan, sanırım.”</p>

  <p class="block_11">“Bunlar ırk değil. Nereden geldi?”</p>

  <p class="block_11">“Adalardan.”</p>

  <p class="block_11">‘Artık oradan buraya gelen olmuyor. Sanayileştikleri için değil. Nüfusun bir kısmı yok oldu.”</p>

  <p class="block_11">“Bu dediğim ondan önceydi.”</p>

  <p class="block_11">“Yirmi yıl önce mi?”</p>

  <p class="block_11">“Evet, öyle.”</p>

  <p class="block_11">“Belki, belki... Yirmi saat önce bu yerden geçmiş birini bulmana yardım edebilirdim, o da belki. Fakat yirmi gün önce dersen edemem, yirmi hafta dersen edemem ve bu şartlar altında yirmi ay dersen imkânsız derim. Yirmi yıl ne demek? Komik bir şey soruyorsun âdeta. Kansas’taki bir buğday tarlasına gidip, sen oraya varmazdan iki on yıl önce başağından düşmüş bir tek tohumu araşan daha iyi. Nesiller, hiç anımsanmadan doğuyor ve ölüyor. Herkes unutuluyor. Sanmıyorum ama eğer aradığın çocuğun ebeveyni hayattaysa, onların da o çocuğu unuttuklarını sana garanti ederim. Bak, ortalıkta çocuk fahişeler var; bir-iki tane değil, düzinelerce. Onlar yaşıyor, tabii buna yaşamak dersen; fakat ortalama on dokuz yaşına gelene kadar yaşıyorlar. Sonrası, aşırı miktarda kokain veya frengi veya bir bıçak. Seni, sadece bulabildiğimiz parçaları sakladığımız odaya götüreyim mi? Veya nehirde iki ay kalmış kadavraların veya yıllarca bir delikte bulunmayı bekleyerek kalmışların odasına? Bu hastanede bu manzaraların tekrarlandığı yarım düzine kadar diğer odaları da göstereyim mi? Ya diğer hastanelerin odaları? Printing House Meydanı hastanesi küçük ve yavan kalır. Şehir dışındaki özel kurumlarda bile tam bunun gibi bir gösteri seyredebilirsin: yılların beyhude zevklerinin içinde kabarıp leş kokulu çürüme gazlarına dönüşerek şişmiş obez bir kadavradan daha iğrenç bir şey yoktur. Şehir bir kuşatma altında yanıyor. Hepimiz öyle bir savaşın içindeyiz ki herkes ölüyor ve hiç biri anımsanmıyor.”</p>

  <p class="block_11">“Eğer her şey anlattığınız gibiyse,” diye sordu Peter Lake, “peki, ne yapmalıyım o zaman?”</p>

  <p class="block_11">Çok sevdiğin biri var mı?”</p>

  <p class="block_11">“Evet.”</p>

  <p class="block_11">“Bir kadın mı?”</p>

  <p class="block_11">“Evet.”</p>

  <p class="block_11">“O zaman evine, onun yanına git.”</p>

  <p class="block_11">“Peki, o zaman onu kim hatırlayacak?”</p>

  <p class="block_11">“Hiç kimse. Anlaman gereken de bu. Onun için yapman gerekeni şimdi yapmalısın.”</p>

  <p class="block_3"> </p>
</body>
</html>
