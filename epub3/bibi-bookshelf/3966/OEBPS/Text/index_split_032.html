<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_8" id="calibre_pb_31"> </p>

  <p class="block_3"> </p>

  <p class="block_3"> </p>

  <h2 class="block_10">TUTUŞAN ŞEHİR</h2>

  <p class="block_11">İlk başlarda ne itfaiye teşkilatı ne de polis, bir sorun olduğunu anlamadı.</p>

  <p class="block_11">Bir kilometre yüksekliğindeki kulelerin gözlem güvertelerindeki konuklar, sonsuz bir uzaklıktaymış gibi görünen mesafelerin ilerisindeki alev sütunlarını görebiliyorlardı. Buna rağmen yüksek yerlere çıkan her konuk gibi, onlar da yerdeki durumun normal olduğunu farz ediyorlardı. Ama felç olmuş gibi Jackson Mead’ın dikkate şayan eylemlerine odaklanmış olan resmî görevliler, yoksullar şehrinin üzerinden yükselen bu alev sütunlarını fark edemediler. Üstelik yoksullar şehrinde yangın olması duyulmadık bir şey değildi. Kendi kendini kundaklayan ve kendi kendini tüketen bu alevler, yazın da kışın da için için yanardı. Ama bu kez, alevler hem çok yüksekti hem de her zamankinden farklı olarak pek çok yerden birden yükseliyordu.</p>

  <p class="block_11">New York’un geri kalan bölümlerinde yaşayanlar, soğuktan kaçmak için, çocukların oynadığı ve kış yorgunu köpeklerin ocak başında uyuduğu konforlu evlerine kapanmışlarken, yoksullar şehrinin sokaklarına bir ordu girdi.</p>

  <p class="block_11">Noel’den iki-gün önce, genç erkekler ve kadınlar Plazada dans ederlerken, limandaki vinçler gürüldeyerek çalışıyordu. Brooklyn ve Queens’e giden köprüler akşam trafiğiyle ışıl ışıldı ve fabrikalar ritmik çalışmalarına geri dönmüşlerdi. Hiç uyumayan avukatlar, evlerine götürmek üzere tonlarca bulgu ve yönetmelik toparlamış, yirmi dört saat bunlar hakkında tartışmalar yapıyorlardı. Tamirciler ise üstlerindeki şehri aydınlatmak ve ısıtmak için yerin altındaki borular ve kablolarla savaş ediyorlardı. Bunlar, zırhlı araçlarla yapılan bir savaştaki tankçılarınkine benzer bir azimle hareket ediyorlar, patlama ve yangın tehlikesiyle karşı karşıya kalarak üç metre boyundaki devasa İngiliz anahtarlarını döndürmeye, çılgınlar gibi yeri kazmaya çalışıyor ve karanlık tünellerin içinde, kirli ve zamanının ötesindeki yüzlerinin alnında madenci fenerleri taşıyan ekipler ve müfrezeler hâlinde koşturuyorlardı. Polis, şehrin farklı yerlerindeki ölümle sonuçlanan olaylarla boğuşuyor; döviz simsarlarının her biri ellerinde altışar telefon tutuyor; sabit lambaların oluşturduğu binlerce berrak ışık havuzunun altındaki kitaplarının üzerine eğilmiş olan bilim adamlarının her biri, kütüphanenin aynı odasında olmakla birlikte, okudukları kitaba göre binlerce farklı yerde bulunuyordu. Ve bazıları da Plazada dans ediyordu. Bunlar, beyaz veya somon pembesi giysiler içindeki kadınlar ile kuşaklı siyah beyaz takımlar giymiş erkeklerdi. Saçları dökülmeye yüz tutmuş, kalem bıyıklı ve şaşırtacak kadar hovarda suratlı kemancılar, sütunlu avluyu müzik sesiyle dolduruyorlardı. Sütunlardan ve tavandan sarkan pembe ve altın rengi şeritler ve flamalar, dans edenlere bir yaz havası yaşatıyordu. Sandalyelerin arkaları kunduz, vizon ve diğer kürklerle kaplıydı ve dokunduğunuzda, sanki soğuk nedir bilirlermiş gibi onların bile elinize soğuk geldiğini fark edebilirdiniz. Dışarıda, atlı arabalar hızlı hızlı geçiyordu ve kuzeyden gelen savaşçı rüzgârlar, buz sarkıtlarıyla kaplı ağaçları kristal çanlar gibi sallıyordu. Bu, güzelliğin ve güzel anın, sağlığın, dansın ve neşenin ta kendisinin oluşturduğu yumak, az sonra çözülecekti.</p>

  <p class="block_11">Yoksullar şehrinde, sokakların ve yolların eriyip gittiği ve geriye sadece çukurlarla ve deliklerle dolu çay renkli bir çayırların kaldığı bir yerlerde, hayatlarını yıllardır bir dükkân işleterek kazanan yaşlı bir adam ve karısı vardı. Dükkândaki raflar hemen hemen bomboştu ama arada bir birkaç torba şeker ve pirinç, meşrubat şişelerine doldurdukları gaz yağı, ikinci el bazı eşyalar ve pörsümüş ve paralanmış birkaç sebze stoklamayı başarıyorlardı. Tek göz odalarını sığırdan elde edilen don yağı ve atık yağ ile aydınlatıyorlardı. O kış çok soğuk olunca, yaşlı adam ve kadın, bütün giysilerini üstlerine geçirdiler ve dükkânın arka tarafına, ev yapımı çuvaldan bir perdenin arkasına sığındılar. Yaşlı adam bazen odun parçalan bulmak için dışarı çıkıyor ve bunları bir kahve tenekesi içinde yakıyordu.</p>

  <p class="block_11">Titreyemeyecek kadar çok üşüyorlardı; dudakları mosmor kesilmişti ve sanki soğuğu rahatsız etmemek için yerlerinden bile kıpırdamıyorlar ve yaşamalarına izin vermesini umuyorlardı. Bu soğuk dalgası geçip gitmedi ve onlar öldükten çok sonra bile devam etti ama onların ölümü soğuktan olmadı. Tam tersine sıcaktan oldu.</p>

  <p class="block_11">Plaza’daki dans doruğuna ulaştığında ve çıplak omuzlu kadınlar şehvetli bir uyumla vals yaparken, yaşlı adam ve yaşlı kadın yarı dalga köpüğü ve yarı yangın sesine benzer bazı seslerin başlangıcını duydular. Rüzgârın sesini ve orman yangınlarından kaçan hayvanlar gibi insanın yüreğini titreten koca adımlarla sağa sola koşturarak kaçan insanların gürültüsünü de duydular. Daha sonra gruptan kopan insanlar geldiler. Biri dükkânın kapısını vurdu. İhtiyar adam yutkundu, hareket etmeye korkuyordu. Karısı ona baktı ve ağlamaya başladı. Gözyaşları suratından aşağıya şıpır şıpır, damla damla akıyordu. Gözyaşları daha giysisinin üzerine düşemeden, ön kapı itilerek açıldı ve zemine çakıldı. Göz açıp kapayana kadar içeriye elli kişi girmişti. Rafların üzerindeki her şey bir anda yok oldu. Daha sonra rafların kendileri de duvardan söküldü. Ayakta duran ne varsa, tekmelenerek yere yıkıldı. Kutular ve sandıklar tavanlara fırlatıldı ve duvarlara çarparak yere düştü, yanan meşaleler tahtaları tutuşturdu; barakaları yanmaya başladığında ve kalabalık dışarıya çıkmak üzereyken, biri çuvaldan perdeyi de aşağıya çekti.</p>

  <p class="block_11">Yarım düzine adam, dükkân sahiplerinin ses çıkarmadan odanın bir köşesinde duruyor olmasından alınmış olmalılar ki onları da ateşe verdiler. Giysileri yanarken, onlar da don yağı gibi yandılar.</p>

  <p class="block_11">Her şeyi alevler yuttu; dükkânın tekdüze içi, beyaz ve gümüş rengi bir fırın hâlini aldı. Çatının bel veren kirişlerinin altında, yukarıya doğru bir kemer hâlinde yükselen altın renkli bir ateş baloncuğu oluştu. Uzaktan bakınca bu, fırıl fırıl dönerek çatıdan çıkan ve bir kıvılcım yatağı üzerinde birkaç saniye dans eden ince bir sütun gibi görünüyordu.</p>

  <p class="block_11">Yoksulluğu ışıksızlığından belli olan bu karanlıklara gömülmüş manzaranın bir ucundan bir ucuna kadar parlayan minik sütunlar, zaman zaman birbirleriyle birleşerek oraya buraya fışkıran kitlesel yangınlar hâline geldiler ve arazinin her bir köşesine yayıldılar.</p>

  <p class="block_11">Tahtaları, ağaçları, durgun dere kollarının ve pis kokulu kanalların kıyılarındaki yağa bulanmış toprakları aramak için en uç köşelere kadar girdiler.</p>

  <p class="block_11">*</p>

  <p class="block_11">Jackson Mead, limana bakan aydınlatılmamış bir odada, hiç sesini çıkarmadan oturuyordu. Nihai gözlem noktası olarak, kendine çok daha yükseklerde bir yer seçebilecekken, orta boy bir binanın otuzuncu katını seçmişti. Ama tanık olmayı umduğu şey göz önüne alındığında, otuzuncu katta veya on beş kilometre ötede olmasının hiçbir önemi yoktu. Ve bu, ne çok yüksek ne de çok alçak olan konum, onun için çok uygundu. Onun her zaman şifreli olarak söylediği bir şey vardı: “Tüm çağların en yüksek süratle geçtikleri yerler, orta boy kapılardır.” Ne Mootfowl ne de Mr. Cecil Wooley, onun ne demek istediğini tam olarak anlamışlardı ama onun yaptığı her şeyin, amacını yansıttığını biliyorlardı. O yüzden onun orta katlardan birini seçmeye karar vermiş olması, hiç şüphe yok ki binlerce yılda evrimleşmiş ve kökeni güneşi bile zifirî karanlık bırakacak kadar parlak olan bir yerden fırlatılan devasa, parçalanmış ve alevlerle süslü bir şeyin havanın içinde dönmeye başladığı o büyük olayla bağlantılıydı.</p>

  <p class="block_11">Üretmiş olduğu makine artık onun kontrolüne ihtiyaç duymuyordu, aşağıda çiçek vermekte olan o nefes kesici hiyerarşiyi seyretmesi yeterliydi. Binlerce idareci, binlerce güçlü ekrana bakıyordu. Onlar da sırasıyla üst denetçiler, kaptanlar ve kaptanların kaptanı tarafından kontrol ediliyorlardı. Yirmiden fazla yeraltı odasında Ve gemilerdeki kristal kulelerde, çalışmalar son süratle derliyordu.</p>

  <p class="block_11">Zemin mükemmel bir şekilde hazırlanmıştı.</p>

  <p class="block_11">Jackson Mead özenle korunan sığınağının dinginliği içinde, planının uygulanmakta olduğunu görüyordu. Cecil Mature ve Mootfowl bazen ona yaklaşıp sessizce birkaç söz söylüyorlardı. Ama o, vaktinin çoğunu, vinçlerinin ve gemilerinin limanı saran buzun üzerinde verdikleri inşaat savaşında, ne kadar seri ateş etmekte olduklarını seyretmekle geçiriyordu.</p>

  <p class="block_11">Mootfowl, hafif duman renkli cam duvarların arasından, dışarıda bir yandan bir yana gidip gelen ışıkları seyreden Jackson Mead’ın yanına geldi. “Şehir başıboş takılmaya başladı,” dedi sessizce.</p>

  <p class="block_11">“Genel bir başkaldırma var.”</p>

  <p class="block_11">“Nerede?” diye sordu Jackson Mead, son derece sakin bir şekilde.</p>

  <p class="block_11">“Yoksullar şehrinin uzak köşelerinde, elli kilometre kadar dışarıda ama ben konuşurken muhtemelen bu elli kilometre hattı da geçersizleşmiştir.”</p>

  <p class="block_11">“Kütlesel yangınlar var mı?”</p>

  <p class="block_11">“Ufak tefek var, orada burada. En yüksek kulelerden bakınca, dış kemerler yanan anızlar gibi görünüyor veya yavaş ilerleyen bir otlak yangını gibi.”</p>

  <p class="block_11">“Birkaç gün içinde,” dedi Jackson Mead, “bu pencerelerin dışında da bulutlara kadar yükselen alev sütunları yükselecek ve gökyüzü, dumandan simsiyah olup tonozlu bir tavan gibi ağırlaşacak.”</p>

  <p class="block_11">“Yeni belediye başkanına haber vermemi ister misiniz?”</p>

  <p class="block_11">“Bilmiyor mu ki?”</p>

  <p class="block_11">“Görebildiğimiz kadarıyla, bilmiyor.”</p>

  <p class="block_11">“O zaman, hayır. Bırakalım kendisi öğrensin.”</p>

  <p class="block_11">“Eğer ona haber verirsek, olayı durdurabilir.”</p>

  <p class="block_11">Jackson Mead başını sallayarak, astına döndü. “Doktor Mootfowl,” dedi, “çok yakınlarına gelmekle birlikte, daha önce hep başarısız olduk; bunun nedeni de bu işin ilmini bilmememiz değil, koşulların uygun olmamasıydı.”</p>

  <p class="block_11">“Efendim?”</p>

  <p class="block_11">“Tanrı’nın lütfü için harika bir şekilde okuduğunuz duaların biriktiği ve çoğaldığı bir gerçek, Reverend Mootfowl; şimdi bu duaların, giriştiğimiz işin başarıya ulaşmasına izin verecek olayı tetiklemeleri gerekiyor. Köprümüz yay gibi yükselmeye hazır. Ancak karşı kıyıya daha yaklaşmamızı sağlayacak bir şey olmazsa, hiç şansımız olmayabilir.”</p>

  <p class="block_11">“Yangın mı demek istiyorsunuz”</p>

  <p class="block_11">“Yangının kendisini değil ama onun içinde oluşacak şeyi kastediyorum. Yüksek enerji ve ayrışma, ışığın ve ateşin soyutlamaları ve bunların insan ruhunu dürtülediği aşırı uçlar, çok güzel olsalar da bizim mekanizmalarımızı gölgede bırakıyor. Şehir yanacak; çünkü o vaktini doldurdu. Dünyadaki her şey Mootfowl, sevgiye veya kavgaya dayanıyor. Bunlar alev hâline gelecek kadar ısındıklarında, yükselir ve birleşirler. Yangınlar insan ruhunu en yüksek lütuf düzeyine getirdiği an, biz de köprümüzü fırlatacağız. Ne kadar becerikli olursan ol dostum, aklını çelmediğin takdirde bir atı açık bir çayırda iple yakalayamazsın”</p>

  <p class="block_11">“Anlıyorum,” dedi Mootfowl.</p>

  <p class="block_11">Cecil Mature gölgelerin arasından çıktı. “Yangınlar otuz beş mil sınırına geldi,” diye rapor verdi. “Nasıl bu kadar süratli yayıldıklarını kimse bilmiyor.”</p>

  <p class="block_11">“Peter Lake’ten ne haber?” diye sordu Jackson Mead, gözlerini ilk kez seyrettiği manzaradan ayırarak.</p>

  <p class="block_11">Cecil hayır der gibi başını salladı ve çekik gözlerini yumdu.</p>

  <p class="block_11">Önce homurdandı, sonra hapşırdı. “Hiçbir iz yok.”</p>

  <p class="block_11">*</p>

  <p class="block_11">Abby o kadar uzun bir süredir hareketsiz yatmıştı ki annesi bile onun öldüğünü, yatağının yanındaki monitörün üzerinde düz bir Çizgi belirip, hemşirelerin ve doktorların koşarak odaya gelmelerine neden olan bir alarm sesi çıktığı vakit anladı. Tüm çabalarına ve sessizce dönen tekerlekler üzerinde getirilen makinelere rağmen Abby Marratta canlandırılamadı. Belli ki en sonuncusuna uzun süredir bağlı olduğu makinelerden bıkmıştı.</p>

  <p class="block_11">Hayati fonksiyon monitörünün elektronik iniltisi Virginia’ya dünyanın sonunu haber veren bir müzik gibi geldi. Makineler fişten çekildikten, odadan çıkarıldıktan ve kızının üstü bir çarşafla örtüldükten sonra bile bunu duymaya devam etti.</p>

  <p class="block_11">Mrs. Gamely başını eğmiş ağlıyordu. Birkaç yıllık bir ömür gem çirmiş olan küçük bir çocuğun kendisinden önce ölmüş olduğuna bir türlü inanamıyordu. Bu olay onun, kesinlikle torununa ait olduğuna inandığı bir gelecekle ilgili görüşleriyle hiç uyum içinde değildi.</p>

  <p class="block_11">Virginia nefes almakta zorlanıyordu. Bundan böyle tek bir saniyeyi bile kedersiz veya dehşetten uzak geçirebileceğini düşünemiyordu.</p>

  <p class="block_11">Abby’yi örten örtünün üzerindeki basit motiflere bakıp, onlardan bir anlam çıkarmaya çalıştı ama hiçbir şey öğrenemedi.</p>

  <p class="block_11">Saniyeler, dakikalar ve daha sonra da ne geri gelme ne yükseliş ne de herhangi bir mucizenin gerçekleşmediği, sadece hareketsiz bir sessizlikle dolu, uzun saatler geçti.</p>

  <p class="block_11">Sonra gözlerinin önüne yoğun ve parlak bir resim geldi. Dünya, telafisi imkânsız bir grilikte olması gerekirken, böylesine canlı bir imaja sığındığı için kendinden utandı. Bu, derin konulu ve sıkıcı bir vaaz verilirken kilisede gülmek gibi bir şeydi. Onu uyanıkken rüya görmüş gibi başka bir dünyaya götüren güzel ve baş döndürücü bir şey gördü. Sıcak ve muhteşem bir yazdı. Limanın üzerindeki sis öyle kalın ve sıcaktı ki her şey mürekkep balığı rengine ve siyaha bürünmüştü. Kendisi beyaz olan bu şey ise tam tersine, olağandışı bir güçle parlıyor ve güneşin şımarttığı bir büyü içinde yüzüyordu. Koyu renkli bacası olan bir feribot, sislerin arasından çıktı ve Battery’nin az ötesinde, badanalanmış gibi duran palamarların yakınına, daha da yakınına geldi. Virginia gözlerine inanamıyordu. Bu bir rüya değildi. Hayatında hissettiği her şeyden daha güçlü bir şeydi bu. Güneşin konumundan ve sıcaktan, Temmuz ayında olmaları gerektiğini biliyordu ama geminin perdahından ve saygınlığından, şu anda liman donmadan önce suyun üzerinde artık müzeye gitmeleri gerekir gibi topallayan ve dilenenlerden çok farklı olan mavnalardan da belli olduğu üzere, doksan veya yüz yıl öncesini görüyordu. Feribotun yolcuları güvertelerin üzerinde duruyorlar ve sessizce bir Temmuz sabahına iniş yapmak ister gibi ve sanki kendileri dümendeymiş gibi dikkatle teknenin iskeleye yanaşmasını seyrediyorlardı. Karahindiba çiçekleri gibi uçuşan ve kenarları deniz kabuğu şeklinde fistolanmış düzinelerle güneş şemsiyesi, sabırsızlıkla titreşiyor ve nazikçe havayı yelpazeliyordu.</p>

  <p class="block_11">Ceketsiz erkekler, özenle ütülenmiş keten ve pamuklu gömlekleriyle beyaz fanuslar gibi parlıyorlardı. Mağrur bir tavırla, pek de mükemmel olmayan yanaşmayı protesto eder gibi, iskeleden kaptan köşküne bakıyorlardı. Ama feribot daha sonra karaya hafifçe vurdu, motorlar sustu ve gemi sanki rahat bir nefes alıyormuş gibi sintine borularından sular fışkırdı. Berber aynası şeklindeki kapılar, sağlam metal levhaların üzerine indi ve herkes Virginia’nın önünden geçmeye başladı. Virginia ise gözlerini kalabalığın arka taraflarındaki kim olduğunu bilmediği veya tanımadığı genç bir kadına dikmişti. Yine de, en fazla on beş veya on altı yaşlarında olan bu narin ve güzel kızın rampanın üzerinden ve terminalden geçmesini izledi. Bu kızın orada mevcut olması bile Virginia’yı derinden etkiliyor ve mutlu ediyordu. Genç kız sonra, Virginia’nın geçme izni olmayan bir dizi demir kapıdan geçti ve ışığı, karnı hiç doymayan bir grup kemirgen gibi yazın coşkusuyla cıvıl cıvıl sesler çıkaran kuytu ve yüksek kanyonlarda kayboldu. Kız ortadan kaybolurken Virginia dizlerinin üzerine çöküp ağlamak istedi; çünkü kız gözlerinin önünde olduğu müddetçe ve beyaz bluzu dans eden gerçek dışı bir nokta gibi görünene kadar, Virginia bir cömertlik ve şükran duygusuyla dolup taşmıştı. Ama örtünün altında yatan minik şekle bakmak ona korkunç bir acı veriyordu. Zihnindeki o güçlü ve güven veren berrak imaj ile Abby’nin ölmüş olduğu gerçeğinin arasındaki çelişkiye dayanamıyordu.</p>

  <p class="block_11">Hardesty’ye ihtiyacı vardı. “Allah aşkına,” diye geçti aklından.</p>

  <p class="block_11">Hardesty neredeydi?</p>

  <p class="block_11">*</p>

  <p class="block_11">“Biliyor musun,” dedi Hardesty, Peter Lake ile birlikte karanlık bir metro tünelinden geçerken soğukta buğulanan nefesler arasında, bu küçük jetondan satın alırsan, sadece metroyu kullanma hakkından daha fazlasına sahip olursun.” Biliyorum,” dedi Peter Lake. Çaba sarf etmeden koşuyordu; arasından gelen Hardesty ona güçlükle ayak uyduruyordu.</p>

  <p class="block_11">“O zaman bunu neden yapıyoruz?”</p>

  <p class="block_11">“Onları görmedin mi?”</p>

  <p class="block_11">“Kimleri?”</p>

  <p class="block_11">“O siyah paltoluları!”</p>

  <p class="block_11">Hardesty nefes nefese kalmıştı. Bir olimpiyat atletinin dublörüne benzeyen bu mekanik adamla sohbet etmek kolay değildi. Hiç çaba sarf etmeden koşuyor, sadece yanındaki arkadaşının hatırı için yavaşlıyordu. “O kısa boylular mı?” diye sordu Hardesty.</p>

  <p class="block_11">“Evet, öldüren, soyan ve yangın çıkaranlar. Tam arkamızdalar.”</p>

  <p class="block_11">Durdular. Birkaç derin nefes aldıktan sonra Hardesty kulak kabarttı ve yüzlerce farenin sessiz ayak seslerine benzer gürültüler duydu. Sonra, tünel çıkışındaki ışıkların önüne geçen Güdük Kuyruklar Çetesinin yeri dalgalandıran adımlarını hissetti.</p>

  <p class="block_11">“Bunlar her zaman ve her yerdedir,” dedi Hardesty. “Ama bazen ortadan kaybolurlar. Onların var olmalarından memnunum. Peşimden geldiklerinde, asla yapamayacağımı sandığım şeyleri yapmama neden oluyorlar.”</p>

  <p class="block_11">“Onları ben de Coheeries’de gördüm,” dedi Peter Lake. “Burada olduklarını bilmiyordum ama anlamış olmam gerekirdi; çünkü bunlar, bir kinle bir yerlere gidiyor gibiydiler ve insanlar genellikle intikamlarını New York’ta alırlar.”</p>

  <p class="block_11">“Coheeries,” diye tekrarladı Peter Lake, “Bu bana tanıdık geliyor ama nasıl olduğunu size söyleyemem.”</p>

  <p class="block_11">“Penn ailesinin orada bir yazlık evleri var.”</p>

  <p class="block_11">Peter Lake sesini çıkarmadı.</p>

  <p class="block_11">“Harry Penn,” dedi Hardesty, “bizim patronumuz.”</p>

  <p class="block_11">“Hiç karşılaşmadım,” diye yanıtladı Peter Lake. Sesindeki asabiyet kendini de şaşırtmıştı.</p>

  <p class="block_11">Otuz Üçüncü Sokak istasyonuna gelince, platformun üzerine atladılar. Onları görünce şaşıran metro yolcuları, üstlerinde terzilerin, aşınmanın ve zamanın değiştirdiği ve paraladığı, on dokuzuncu yüzyıldan kalma ucuz giysiler olan yüzden fazla Güdük Kuyruk’un kuş lıkırdamasına benzeyen tiz çığlıklarla onların arkasından geldiğini görünce, daha da hayretler içinde kaldılar. Güdük Kuyruklar, pirinç kabzalı, sedef kakmalı bıçaklar ve kabzalarına, insanın ancak bir barda görmeyi hayal edebileceği uzanmış, çıplak kadın resimleri işlenmiş çifteler taşıyorlardı.</p>

  <p class="block_11">Hardesty ve Peter Lake doğrudan Gramercy Parkı’na doğru koşmaya başladılar. Çıkış kapısını açmaları gerekmedi; çünkü kapı, onlar arasından geçerken kaybolmuş ve ancak Güdük Kuyruklar parkın içine girdikten sonra yeniden görünür olmuştu. Güdük Kuyruklar, süveter giymiş bir sansar sürüsü gibi orada hapsolunca, açamadıkları kilide küfretmeye başladılar. Direklere tırmanmak isteyen bazıları da kaymış veya askılarından direklerde asılı kalmıştı. Ama yine de epey kısmı son onarımlardan ve şirketlerin yeni karargâhı hâline geldikten sonra seçkinleşen Madison Meydanına doğru kayan kovalamacayı devam ettirmek için aralardan veya altlardan kendilerini sıkıştırarak geçmeyi başardılar; yan duvarları cıva gibi parlayan binaların arasındaki bakır rengi, eski geçiş köprülerinin altından ve zamanı, göz kamaştırıcı beyaz ve kırmızı renkli yaban mersinleriyle gösteren koca saatlerin yanından koşarak geçtiler. Hardesty şimdi ısınmıştı ve Peter Lake’in uzun ve hafif adımlarına artık o da kendi hafif adımlarıyla eşlik edebiliyordu.</p>

  <p class="block_11">Güdük Kuyruklar Çetesinden kurtulmak için Village’ın içinden bir çember çizerek geçmeyi düşündüler. Ama nereden dönerlerse dönsünler, Güdük Kuyruklar havayı kirleten ve caddeleri bir uçtan diğer uca görmeyi engelleyen, her yerde hazır ve nazır olan acı bir duman gibi önlerine çıktı. Güdük Kuyruk gözcüleri hemen diğerlerine haber veriyor ve tilki avı yeniden başlıyordu. Ama bu av, borular öttürülerek veya kırmızı binicilik kıyafetleri giyerek değil, ulumalarla, genizden gelen tuhaf seslerle, helyum gazı gibi yayılan Çığlıklarla, cadı haykırışları ve cüce iniltileriyle yapılıyordu.</p>

  <p class="block_11">Peter Lake bir teklifte bulundu. “Bak,” dedi, “bunlar, her tarafta Ve her yerdeler ve her zaman da öyle olacaklar. Ve kabul ediyorum ki bu çok ürkütücü olabilir. Ama ben ne vakit onlarla mücadele ettiysem, hep kazandım; giderek bu işte daha da iyi oluyorum. Şu anda peşimizde bunlardan elli tane kadar var. Bugüne kadar elli tanesiyle bir anda uğraşmadım ama gökyüzünün gerisine çıktığım vakit ellerimle bir şeyler yapabileceğimi fark ettim, fizik kuralarına bağlı olmayan, çok hayret verici bir şey.</p>

  <p class="block_11">“Ben bir makinistim ve evrensel oranlara ve asla yıkılamayan kanunlara uygun çalışırım. Ama son zamanlarda çok tuhaf şeyler oldu. Fizik kanunları değişmez ve bunları kısaltmak da mümkün değildir ama onların uygulanma yöntemlerindeki çeşitlilikler hakkında hâlâ çok az fikrimiz olduğunu düşünüyorum. Diğer bir deyişle, mantık yoluyla bu becerileri.. “Sadede gel!” diye yalvardı Hardesty.</p>

  <p class="block_11">“Pekâlâ. Bu ifritleri çekebileceğimiz güzel bir çıkmaz sokak bulmaya ve yapabileceğimi tahmin ettiğim şeyi orada denemeye ne dersiniz?”</p>

  <p class="block_11">“Neden olmasın?” diye yanıtladı Hardesty.</p>

  <p class="block_11">“Başaramazsam bizi öldürür bu kalkık burunlu piçler.”</p>

  <p class="block_11">“Sihrini Vernplanck Mews’da deneyelim,” dedi Hardesty. “Orası hem geniş hem de çıkmaz sokak”</p>

  <p class="block_11">“Bunun sihirle filan bir ilgisi yok,” dedi Peter Lake, çıkmaz sokağa girerken. “Benim anlatmak istediğim şey, yoğun, beklenmeyen, yeniden dağıtım gibi bir şey.”</p>

  <p class="block_11">“Her neyse,” dedi Hardesty, sesi heyecandan çatlayarak, “karşına bir fırsat çıktı işte.”</p>

  <p class="block_11">Güdük Kuyruklar, bir kanyonun açık ucundan gelen koyunlar gibi, ahırların olduğu sokağın sonunda belirdiler ve çıkışı tamamen tıkayana kadar, yavaşça uzayan bir sıra hâlinde dizildiler.</p>

  <p class="block_11">Sonra, aynı yavaşlık ve düzen içinde ilerlediler. Ahırların en ucunda, Hardesty ve Peter Lake, Güdük Kuyruklar silahlarının emniyet mandalını kaldırıp, yaylı bıçaklarını açtıklarında ve boğma tellerinin ve usturaların asık olduğu zincirleri gevşettiklerinde, koca bir kumarhanedeki rulet çarkının dönmesine ve durmasına benzer, metalin metale vurması gibi sesler duydular.</p>

  <p class="block_11">“Pekâlâ,” dedi Peter Lake; açıklamasını sakince yapacağı belli oluyordu. “Gökyüzünün arkasına geçtiğimde şöyle bir şey aklıma geldi...”</p>

  <p class="block_11">“Haydi, yap şunu artık!” diye bağırdı Hardesty, “Profesyonel olmaya gerek yok! Geldiler bile!”</p>

  <p class="block_11">“Onlar yüzünden kaygılanmana gerek yok,” diye fırça attı Peter Lake. “Seyret şimdi.”</p>

  <p class="block_11">Giysisinin sağ kolunu kıvırdı, sol gözünü kapattı, elini kaldırdı ve kolunu bir tüfekmiş gibi Güdük Kuyruklara doğru nişanladı. Sonra havadaki elini bir yumruk hâline getirerek sıktı.</p>

  <p class="block_11">Bir Güdük Kuyruk, aniden silahlarını yere bıraktı ve kendi kendini sıkıştırmaya başladı. Ender görülen ve tedavisi imkânsız bir nöbet geçiriyor gibiydi. Kollarını birer bant gibi bedenine yapıştırmıştı ve havasız kaldığı için mosmor olmaya başladı. Güdük Kuyruklar çok etkilenmişlerdi. Kolunu dümdüz tutan Peter Lake, yumruğunu yukarıya doğru kaldırdı. Kendi kendini sıkıştıran küçük Güdük Kuyruk havaya yükseldi. “Ah!” diye bağırdı Hardesty, zevkten bayılıyormuş gibi.</p>

  <p class="block_11">“Peki,” dedi Peter Lake, daha önceden de takındığı, hiçbir şeyi umursamayan bir lise fen öğretmeni tavrıyla, “şimdi bakalım işe yarayacak mı?”</p>

  <p class="block_11">“Tabii ki yarıyor!” diye bağırdı Hardesty.</p>

  <p class="block_11">“Hayır,” dedi Peter Lake, “bunu diyorum.” Yumruğunu indirdi, Güdük Kuyruk yere yapıştı; sonra hızla kolunu kaldırırken ve hareketinin doruğundayken avucunu açarak, onu havaya fırlattı. Güdük Kuyruk bir roket gibi havaya uçtu. Şişman yanakları ile etli burnunun, Gücünün etkisiyle Budanın kıvrımları hâline geldiği uzaktan bile görülebiliyordu. Şehrin üzerindeki kalın dumanın içinden, arkasında beyaz bir iz bırakarak, vınlayan bir kurşun gibi geçti.</p>

  <p class="block_11">“İşe yarıyormuş,” diye teyit etti Peter Lake. “Şimdi de kendi geliştirdiğim bir kement numarasını denemek istiyorum.”</p>

  <p class="block_11">“Lütfen dene, seyretmek için sabırsızlanıyorum.”</p>

  <p class="block_11">Peter Lake, aynı teknikle bir Güdük Kuyruku yakaladı ve onu Çatıların üstüne doğru savurdu. Yumruğunu başının üzerinden geçirerek, Güdük Kuyruk’a inanılmaz hızla daireler çizdirdi ve ahırların çatı ve bacalarından üç metre yukarılara gönderdi. Güdük Kuyruk giderek artan bir hızla uçtu ve tüm arkadaşları, vızır vızır gezen bir arıyı seyreden köpekler gibi onun uçuşunu takip ettiler ve arkasında bir duman izi bırakıp, aniden bir alev topu hâline gelmesini izlediler. Ondan geri kalan soğuk kıvılcımlar çıkmaz sokağın üzerine yağmur gibi yağdı. Yanlarında, onlara cesaret verecek Pearly olmayan Güdük Kuyruklar, arkalarını dönerek kaçmaya başladılar.</p>

  <p class="block_11">Peter Lake bunlardan birini uzaktan yakaladı; baş aşağı çevirdi ve ceplerindeki madeni paralar ve silahlar düşene kadar iyice salladı ve sonra serbest bıraktı. Village’da huzur içinde ve rahatsız edilmeden dolaşırlarken, “Benim hatırladığım kadarıyla,” diye girişti Peter Lake, “Güdük Kuyruklar denen bu siyah paltolular beni daha önce de bir kere kovalamışlardı ve yine aynı şeyler olmuştu. Ben onlarla giderek daha iyi savaşıyorum ama onların sayısı da giderek artıyor”</p>

  <p class="block_11">Hardesty ve Peter Lake, şehri ağır ağır esir alan kalın ve zehirli havayı soluyarak Aziz Vincent Hastanesinin iki sokak ötesinden geçerken, yalnız başına dolaşan bir Güdük Kuyruk, yan sokaklardan birinden çıktı ve minik bacaklarının elverdiği hızla koşarak onlara doğru geldi. Bir saldırı bekliyorlardı; ancak Güdük Kuyruk onların yanına gelmeden az önce kendini karların üstüne attı ve bir fok balığı gibi karnının üzerinde kayarak Peter Lake’in ayaklarının dibine kadar geldi ve ayaklarını öpücük yağmuruna tutmaya başladı.</p>

  <p class="block_11">“Yalvarırım! Yalvarırım!” diye ağlıyordu; bu arada yanlışlıkla ağzına bir avuç kar attı ve neredeyse boğuluyordu. “Efendim! Lütfen beni bağışlayın!”</p>

  <p class="block_11">“Ben senin peşinde değilim,” dedi Peter Lake, Güdük Kuyruk’u ayağa kaldırarak. “Sana dokunmayacağım, eğer uslu durursan, tabii”</p>

  <p class="block_11">Güdük Kuyruk paltosunun ve kazayağı desenli pantolonunun üzerindeki karları silkeledi. Melon şapkası, iğrenç sineklere özgü, ciğer yeşili renkli bir şapkaydı.</p>

  <p class="block_11">“P-P-Pittsburgh!” diye bağırdı hâlâ kar tükürerek. “P-Pittsburgh!”</p>

  <p class="block_11">“Ne olmuş ona?” diye sordu Peter Lake.</p>

  <p class="block_11">“Neye ne olmuş?” dedi Güdük Kuyruk. Burnu bir İngiliz eyeri gibi eğrilmişti ve gerçek bir samimiyetle konuşuyordu.</p>

  <p class="block_11">“Pittsburgha”</p>

  <p class="block_11">“Ha, Pittsburgh,” diye yanıtladı, aniden korkmuş gibi ve oldukça mekanik olarak. “Ben Pittsburgh’ta doğdum. Beni kaçırdılar, annemi ve babamı öldürdüler. Daha doğrusu, annemi ve babamı öldürüp beni kaçırdılar. Kendi okullarına gitmem için zorladılar, bunlar maymun okulları gibiydi. Uçan şeyler, iğrenç böcekler, ölüm. Ve şey, beni kendi okullarına gitmem için zorladılar ve şey, kötü şeyler öğrenmemi istediler. Ben artık onlarla birlikte olmak istemiyorum. Ben sizin tarafınızda olmak istiyorum.”</p>

  <p class="block_11">“Benim yandaşlarım yok,” dedi Peter Lake.</p>

  <p class="block_11">Güdük Kuyruk ona boş boş baktı. “Yani sadece siz ve o mu?”</p>

  <p class="block_11">“Öyle de denebilir.”</p>

  <p class="block_11">“Peki, ata ne diyorsunuz?”</p>

  <p class="block_11">Peter Lake melankolik bir düşünce içine girdi. Bir şeyi yakalamak üzereymiş gibi görünüyordu, sanki şafağın söktüğünü görüyor gibiydi.</p>

  <p class="block_11">“Yani at sizde değil mi?”</p>

  <p class="block_11">“Hayır... Hayır... Ben... Ben düşünüyorum ki... Ben.. “</p>

  <p class="block_11">“Sizden korkmuyoruz,” dedi Güdük Kuyruk, bir zafer kazanmış gibi. “Eğer lanet olası at sizde değilse!”</p>

  <p class="block_11">Güdük Kuyruk, Hardesty’ye şapkasından bir şeyler çıkaran bir sihirbazın hızını hatırlatan bir harekede paltosundan bir bıçak çıkararak Peter Lake’in karnına sapladı. Peter Lake iyice sessizleşmişti ve bu darbeden dolayı nefesi kesilmişti. Bıçağa doğru uzanıp onu çekti. Kırmızı bir kavisten dere gibi kan akmaya başladı. Biraz sendeleyerek ileriye doğru bir iki adım attı ve yarasını sol eliyle bastırdı. Güdük Kuyruk tatmin olmuş gibi gülüyordu ama kıpırdanamayacak kadar dehşete kapılmıştı.</p>

  <p class="block_11">“Gülüyorsun demek,” dedi Peter Lake, güçlükle, “sana ne yapacağımı bile bile”</p>

  <p class="block_11">“Sen sersemin tekisin! Sen sersemin tekisin!” diye bağırdı Güdük Kuyruk, dehşet içinde. “Ben Pittsburgh’tan değilim. Ben çok eskiden beri onlardanım. Sen bana güvendin!” Peter Lake, adımın minik kolunu tutarak arkaya doğru büktü. “Eğer bir anneannem olsaydı, o bile bana inanmazdı ama sen inandın!” diye haykırdı Güdük Kuyruk. Havaya doğru kaldırılırken yüzünü buruşturdu.</p>

  <p class="block_11">Peter Lake yarasının üstüne bastırarak kolunu cirit atarmış gibi hareket ettirdi; Güdük Kuyruku öyle bir hızla savurdu ki adam tiz sesli bir vınlamayla alev alarak, kızakların ve taksilerin üzerinden bir kuyruklu yıldız gibi geçip, Altıncı Caddeye doğru uçtu ve ekşi, gri renkli bir duman hâline gelerek ortadan yok oldu.</p>

  <p class="block_11">*</p>

  <p class="block_11">Praeger de Pinto deri kaplı devasa bir borç ve hesap defterini inceliyor; bir önceki yüzyılın tarihçesine bakıp, şehrin trajik ve kolay kontrol edilemeyen maddi sorunlarına metafiziksel bir çözüm bulmaya çalışıyordu. Saat dokuzu çalmıştı. Belediye Sarayındaki bürosunun penceresinden yıldızları göremediğini fark etmişti ama bunu kısa süre sonra kar getirecek kaim bulutlara yordu.</p>

  <p class="block_11">Birden yeni atanan yardımcılarından biri kapıyı çalmadan fırtına gibi odaya daldı. Yanaklarından aşağı gözyaşları akıyordu.</p>

  <p class="block_11">“Ne oldu?” diye sordu Praeger. İsteri krizi geçiren genç adam konuşmaya çalıştı ama akciğerlerinden ahenksiz bir hıçkırık yükseldi ve daha çok gözyaşı akmaya başladı.</p>

  <p class="block_11">“Ne oldu!” diye bağırdı Praeger; öfkeli olmaktan çok, korkmuş bir sesle.</p>

  <p class="block_11">Daha sonra, büyük otorite ve saygınlığa sahip olan itfaiye müdürü Eustis P. Galloway, genç yardımcısının arkasında belirdi. Oğlana bir koluyla sarılarak, insanın tüylerini ürperten bir açıklama yaptı.</p>

  <p class="block_11">“Şehir yanıyor,” dedi.</p>

  <p class="block_11">“Neresi?”</p>

  <p class="block_11">“Her yer.”</p>

  <p class="block_11">“Ne demek ‘her yer?” diye sordu Praeger, pencereden dışarı bakarak Yakındaki binalarda bir şey yoktu ama arkalarındaki gökyüzü, tarih derneklerinin bodrum katlarında her zaman asılı durmakla birlikte önem verilmeyen kıyamet tablolarında olduğu gibi, kızgın bir portakal rengine bürünmüştü. Bu kadar uzaktan bakınca bile, süper ve olağanüstü bir manzaraydı bu. Galloway’ın, koskoca güçlü Galloway’in, Cebelitarık Kayası Galloway’in sesinde bile, hafiften bir titreme vardı. O anda, insan Praeger kaybolmuş, yerine makam sahibi Praeger de Pinto gelmişti. Bu ani ve sihirli değişiklik ve yükseliş, eski aşiret reislerine, imparatorlukların ve klanların liderlerine yaraşır bir durumdu. Görevi onu güçlü bir şekilde kundaklamış ve ona, kendi hayatından ve hatta ailesindeki kişilerin hayatından bile kolaylıkla feragat edebileceği bir soğukkanlılık bahşetmişti; çünkü o artık eski kendisi değildi. Belediye başkanı olmuştu ve bu görevin getirdiği sorumluluk onu âdeta kendinden geçirip benliğinden sıyırmış, gücünü arttıran muhakeme gücünü derinleştirmiş ve onu sonsuza dek korkulardan arındıran bir farkındalığa sokmuştu.</p>

  <p class="block_11">Belediye başkanı itfaiye müdürüne döndü. “Şu ana kadar neler yaptınız?”</p>

  <p class="block_11">“Her birim, ülke çapındaki doğal yangınları da göz önüne alarak, elinden geldiğince kendi bölgesine bakıyor. Ama yangın kendi kendine değil, çok daha süratli bir şekilde yayılıyor, sanki oralarda on bin kundakçı varmış gibi. Çünkü oralarda gerçekten de on bin kundakçı var.”</p>

  <p class="block_11">“Yedek güçler ve diğer şehirlerde durum nasıl?”</p>

  <p class="block_11">“Az önce beş yüz kilometre içindeki tüm şehirlere genel bir çağrıda bulunduk. Artık yedek gücümüz yok, hepsi sokaklardalar.”</p>

  <p class="block_11">“İyi,” dedi Praeger. Bürosu şu anda yardımcılar ve müdürlerle dolmuştu. Onları organize ederek her birine talimatlar verdi.</p>

  <p class="block_11">“İlk olarak: bir kamyon alın ve radyo-telefon ve radyo-teletayp cihazlarını Fifth Grand Tower’daki gözlem odasına götürün. Herkesi oraya çağırın ve bir kumanda yeri kurun. İkinci olarak: polis müdürüne tüm bölgeleriyle acil durum bağlantılarını kurmuş olarak bana gelmesini söyleyin. Sonra valiyi arayın. Onunla hemen görüşeceğimi ama bu arada milis güçlerini harekete geçirmesini istediğimi söyleyin. Hangi kaynaktan olursa olsun, mümkün olduğunca asker bulsun ve onları şehre doğru yola çıkarsın. Onlar gelmeden ben de manevra “Ne amaçla?” diye sordu vali.</p>

  <p class="block_11">“Tüm kahrolası şehir yanıyor,” diye yineledi Praeger. “Ne kadar çok kundaklayıcı ve ne kadar çok yağmacı vurulursa, o kadar az kundaklama ve yağmalama olur, bu apaçık değil mi?”</p>

  <p class="block_11">“Ama ne pahasına?”</p>

  <p class="block_11">“Ne pahasına mı? Bunu yapmazsak elimizdeki her şey gidecek!”</p>

  <p class="block_11">“Öyleyse ne diye uğraşıyorsun?” dedi vali. Sesi, çok nadiren ayak bastığı bu şehre karşı uzun zamandır duyduğu düşmanca hisleri ele veriyordu.</p>

  <p class="block_11">“Neden uğraştığımı söyleyeyim,” diye yanıtladı Praeger, sesi her tarafta çınlıyordu. “Şehir sonsuza dek yanmayacak. Biz onu yeniden inşa edeceğiz. Göreceksiniz, yaza kalmadan burası aklınızın hayalinizin almadığı bir şekle bürünecek. Bir şey daha söyleyeyim mi? Eğer bu yangın bu akşam sönerse, biz de yarın sabah imar işine başlayacağız. Eğer sabah biterse, öğlenden sonra başlayacağız. O ana kadar, tüm kundakçıların ölmüş olmasını ve bundan böyle ellerine kibrit alan kişilerin, bu yangını başlatan kişilerin başına gelenleri hatırlamalarını istiyorum.”</p>

  <p class="block_11">“Yeniden imar konusunda söylediklerine ancak görürsem inanırım.”</p>

  <p class="block_11">“Göreceksiniz. Biz dünyanın en hızlı çalışan inşaatçılarıyız. Başardığımız işlerin hızıyla konuşmamız da o yüzden boşuna değil. Yangın bizden ne alıp götürürse, onları geri alacağız. Onun bir turist olduğunu farz edeceğiz.”</p>

  <p class="block_11">Bunun üzerine vali geri dönüş yaptı. Milis güçleri şehre doğru harekete geçeceklerdi.</p>

  <p class="block_11">“Eustis,” dedi Praeger, sesi hâlâ yükseltilmiş olarak etrafa yayılıyordu.</p>

  <p class="block_11">“Tüm kamyonlarını harekete geçir. Güvenli adacıklar oluşturmak istiyorum ve eğer gerekirse her binayı tek tek koruma altına alacağız.”</p>

  <p class="block_11">İtfaiye müdürü başını salladı, Praeger’ın söylediği şeylerin gerçekleşeceğinden hiç ümitli değilmiş gibi.</p>

  <p class="block_11">“Dediklerimi hemen yap,” dedi Praeger. “Adacıkların yerini sapta ve onları korumaya geç. Süratli çalışmayan herkesi ateşten at. Özür dilerim,” diye ekledi. “Doğru sözcükleri kullanmadım, işten at diyecektim.” Sonra tekrar şehri seyretmek için döndü.</p>

  <p class="block_11">“Şu an itibarıyla Manhattan’da yangın yok,” dedi yardımcılarından biri. “Tüm kenti mi korumaya alacağız?”</p>

  <p class="block_11">“Hayır,” dedi Praeger, “Çok büyük. Asla başaramayız. O yüzden adacıklar oluşturacağız. Adacıklar yapıp onları koruyacağız.”</p>

  <p class="block_11">*</p>

  <p class="block_11">Abby’nin Aziz Vincent Hastanesi’nde yattığı katın sıra sıra yüksek pencerelerinden şehrin kuzey manzarası görülebiliyordu. “Bakın,” dedi Peter Lake, gökyüzünün rengini görünce.</p>

  <p class="block_11">“Nedir bu?” diye sordu Hardesty, pencereye yaklaşarak. Tüm gökyüzü kıpkırmızıydı. Ama gün batımında veya gün doğumunda olduğundan farklı olarak bu ışık titriyor ve nabız gibi atıyordu. Kül parçacıklarına yapışan dolgun kar taneleri kurşun gibi yere düşüyordu.</p>

  <p class="block_11">“Bu, bir yangın olmalı,” dedi Peter Lake, “havadaki kasvetten de belli. Alevler muhtemelen üç yüz metre yüksekliktedir.”</p>

  <p class="block_11">Kapıda birinin olduğunu fark eden Virginia, morg görevlilerinin geldiğini sanmıştı. Onları görmek için sabırsızlanıyor değildi; önce kendini geriye doğru çekti ve boş gözlerle ileriye baktı. Ama daha sonra ayağa kalkarak yavaşça odanın diğer ucuna doğru ilerlemeye başladı. Kapıyı açtığında, ağlıyordu.</p>

  <p class="block_11">Hardesty’yi görünce başını eğdi. Hardesty, Abby’nin üzerini örttüklerine inanmıyordu.</p>

  <p class="block_11">“Öldü,” dedi Virginia.</p>

  <p class="block_11">“Ben seni tanıyorum!” dedi Mrs. Gamely Peter Lake’e, âdeta suçlayarak.</p>

  <p class="block_11">“Kızağı sen kullanmıştın. Hiç yaşlanmamışsın, tek bir gün bile. Bu nasıl olabilir? Şimdi neden buradasın?”</p>

  <p class="block_11">“Gevezeliği bırak, ihtiyar kadın,” diye emretti Peter Lake. Kadın isteri geçiriyor gibiydi. Kendisinin de onun söyledikleri hakkında biraz fikri var gibiydi ama açıklayamadığı bu anılar artık onu yormaya başlamıştı.</p>

  <p class="block_11">“Benim neden bahsettiğimi bilmiyor musun? Çok zaman önceydi, Coheeries Gölü’nde. Beverly.. “</p>

  <p class="block_11">Peter Lake irkildi. “Sus, ihtiyar kadın!” diye bağırdı. “Sus, yoksa dünyanın kaç bucak olduğunu gösteririm sana.”</p>

  <p class="block_11">Mrs. Gamely geriye çekildi. Martin, onu Peter Lake’ten korumak ister gibi anneannesinin yanına geldi.</p>

  <p class="block_11">Peter Lake, bir kasayı açmak için çağrılan usta bir çilingir edasıyla yatağın yanına giderek, Abby’nin üzerindeki örtüyü çekti. Ölü çocuğa baktı, sol elinin iki parmağıyla onun alnına dokundu ve gözlerinin içine baktı. Hardesty, evsiz barksız, dışlanmış, makine ustası veya her ne ise bu adamın belki de Abby’yi hayata geri döndürebileceğini düşündü. Ama az sonra onun öyle bir niyet içinde olmadığı belli oldu.</p>

  <p class="block_11">*</p>

  <p class="block_11">Peter Lake’in yüzü bir an için belli belirsiz bir gülümsemeyle yumuşadı.</p>

  <p class="block_11">“Bu o çocuk,” dedi. “Bana doğru uçan çocuk bu. Ve de koridordaki çocuk. Çok uzun, uzun zaman önce; hatırladığım kadarıyla, ilk başta onu bir oğlan çocuğu sanmıştım. Her neyse. Ölmek üzereydi ve gözleri kördü ama ayaktaydı. Yatmanın bir ayrıcalık olduğunu bilmiyordu.”</p>

  <p class="block_11">Virginia konuşmaya çalıştı ama ağzından hiçbir söz çıkmadı.</p>

  <p class="block_11">Karşısında duran adam ona kendi rüyasını anlatıyordu ve bunları bir rüyaymış gibi değil de sanki başka bir zamanda gerçekten olmuş gibi anlatıyordu. Sonra ışıkları kapattılar. Bütün bir şehir karanlığa gömülmüştü. Normal şartlarda ışıkları hiç söndürülmeyen uzaklardaki o kuleler bile şimdi pürüzsüz kara taşlar gibi görünüyorlardı. Bu arada hastalar haykırıyor, hastabakıcılar birbirlerine çarparak koridorlarla koşturuyorlardı. Işıklar olmayınca yangın, olduğundan pek çok kez daha da parlakmış gibi görünüyordu. Öyle güçlüydü ki odanın içini bile aydınlatıyordu. Kilometrelerce uzaktaki duman bulutları da bir deniz fenerinin yanar söner lambası gibi duvarları ve yüzleri aydınlatan alevlerin parlaklığını yansıtıyordu. Bu dalgın bulutlar öyle yükseklere çıkmışlardı ki şehir onların yanında bir cüce gibi kalıyordu.</p>

  <p class="block_11">“The Sun’daki makinelere gidip bir bakmalıyım,” dedi Peter Lake. “Şu anda cereyan olmasa dahi, o eski motorlar yine de çalışabilir ve birinin onların çalışmasını sağlaması gerek. Jeneratörler devreye sokulmalı ve türbinler son hızla çalışmalıdır. Onları benim çalıştırmam gerek. Başka seçeneğim yok.”</p>

  <p class="block_11">Kendi güçsüzlüğünden olduğu kadar gücünden de etkilenen Peter Lake, yangının şiddetiyle nabzı atar gibi yanıp sönen gökyüzünün altındaki kararmış sokakların arasından geçti. Bir yandan da bir eliyle yarasını tutuyordu. Kanamayı büyük ölçüde durdurabilmişti. Ama yarası yine de çok acıyordu ve kalbinin durmasından veya kan kaybından ölmekten korkuyordu. Önüne çıkan her Güdük Kuyruk’u acımadan havalara fırlatarak önündeki sokağın aydınlanmasını sağladı. Onların gözünde hemen hemen yenilemez biri olmuştu. “Ama yenilemez olmanın ne önemi var,” diye düşündü, acı çeken bir çocuğu korumayı bile beceremedikten sonra. West Houston Sokağına döndüğünde, yarım düzine Güdük Kuyruk boş bir arsadan ona doğru koşmaya başladı. Onları tek tek alıp öyle bir hızla birer kuyruklu yıldız hâline getirdi ki kendileri bile onlara neyin çarptığını anlamaya fırsat bulamadılar.</p>

  <p class="block_11">Chambers Sokağı’ndan geçerken, birkaç sokak ötede başka bir grup Güdük Kuyruk’un olduğunu gördü. Bunların bir tanesi Peter Lake onu yakalamadan önce Broadway’in yarım kilometre içlerine kadar kaçmıştı ama Peter Lake hepsini sol eliyle yakaladı ve onları Manhattan Köprüsü üzerinde bir havi fişek gösterisi hâline getirdi.</p>

  <p class="block_11">Printing House Meydanının karşı tarafındaki The Sun’ın da The Ghost gibi kapkaranlık olduğunu görünce şaşırdı. Belirli bir saatte yazılarını yazmaları gereken The Sun muhabirlerinin önlerinde mumlar yanıyordu. Peter Lake, lobide ellerinde mumlarla gidip gelen muhabirlerin, baskıcıların ve genç redaktörlerin çokluğu karşısında şaşkına dönmüştü.</p>

  <p class="block_11">“Bu ne yahu!” diye bağırdı, “manastır mı burası?” Ama yanıt bile vermeden, hepsi merdivenleri çıkıp avluyu bir boydan bir boya geçtiler.</p>

  <p class="block_11">“Şehirde elektrik yok, Mr. Bearer,” dedi bir güvenlik görevlisi.</p>

  <p class="block_11">Biliyorum,” dedi Peter Lake öfkeli bir şekilde. “Makinelerimiz durumda?”</p>

  <p class="block_11">“Onları çalıştıramıyoruz,” dediler.</p>

  <p class="block_11">Yarasının acısı makinelerin olduğu bölüme gitmek için merdivenleri inerken şiddetlendi. Bütün makine ustaları ve çıraklar mum ışığı altında çalışıyorlardı. Onu görünce, siyah yağlarla kaplı yüzleriyle ona doğru koştular ve kaç gündür makineleri çalıştırmak için nasıl çabaladıklarını anlattılar. “Her şey kilitlendi sanki!” diye bağırdı daha önceki baş makine ustası Trumbull, “Senin bile yapacağın şüpheli. Makinelerin her biri sanki kaynakla birleştirilip tek bir lanet makine hâline getirilmiş!”</p>

  <p class="block_11">“Kablo gergi cihazının kapağını kapayın,” diye emretti Peter Lake az önce onu takip etmekte olan çırağına.</p>

  <p class="block_11">“Ama Mr. Bearer,” diye itiraz etti çırak. Cihazın içinden inim inim inleyerek tonlarla dişli ve çubuk çıkarmış bulunuyordu. “Tüm parçaları yeniden bir araya getirmem gerek.”</p>

  <p class="block_11">“Dur o zaman,” dedi Peter Lake. Çırak büyülenmiş gibi, Peter Lake’in metal parçalarını, fırtınaya yakalanmış sonbahar yaprakları gibi uçurarak cihazın içine sokmasını seyretti. Çubuklar yerlerine yerleşiyor, dişliler birbirine giriyor, levhalar onun başparmağının bir bastırmasıyla yerine oturuyor, vidalar dönen dervişler gibi deliklerinin içine giriyorlardı. Yerine tam oturmayan parçalar, çılgın gibi titreyerek kendilerini yerlerine yerleştirmeye uğraşıyordu.</p>

  <p class="block_11">Zeminin bir ucundan diğer ucuna doğru yarış eden çok ağır olan parçalar da gözleri fal taşı gibi açılmış olan çırağın titreyen bacaklarının etrafında dönüp durmaya başlamışlardı.</p>

  <p class="block_11">“Başka hangilerinin içini boşalttınız?” diye sordu Peter Lake. Ona parçalara ayırdıkları makinelerin bir listesini getirdiler.</p>

  <p class="block_11">Daha sonra, sanki mükemmel bir koordinasyon içinde çalışan binlerce çevik makine ustası varmış gibi, uçuşan makine parçalarının seslerini dinlediler. Sanki içi madeni para dolu bir teneke sürekli baş aşağı tutulup sallanıyormuş veya zincirli zırhlar ve mahmuzlar takan bir ordu asker saldırıya geçmiş gibi sesler geliyordu. Son olarak, dış kapaklar da kendilerini makinelerin üzerine geçirdiler ve vidalar deliklerine girmek için birbirleriyle yarıştılar.</p>

  <p class="block_11">Peter Lake, sıra sıra makinelerin arasındaki ince koridordan geçerken, her birine bir ineği seviyormuş gibi dokunuyordu. Bu işareti alan her bir inek de, derin, güçlü ve iyi yağlanmış bir sinyal ile sonsuza dek hareket etmenin sırrını öğrenmiş gibi çalışmaya başlıyordu. Peter Lake jeneratörlerden birini devreye sokunca, makinelerin üzerindeki ışıklar yanmaya başladı ve bitkin durumdaki ustalar sevinç çığlıkları attılar. Daha sonra devasa buhar motorları, dumandan sorguçlar ve nefesler çıkararak tıslamaya ve yavaşça çalışmaya başladı. Bunların kocaman kolları ve elips şeklindeki tekerlekler, ışıkları kontrol altına aldı ve manyetik alanları itaatkâr bir düzene soktu.</p>

  <p class="block_11">Peter Lake burada meşgulken, The Sun binasının farklı bölümleri de tek tek gün ışığına kavuştu ve tüm çalışanlar makine ustaları gibi sevinç çığlıkları attılar. Baskı makineleri çalışmaya başlayınca, baskıcıların içi güzel duygularla doldu. Onlar da en az Peter Lake gibi yaptıkları işleri seviyorlardı.</p>

  <p class="block_11">Tüm makineleri işleten Peter Lake, hantal bir aktarma kirişinin yakınlarında bir yere kendini attı. Yarasından çıkan kanı gören diğer makine ustaları yardım etmek istediler ama Peter Lake onlara izin vermedi. Kimse, o istemedikçe onun başına bir iş geleceğine inanmıyordu; o nedenle onu yalnız bırakarak, mükemmelen çalışan makinelerinin yanındaki yerlerine gittiler.</p>

  <p class="block_11">Peter Lake, aralarında yattığı makinelerin tüm gücünü şimdi daha iyi hissediyordu. Eğer onların karşı denge sağlayan hareketleri olmasaydı, içinden gelen güçlerin kendisini paralamasına kesinlikle engel olamazdı. Kuzey ışıkları gibi bükümlü manyetik alanlar onu, kuğulara benzer dalgaların üzerine çıkarmıştı. Ağır çarklar titremeden dönerken bile, bu pürüzsüz kütlesel rotasyon onu kaya matkabı gibi deliyordu. Belki de bir bulanıklığın içine doğru çekilmenin yarattığı bir duygunun da etkisiyle, her bir çarka mutlak bir sempati duyuyor ve her bir darbenin bir davulmuş gibi ona vurmasından keyif alıyordu. Ama kütle varyasyonundan veya manyetik bantlardan daha da etkili olan bir şey daha vardı. O da ışık idi. Makinelerin üzerinde meyveler gibi sarkan koni şekilli lambaların eski moda ampullerinden taşıyordu bu ışık. Peter Lake onun hareket etmesini izledi. Yavaş akan ve yakalanabilirmiş hissini veren ırmaklar gibi yağlanmış çeliğin üzerine yağıyor ve gökkuşakları, mücevherler ve kolları açık olarak bekleyen pırıltılı deve dikenleri oluşturuyordu.</p>

  <p class="block_11">*</p>

  <p class="block_11">The Sun’ın bir işini halletmek için yola koyulan Christiana ile Asbury, şehrin yoksulların yaşadığı bölümünün yakınlarından geçen bir otoyolda, Manhattan’a doğru ilerliyorlardı. Zehirli havayı ve cehenneme dönen gökyüzünü onlar da fark ettiler. Birkaç dakika sonra, bir çetenin yere fırlattığı bir işaret levhasının trafiği tıkması nedeniyle durmak zorunda kaldılar. Yarım kilometre ötedeki kalabalığın, duran otomobillere saldırmaya başlamasını izlediler.</p>

  <p class="block_11">Arabalarını bırakıp yoksullar şehrinin içlerine girmekten korkuyorlardı; çünkü alev sütunları yıkıntıların arasında dolanmaya başlamıştı bile. İnsanlar korkudan buz kesilmiş vaziyette kendilerini evlerine kilitlemişlerdi. Binlerce çapulcu da anayola akmıştı.</p>

  <p class="block_11">Arabaları sallıyorlar, camları kırıyorlar ve yanan tahtaları gaz depolarının içine atıyorlardı. Aileler arabalarının içinden çekilip çıkardıyor ve tek tek karanlıklara sürükleniyordu. Yol kenarları mezbaha hâline gelmişti; korkudan tir tir titrerken parlayan bıçaklarla buluşan kurbanların kanlarından nehirler oluşmuştu. Çeteler arabaları sallamaya başladığında, arabaların içindeki insanlar gözlerini kapatıp son dualarını ediyorlardı.</p>

  <p class="block_11">Asker taşıyan ilk helikopter, on dakika boyunca gök gürültüsünü Andıran bir ses çıkararak üstlerinde dolaştı ama dumanın gizlediği aşağıdaki cinayetleri göremediler.</p>

  <p class="block_11">Asbury ile Christiana arabalarını bırakarak korkuluklardan atladılar ve tuğla ovasına geçtiler.</p>

  <p class="block_11">“Bunlar nereye kadar uzanıyor?” diye sordu tuğlaları göstererek.</p>

  <p class="block_11">“Kilometreler boyunca.”</p>

  <p class="block_11">“En azından burada kimse yok. Tuğlaların arasında durursak, belki güvende oluruz,” dedi Christiana, bir zamanlar gördüğü bit şeyi hatırlarken. Bazı adamların briket parçaları üzerinden antiloplar kadar süratle geçebildiğini ve avcı bir hayvan gibi bu zor ve pürüzlü zeminde kaçmaya çalışanları yakaladıklarını biliyordu.</p>

  <p class="block_11">“Olabilir,” dedi Asbury. “Ama gün ışığında bizi görebilirler, o yüzden şafak vaktine kadar nehre varmamız gerek.”</p>

  <p class="block_11">Manhattan’daki karanlık ve yüksek binaları rehber olarak kullana kullana yola koyuldular. Nehir ile aralarında en azından on kilometre vardı; bu mesafenin yarısı tuğlaların üzerinden geçmelerini gerektiriyordu; diğer yarısı ise orada yaşamaktan başka bir şey bilmeyen sakinlerin kullandığı ve herkes tarafından çoktan unutulmuş olan çukurlardan oluşuyordu. Tuğla bölümden şafak vaktinden birkaç saat önce çıktılar ve çukurların arasından ellerinden geldiğince çabuk bir şekilde geçtiler.</p>

  <p class="block_11">East River’ı üstünden yürüyerek geçmeyi planlamışlardı ama orta kanal artık eriyen bir buz yatağının içinde hızla akan ve giderek daha da derinleşen bir suyolu hâline gelmişti ve üstünü örten mazot tabakası otuz metreye yükselen alevler çıkarmaktaydı.</p>

  <p class="block_11">“Yapabileceğimiz tek şey limana gidip onun etrafından dolanmak,” dedi Asbury. “Ama yine karanlık olana kadar beklemeliyiz.”</p>

  <p class="block_11">Tüm gün molozların arasında beklemeye karar verdiler ve bir yanmış binadan diğerine hoplayarak ve sadece etrafta kimsecikler yokken meydana çıkarak, en sakin çukura geri döndüler.</p>

  <p class="block_11">Pas tutmuş yangın merdivenleri ölü sarmaşıklar gibi dışından dolanan eski binalardan birinden çıktıklarında, yerdeki çukurlardan birinden de bir adam peyda oldu. Adam işaret ederek onun yanına gitmelerini istedi. Onlar da öyle yaptılar. Adam onların pek az anlayabildikleri bir lehçeyle onu kiliseye kadar takip etmelerini söyledi.</p>

  <p class="block_11">‘Ne kilisesi?” diye sordu Asbury. Adam aynı tuhaf lehçeyle bu çukurda yaşayan insanların uzun zamandan beri bir kilisenin avlusunda rahatça saklanabildiklerini anlattı. Yıkıntının düşme şeklinden dolayı kilise sokaktan görünmüyordu. Avlunun yan taraflarında kullanılmayan kemerli yollar vardı. En ucunda, bin kişi toplanmıştı. Hepsi öyle korku içindeydiler ki çocukların bile hiç sesi Çıkmıyordu. İhtiyar adam bu yabancıları kurtardığı ve onca insanı bu kadar akıllıca sakladığı için çok gurur duyuyordu. Başkalarını da kurtarmak için yine dışarı çıkmak isteyince Asbury onu durdurdu. “Sürekli böyle gidip gelirseniz,” dedi, “hepimizi enselerler.”</p>

  <p class="block_11">“Bunu ilk öncekiley de sööledi,” dedi yaşlı adam. “Şimdik aytık güvende hepcig’ Dişsiz ağzını göstererek güldü ve kalçasına vurdu.</p>

  <p class="block_11">“Bunak Flinney’a ödlek tavşanlay gibi kaçtı dey, alay edeydim. Koykulayına yenik düşenley, tavşanlay gibi kaçaylay!” dedi ve daha çok insanı kurtarmak için gitti.</p>

  <p class="block_11">Asbury ile Christiana’nın etrafını, gözleri içine çökmüş, şiş karınlı, kemikleri solgun derilerinin altından belli olan erkekler, kadınlar ve çocuklar sarmıştı. Bu insanlar çok kısa ömürlü oluyorlar ve öldüklerinde de herhangi bir işareti olmayan yerlere gömülüyorlardı.</p>

  <p class="block_11">Çukurların insanları denen bu kişiler, yoksullar şehrinin insanlarının zengin olduğunu ve nehrin karşı tarafındaki bir zamanlar pırıl pırıl parlayan kulelerin tanrılara ait olduğunu sanıyorlardı.</p>

  <p class="block_11">Kendilerinden çok uzun boylu olan Asbury ile Christiana’ya bakmaktan bile korkuyorlardı.</p>

  <p class="block_11">“Kendinizi koruyabilecek misiniz,” diye sordu Asbury. “yani eğer yerimizi keşfederlerse?” Hiçbir yanıt gelmedi.</p>

  <p class="block_11">“Karanlığa kadar beklememiz gerek,” dedi Christiana, “onları kendi hâllerine bırakmalıyız.”</p>

  <p class="block_11">İhtiyar adam hayatta kalmayı beceren birkaç şaşkın kişi daha getirdi. Bunlar kahverengi taştan yapılmış sütunlara dayanarak sıcak siklonların kenarlarından boylu boyunca gökyüzüne yayılan duman ve kül bulutlarını seyretmeye başladılar. Gece mi gündüz olduğunu söylemek güçtü ve her taraftan yangın, patlama ve ağır silah sesleri geliyordu. Akşamüzeri Asbury ile Christiana başlarını kaldırdıklarında ihtiyar adamın gururla siyah paltolu üç adamı getirdiğini gördüler.</p>

  <p class="block_11">“Bunlar onlardan!” diye bağırdı Asbury. “Sen onları getirdin.” Güdük Kuyruklar ihtiyar adamı yere itip geriye çekildiler. Asbury hayatta kalan adamlardan, kenarda büzüşmüş yatanlardan, Güdük Kuyrukların oradan ayrılmasını engellemek için kendisine yardım etmelerini istedi ama Güdük Kuyruklar ellerindeki silahları sallayarak çıkışa doğru geri geri gittikleri için kimse yerinden kıpırdayamadı.</p>

  <p class="block_11">Güdük Kuyruklar avlunun yarısına gelmişlerdi ki Asbury onlara doğru koşmaya başladı ve Christiana da onu takip etti. Asbury onlardan birinin göğsüne bir yumruk attı. Güdük Kuyruk hava dolu bir sesle bir şeyler söyledi ama çabucak öldü. Ama diğer ikisi Asbury’yi zincirlerle dövmeye başladılar. Asbury öldürdüğü adamdan kendini ayıramıyordu, onun altında boğulacak gibi olmuştu.</p>

  <p class="block_11">Diğer iki Güdük Kuyruk ile yaptığı zihin karıştırıcı bir mücadeleden sonra, Asbury bir tanesini öldürmeyi başardı ama diğeri kaçtı. Kilise avlusundaki insanları dağıtmaya çalıştılar ama bunun faydası olmadı; çünkü kaçan Güdük Kuyruk diğerlerini de yanına alıp gelmişti bile. Bazıları çıkışı tıkadı, diğerleri ise merdivenleri çıkıp bir zamanlar keşişleri koruyan hilkat garibelerinin yaşadığı çatıya tırmandı ve orada mevzi aldı. Hepsi birden avlunun ucuna doğru ilerleyip orayı istila ettiler. İçlerinden biri, tam bir maymun gibi öne çıkıp göğsünü yumruklamaya başladı. Asbury elindeki zinciri havaya kaldırınca bu maymun da arkadaşlarının arkasına sığınmak zorunda kaldı. Asbury ile Christiana yerde yatan iki bedenin yanında durdular; Güdük Kuyruklar tekrar saldırma cesareti buldukları vakit ne olacağını düşünüyorlardı. Hünerli okçular olan hilkat garibeleri bile, ateş etmeye korkuyorlardı ve arada bir titreşen kalabalığın içine rastgele ok atmakla yetiniyorlardı. Hedeflerini bulan okların çıkardığı ses (bu ses kuru bir tahtaya saplanan keskin bir baltanın çıkardığı ses gibiydi), sonunda Güdük Kuyrukları cesaretlendirdi ve ileriye doğru atılmalarına neden oldu. Ama Athansor ağlaşan kül rüzgârının içinden çıkageldi ve hayatta olan hilkat garibelerinin içine dört kez dalıp hepsini duvarların ötesinden kulelere doğru savurdu. Güdük Kuyruklar başlarını kaldırınca Athansor’un üstlerine doğru sanki bir ışının üstüne binmiş gibi yavaş yavaş indiğini gördüler. Christiana hayal gördüğünü sandı ama at gerçekten de aşağıya inmişti, ayaklarıyla havayı dövüyor, adaleli beyaz boynunu eğiyor ve adil ve tüyler ürpertici gözleriyle öfkeli öfkeli bakıyordu.</p>

  <p class="block_11">Güdük Kuyruklar etrafa çil yavrusu gibi dağılırken Athansor da avluda dörtnala koşuyordu. Duvarlara öyle hızlı vurdu ki pek çoğu yıkıldı. Küçük adamları dişleriyle yakalıyor, ayaklarının altında eziyor, yere yıkıyor ve onlara tos atıp taş sütunlara yapıştırarak öldürüyordu. Bazıları kavga etmeye yeltendiler, bunların da işini arka ayaklarının üzerinde (sekiz metre havaya) kalkıp, onları toynaklarıyla ezerek bitiriyordu. Beyaz at kavga ederken, avlu revaklarından geri kalanlar da bir depreme tutulmuş gibi zangır zangır titriyordu. Sonunda Asbury ile Christiana’nın yanına geldi ve kişnemeye başladı. Dizlerinin üzerinde çökünce Christiana onun üzerine bindi. “Gel,” dedi ve Asbury onu takip etti. Sessiz bir şekilde dumanlar içindeki kemerli yoldan ilerleyip nehre doğru tırmanmaya başladılar. Üstlerine milyonlarca kıvılcım düşerken, aşağıdaki sarsılmakta olan kapkara manzaraya bir göz attılar. Kül rüzgârı nedeniyle gece erken gelmişti. Duman bulutlarının arasından uçarlarken gözlerini kapatmak ve öne doğru eğilmek zorunda kalmışlardı. Yüzlerini de atın hayret verici şekilde geniş ve rahat sırtındaki yumuşak beyaz tüylerine dayamışlardı. Asbury rüyada olduklarını sandı ama Christiana rüya görmediklerini biliyordu.</p>

  <p class="block_11">*</p>

  <p class="block_11">İkinci binin son yılının son gününde, Hardesty ve Virginia çocuklarının bedenini küçük bir tahta tabut içine koydular ve şehrin güneyine doğru yürümeye başladılar. Hardesty onun, milenyumun son gecesi bitmeden gömülmesini istiyordu. Yeni bir bin yıla girerken, onu içine doğmuş olduğu bin yılla birlikte geride bırakmak doğru ve uygun görünüyordu. Onu asla bilmeyeceği yeni bir çağın bir saati veya günüyle tedirgin etmek istemiyorlardı. Bu tuhaf bir törendi. Tabutu omuzlarında taşıyan Hardesty önde gidiyordu; Virginia, yere bakarak onu takip ediyordu; onun arkasından, yanında yürüyen Martin’in elinden tutan Mrs. Gamely geliyordu.</p>

  <p class="block_11">O gün akşamüstü kül rüzgârı ve güneşin erken batması nedeniyle, kanyonlar karanlıktı. Bir zamanlar güneşin, etrafa dağılan milyarlarca parçacığının aydınlattığı cam pencereler şehri şimdi mürekkep gibi simsiyahtı. Dar kanyonlardan geçtiler; yangının portakal rengine çevirdiği gökyüzü önündeki alçak binaların siluetini nirengi noktası olarak seçmişlerdi. Sonunda şehir merkezindeki camdan kulelerin kuzeyden gelen alevlere yenik düşerek Roma mumları gibi yandığı Battery’ye geldiler.</p>

  <p class="block_11">Battery’nin eski taş duvarının altındaki yanan buzun üzerine tedirginlikle çıktılar ve limanın üç kilometre ötesinde kalan Ölüler Adası’na doğru ilerlemeye başladılar. Genellikle buradan küçük bir feribot, buradan oraya gider gelirdi. Her yer buz tuttuğu vakit, insanlar kızakların çektiği tabutların arkasından yürüyerek gidebiliyorlardı ama şimdi, eskiden tüm adaları kilitleyen sert ve güçlü buzun üzerinde çok büyük yarıklar oluşmuştu. Düzinelerle çatlaktan çıkan alevler, kanyonların arasında olan mazot nehirlerinin ve bazen otuz metre kadar üstüne çıkıyordu. Yukarıya süzülen siyah dumanlar ve beyaz buharlar, yangının etkisiyle gül rengine bürünüyordu. Öfkeli yeşil sularla ve yanan mazotla dolu mağaralardaki berrak buz gölcüklerinden aniden fıskiye hâlinde sıcak su fışkırıyor ve bıçak gibi keskin parçacıkları kilometrelerce öteye fırlatıyordu. Bulutlarla dolu gökyüzünden ışın hâlinde inen sıcaklık yüzünden buzun yüzeyi erimeye başlamıştı. Bu erime nedeniyle oluşan beş-altı metre derinliğindeki havuzcuklar ise anında yeni bir çatlak tarafından emiliyor ve yerin altındaki anarşik tünel, mağara ve yeraltı nehirleri ağının içinde kaybolup gidiyordu.</p>

  <p class="block_11">Bir ılık su gölünden geçerken, bellerine kadar suya gömülmeleri gerekti. Buradan çıktıktan sonra arkalarına baktıklarında, bu gölün kaybolmuş olduğunu gördüler. Daha sonra bu yoldan sapıp bir buçuk kilometre kadar gitmeleri ve içinde milyonlarca ton yanan mazot olan bir çatlağın etrafından dolaşmaları gerekiyordu. Suların çok hızlı aktığı ıslak buz yataklarından yürüyerek geçtiler, simsiyah dumanlarla boğuştular ve bunları aşıp karşı tarafa geçtikten sonra labirentin daha pek çok duvarı olduğunu gördüler. Aniden başlarının üzerinde binlerce helikopter belirdi ve bunlar alçaktan uçarak, otuz metrelik uzunlukları boyunca ışıklarını yaka yaka buram buram buhar ve duman arasından geçtiler ve bir kükremeyle ortadan kayboldular. Bunların pervaneleri ve hızları, bulutları ayırıp birbiriyle karıştırdı; meydana gelen tül gibi bir örtü, minik şimşekler ve gök gürüldemesine benzer seslerle birlikte buzu bir boydan bir boya geçli. Helikopterler onları gördüklerinde, hiç korkmamayı öğrenmiş olan Marratta ailesi ve Mrs. Gamely’nin üzerinde çaprazlama gidip gelerek, gökyüzünde çelenge benzeyen motifler bıraktılar. Hardesty, büyük buz merceği geriye dönüşü olmayacak şekilde kırıldığına göre Jackson Mead’ın planına ne olacağını merak ediyordu ama bir yandan da bu büyük ustanın buzun çok daha derinlerini düşündüğünü tahmin ediyordu.</p>

  <p class="block_9"><span class="text_1">Ölüler Adasında bir mezar kazıcı bulmaya çalıştılar. Bunlar, Baymanların ve Baymanların “dondurulmuş kişilerin hastanesi”</span> <span class="text_1">adını verdiği yerden kaçanların soyundan gelen adamlardı. Bu adı gerçekten de hak ediyorlardı. Derileri, vahşi görünümlü sakalları, tiksinti veren kaytan bıyıkları ve reddedilmişlik ifadesi taşıyan patlak gözleri, atalarına uygun mirasçılar olduklarını açıkça gösteriyordu, Hardesty, yana eğilmiş çok büyük bir ağacın altında bir çukur buldu. “Onu buraya gömün,” diye emretti, tabutu göstererek. Mezar kazıcı gece olduğu gerekçesiyle itiraz etti.</span></p>

  <p class="block_11">“Eğer hemen kazmaya başlamazsan hayatının geri kalanı da gece olacak,” diye tehdit etti Hardesty.</p>

  <p class="block_11">“Paramı ödeyin.”</p>

  <p class="block_11">Hardesty adamın önünde birleştirdiği ellerine madeni paralar koydu.</p>

  <p class="block_11">Hazırda bekleyen bir mezar vardı. İçine girip tabutu indirdiler.</p>

  <p class="block_11">Mezar, gece yarısını epeyce geçen bir saatte dolduruldu. Acele etmeleri gerektiğini biliyorlardı ama şimdi sıcak yeşil göllerle dolu olmasına rağmen çok yakında ortadan kaybolacak olan buzun üzerinde ilerlemeye başlamadan bir an için olan bitene inanamayıp duraladılar. Sanki tüm dünya ölüyordu. Virginia ağlıyordu.</p>

  <p class="block_11">“Elveda, Abby,” dedi.</p>

  <p class="block_3"> </p>
</body>
</html>
