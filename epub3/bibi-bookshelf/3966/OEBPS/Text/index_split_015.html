<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_8" id="calibre_pb_14"> </p>

  <p class="block_3"> </p>

  <p class="block_3"> </p>

  <h2 class="block_10">COHEERİES GÖLÜ</h2>

  <p class="block_11">Çin İtalya’dan ne kadar farklıysa, Yukarı Hudson* da New York ve onun engin körfezlerinden o kadar farklıydı ki iki bölgenin birbiriyle tanışabilmesi için bir Marco Polo gerekirdi. Eğer Hudson Nehri heybetli bir yılana benzetilecek olursa, New York, o yılanın, duyularını, edalarını, beynini ve sivri dişlerini taşıyan başıydı.</p>

  <p class="block_11">Nehrin yukarısı, daha uysal, daha kuvvetli; uzun, pürüzsüz bedeninin sert adaleli boynuydu. Bu yılanın çıngırağı** yoktu. Albany bir zamanlar çangırtı koparmaya çalıştı ama duyulabilir bir ses yaymayı beceremedi.</p>

  <p class="block_11">______________________</p>

  <p class="block_11">* Çevirenin Notu: New York ile Albany arasında, Hudson Nehri üzerinde bir yerleşim ve o bölgenin adı.</p>

  <p class="block_11">** Çevirenin Notu: Çıngıraklı yılanların kuyruk ucunda bulunan ve ses çıkaran organ. Albany’nin Hudson Nehri üzerindeki konumu, yılana benzetilen nehrin, bu organla temsil edilebilecek noktasında.***</p>

  <p class="block_3"> </p>

  <p class="block_11">Her şeyden önce, Hudson’ın manzarası ve tabiatı, aşk çağrıştıran bir görüntüydü. Oraya denizden varmak isteyen biri, şakrak müziklerini yüksek köprülerin yaptığı bir seri görkemli düğünden geçmek zorundaydı. Sonra, iki yakasının arası, herhangi bir çift uzun bacağın teslimiyetle açılabileceği kadar geniş, durgun, huzur dolu, ferah, kadınsı körfezlere uğrar; ardından da keyifle üst üste sarmaşan kıvrımların sonsuzluğu başlardı. Nehre kavuşan yan kolların vadileri binlerce bakımlı bahçeyle kaplıydı. Nehrin iki yakasındaki kasabalar, kendilerini muhteşem manzaraya dâhil olmaya veya tarihin bir asrındaki bir zamanında keyfini sürdükleri temiz havanın sonsuz büyüsünün hatırasına adamışlardı. Eski opera binaları, büyük malikâneler, gizli yeraltı odaları, sarmaşık çitler, Felemenklerin inşa ettiği büyük kiliseler, nehrin içine bir mil kadar uzanan rıhtımlar; bazı günler bir düzinesi o rıhtımlara asılan, her biri yüz seksen-iki yüz kilo çeken ve havyardan patlamak üzere olan mersin balıkları vardı. Burada paten yapmak emsalsiz bir deneyimdi; belki Hollanda’da bir istisna olabilirdi. Eski Felemenkler, bataklıkların, tarlaların, köylerin arasından geçen yüzlerce kilometre uzunluğunda kanal inşa etmişlerdi; uzun kış gecelerinde dolunayın ışığı altında kaymaya çıkanlar, sadece on dakika dışarıda kaldıklarını sanabilirlerdi. Kızlar ve oğlanlar sık sık, bütün gece ayla yarışıp, âşık olduktan sonra, sabah gün ağarmak üzereyken ve aşkını herkese ilan edercesine bağıra bağıra eve dönerlerdi.</p>

  <p class="block_11">Hudson üzerinde karasevdaya kapılmışçasına âşık olmak, muhteşem ve çetrefil bir fenomendi. Bazen gülünç ve sevimli olabiliyordu: bayıla bayıla içine düştükleri keyifli tuzakların eziyetine yakalanmış yeniyetmeleri görünce yani. Kasabada iç geçirerek ve kendi kendilerine konuşarak gezinirler, “Seni seviyorum,” derlerdi, hayallerindeki âşıklarına; başkaları ise onların bir kar küreğine veya yumurta sepetine konuştuklarını görürdü. Bütün vadi aşkla çalışıyordu sanki. Fakat neyse ki buralara ticaret ve çiftçilik bahşedilmişti ve mevsimler bereketliydi (kışın buz ve akçaağaç şekeri; baharda kabuklu deniz ürünleri ve çiçekler; yazın sebze, tahıl ve her çeşit böğürtlen; sonbahar hasadında her şey; kereste, maden ürünleri, balina ürünleri, sığır eti, koyun eti, yün ve bütün yıl boyunca üretilen diğer şeyler) ve sanki bunlar olmasa kaos olurdu.</p>

  <p class="block_11">Hudson üzerinde, kalbinizin içine işleyen bir tahsil edinme fırsatınız olurdu hep. Gerisini, aynı büyüsünün, sıcak ve sazlık körfezlerin, parıldayan gümüşi buzların, pırıl pırıl masmavi bir hava okyanusuna gömülmüş yaz veya kar günlerinin, sınırsız tarlaların, Kanada’dan esen rüzgârın ve güneydeki muhteşem şehrin yardımıyla, manzaranın güzelliği hallederdi.</p>

  <p class="block_11">Coheeries Gölü’nün suyu, yuvarlak ve yanardöner bir buzul havuzunun suyu kadar mavi ve bereketliydi. Gümüşi bir dövüş içindeki bereketli balık sürüleri (sudan fırlayan kılıçlar gibi su yüzeyinin üstüne zıplarlar), bir yerden bir yere ışık banyosu içinde, yoğun ve şaşmaz bir sadakatle yüzerlerdi. Göl, fırtınada öfkeli ve zalim olabilir ama suyundan içmek, bir uyanış ve kutsanma gibiydi. Ve her yıl, kışın çok fazla dik ortası olmayan günlerden birinde, Coheeries Gölü bir gecede donarak herkesi şaşırtırdı. En geç Aralık ayının ikinci haftasında, Coheeries Gölü Kasabasının sakinleri, akşam yemeğinden sonra ateşin başında oturur, kasabalarına kuzeyden saldıran Kanada rüzgârının yağması sürerken, tavanlarındaki çatı kirişlerinin karanlığına bakarlardı. Bu rüzgârlar kutup bölgesinde doğar ve büyürler; güneye seyahatlerinde Montrealden geçerken terbiye görürlerdi - ya da öyle olduğu söylenirdi; çünkü Coheeries Gölü sakinleri, Montreal örf ve âdetlerine pek fazla saygı beslemezlerdi.</p>

  <p class="block_11">Rüzgâr, kaplama taşlarını söker, dalları kırar ve bağlanmamış bacaları yıkardı. Rüzgârlar başladığında, herkes kışın geldiğini ve yeni yeni nefes almaya başlayan tarlalarda eriyen buzlu suların, gölü açık sarıya boyayacağı bahara kadar, uzun bir zaman geçeceğini bilirdi. Fakat bir kış mevsiminde, rüzgârlar her zamankinden çok daha sert ve soğuk estiler. Esmeye başladıkları o gece, kayalıklara veya ağaçlara çarpıp ölmüş kuşlar, ağlayan ve bağrışan çocuklar ve alevleri yanıp sönen mumlar gördü. Mrs. Gamely, kızı Virginia ve Virginia’nın yavrusu Martin, o gece küçük evlerinde kaldılar ve gölün üzerindeki su katılmadık cehennemi gözlerinin önüne getirmeye çalıştılar. Karanın suyla buluştuğu noktadaki, yumuşak peruk misali sazlıkları döven devasa dalgaların sesini duyabiliyorlardı.</p>

  <p class="block_11">“Gölün ortasında,” diyordu Mrs. Gamely, “su, dev köpük kaleleri gibi kalkıyor ve Donamoula dâhil derindeki bütün canavarlar, yeni sürülmüş tarlada havaya bakan kökler gibi altüst oluyor.”</p>

  <p class="block_11">“Dinle,” dedi Mrs. Gamely. “Onların çığlıklarını ve yuvarlanmalarını duyabilirsin. Zavallı yaratıklar! Deniz örümcekleri, kıvranan sürüngenler ve en keskin bıçakların melezleri olsalar da gözleri büyük ve ardına kadar açık ve kirpikleri olmasa da insanın yüzüne Şaşı dilenciler gibi baksalar da dişleri kemikten bir jilet ormanı olsa da gene de onların böyle ağladıklarını duymak çok acı”</p>

  <p class="block_11">Karanlığa sımsıkı sarınmış Virginia, deniz yaratıklarının gölün ortasında salata malzemesi karıştırılır gibi altüst olmalarının çığlıklarını dinledi. Bütün duyabildiği rüzgârın sesiydi. Mrs. Gamely, minik gözlerini devirdi ve bir parmağını havaya kaldırdı.”Şşş,” dedi dışarıdaki sesleri dinlerken. “İşte! Duydun mu?”</p>

  <p class="block_11">“Hayır!” dedi Virginia. “Ben sadece rüzgârın sesini duyuyorum.”</p>

  <p class="block_11">“Beraberinde yaratıkların sesini de duymuyor musun, Virginia?”</p>

  <p class="block_11">“Hayır anne, sadece rüzgârı duyuyorum.”</p>

  <p class="block_11">“Bahse girerim bu taze akrabamız duyuyordur,” dedi Mrs Gamely, tüylü yumuşak pazenleri içinde derin derin uyuyan bebeği kastederek. “Biliyor musun, yaratıklar var,” diyerek devam etti.</p>

  <p class="block_11">“Ben onları gördüm. Ben gölün kuzeyinde oturan küçük bir kızken (Theodore ile evlenmezden çook önce), onları her zaman görürdük. Elbette bu çok uzun bir zaman önceydi. Sürüleriyle gezerlerdi ve evcil köpekler gibi evlere yakın kıyılara gelirlerdi. Bazen iskeleye atlarlar ve sandalları batırırlardı. Kız kardeşimle birlikte iskelede dikilir onlara turta parçaları atardık. Turtaya bayılırlardı. Donamoula elli metre uzunluğunda ve on metre eninde vardı ki o vişneli turtaya bayılırdı. Biz vişneli pastayı havaya atardık o da on metrelik diliyle havada kapardı. Bir gün babam bunun çok tehlikeli olduğunu düşündü ve bize müsaade etmemeye başladı. Ondan sonra da Donamoula bir daha hiç gelmedi.” Kaşlarını çattı. “Acaba görse beni hatırlar mı?”</p>

  <p class="block_11">Annesinin olağandışı tasvirlerini asla tartışmayan Virginia, ortaya atılan bu soruya nasıl cevap verebileceğini düşündü. Annesine baktı: yaşlı kadının, şişman veya kalın denilemeyecek dolgun yapısına; büyük ve güçlü ellerine; kadife ve muslin karşımı, yeşil, robalı, biçimsiz elbisesine; kucağında uyuyan ve ara sıra okşadığı beyaz (ibiği mandalina kırmızısı) horoza; saman yığını gibi toplanmış, yumuşak, beyaz saçlarının altında muziplikle ışıyan yüzünün, birbirine yakın küçük sevimli gözlerine ve yüzünde gördüğü şakacı ve zinde zekâya hem memnun olmuş hem de hayret etmişti.</p>

  <p class="block_11">“Jack (horoz, Quebec doğumlu ve orijinal adı Jacques) elli yıllığına çekip gitse, sonra da dönüp gelse, beni tanır mıydı?” diye sordu Virginia.</p>

  <p class="block_11">“Horozlar elli yıl yaşamaz Virginia. Ayrıca giderse Kanadaya gider ve bir daha asla geri gelmez. Orada Fransızca konuşuluyor biliyorsun; hiçbir şeyi doğru yapmayı bilmezler zaten. Muhtemelen Jack’i de rüzgâr fırıldağı olarak kullanırlar.”</p>

  <p class="block_11">“Tamam ama diyelim ki elli yıllığına gidip gelebildi.”</p>

  <p class="block_11">“Pekâlâ. Nereye gidip gelmiş olsun?”</p>

  <p class="block_11">“Peru’ya.”</p>

  <p class="block_11">“Neden Peru’ya?”</p>

  <p class="block_11">Böyle konuşmalar, insanoğlunun bildiği her konuya değinir ve genellikle de gecenin büyük bir kısmının yönetimini eline alırdı.</p>

  <p class="block_11">Mrs. Gamely, okumayı ve yazmayı hiç öğrenmemişti; kızını, kâtip ve ansiklopedi araştırmacısı olarak kullanır, bulduğu her şey hakkında uzun uzun sorular sorardı. Yaşlı kadının düzen duyusu mantıksız ama çiçeğe durmuş bir meyve ağacının dalları kadar bereketli bir gelişigüzellik mucizesiydi. Mrs. Gamely bir buçuk saatte 150 farklı konuyu kolayca tartışırdı ve Virginia, uçsuz bucaksız ama mükemmel bir plana benzeyen bu konuşmanın sonunda hayretler içinde kalırken, çok şey öğrenirdi.</p>

  <p class="block_11">Mrs. Gamely, her bakımdan bilimden uzak ve cahil olmasına rağmen, kelimeleri bilirdi. Onları nereden öğrendiğini kimse tahmin edemezdi ama yaşlı kadının kelimelerle arası çok iyiydi. Virginia, gölün kuzey kıyısı sakinlerinin, İngilizcenin hem çok anlamlı hem de yanlışsız çeşitlemeleriyle demlendikleri için lisanlarını, mükemmel bahçe peyzajı yapabilecek bir alet hâline getirdikleri çıkarımında bulunuyordu. Küçük yerleşimler gibi tenha yerlerde yaşayanlar, büyük şehirlerin hepsinde olan girift şeyleri bilmeyebiliyorlardı ama yürekleri zengin oluyor ve böylece kelimeler üretip onları muhafaza ediyorlardı. Mrs. Gamely’nin sözcük dağarcığı muazzamdı. İnsanların hiç duymadıkları kelimeleri bilirdi ve yüzlerce yıl önce ölmüş veya uykuya dalmış kelimeleri her gün kullanırdı. Virginia o kelimeleri Oxford sözlükte arar ve Mrs. Gamely’nin kelimeyi (istisnasız her zaman) mükemmel bir isabetle kullandığını görürdü. Mesela bazı çeşit köpeklerden ‘Leviner’1 diye bahsederdi. Quebec yakınlarındaki bölgeye marchlands2 derdi. Liripoop3, rapparee4, dagswain5, caroteel6, opuntia7, sough8, diclesium, bronstrop9 gibi kelimeler kullanırdı. Tasvirlerinde patibulary, fremescent, pharisaic, Roxburghe veya glockamoid gibi tanımlamalar kullanır ve mormal, jeropigia, endosmic, mage, palmerin, thos, vituline, Turonian, galingale, comprodor, nox, gaskin, secotine, ogdoad ve pintulary gibi kelimeler, 13. Yüzyıldan kalma ateşli Napoli dansları ile dudaklarından dökülürdü. Evdeki Sözlüğün kıyıları domuz kulağına dönmüştü; çünkü Mrs. Gamely, yarım düzine dilbilimciyi bile kalpten götürecek kelimelerini anlamayanlara sinirlendiğinde Virginia, gününün epeyce bir bölümünü sözlük kurcalayarak geçirirdi.</p>

  <p class="block_11">“Bütün bu kelimeleri nereden öğrendin anne?” diye sorardı Virginia.</p>

  <p class="block_11">Mrs. Gamely omuzlarını yukarı kaldırır, “Sanırım biz bu kelimelerle büyüdük,” derdi. Her zaman anlaşdması güç bir şekilde konuşmazdı. Aslında bazen aylarca, Anglosakson kelime türevlerinin güçlü ve saygın kök ve kalıplarına sımsıkı bağlı kalırdı. O zamanlarda, Virginia rahat bir nefes alır, horoz da mutlu olurdu; çünkü tavuk olsa herhâlde sıkıntıdan günde üç yumurta yumurtlardı.</p>

  <p class="block_11">Yoksa aslında bir tavuk muydu? Kim bilir? Mesele şu ki horoz kendini kedi sanıyordu.</p>

  <p class="block_11">______________________</p>

  <p class="block_11">1 Çevirenin Notu: Hızlı ve çevik bir köpek cinsi.</p>

  <p class="block_11">2 Çevirenin Notu: Sınır bölgesi.</p>

  <p class="block_11">3 Çevirenin Notu: Atkı veya eşarp ucu; aptal; zekice yapılmış hile.</p>

  <p class="block_11">4 Çevirenin Notu: Korsan.</p>

  <p class="block_11">5 Çevirenin Notu: Kıldan dokunmuş kumaş; yün alerjisi; bir çeşit halı veya yatak örtüsü.</p>

  <p class="block_11">6 Çevirenin Notu: Genellikle 700 libre ağırlığında kuru meyve fıçısı.</p>

  <p class="block_11">7 Çevirenin Notu: Frenk inciri.</p>

  <p class="block_11">8 Çevirenin Notu: Rüzgâr sesi veya dua ederken yapıldığı gibi mırıltılı bir ses çıkarmak.</p>

  <p class="block_11">9 Çevirenin Notu: Son iki kelime Oxford Sözlükten de yaşlı olmalı.***</p>

  <p class="block_3"> </p>

  <p class="block_11">Rüzgârın hızı daha da şiddetlendi; saman balyalarını uçurdu, ahırları yıktı, gölü karaya sürükledi. Mrs. Gamely ve Virginia, milyarlarca buz parçasının rüzgârla kabararak karman çorman olurken çıkardıkları, o güne kadar yaşamış tüm böceklerin kayıp ruhlarının sesiymiş gibi gelen şiddetli şıngırtılarını duyabiliyorlardı.</p>

  <p class="block_11">Ev inledi ve sallandı; ancak fırtınalara dayanıklı inşa edilmişti; öldürülmeden önce, kendisine ne olursa olsun karısını ve kızını korumaya niyetli Theodore Gamely’nin elinden çıkmıştı. Onun gepegenç karısı şimdi yaşlı bir kadındı; kızı da otuzlu yaşlarındaydı.</p>

  <p class="block_11">Mrs. Gamely ve Virginia, onca zamandır bu evde yalnız yaşamışlardı; sadece Virginia’nın Boissy d’Anglas adında bir Fransız-Kanadalı ile evlenmek için ayrılıp, üç yıl sonra kucağında yeni doğmuş oğluyla tekrar geri döndüğü süre hariç.</p>

  <p class="block_11">“Ev yıkılır mı dersin?” diye sordu Mrs. Gamely.</p>

  <p class="block_11">“Hayır, sanmıyorum,” dedi Virginia.</p>

  <p class="block_11">“Rüzgârın böyle estiğine hiç şahit olmadım, gelen kış zor geçecek.”</p>

  <p class="block_11">“Her zaman zor geçiyor.”</p>

  <p class="block_11">“Fakat bu sefer,” dedi anne, “sanırım soğuk memleketin belini bükecek. Hayvanlar ölecek. Yiyecek tükenecek. İnsanlar hastalanacak.”</p>

  <p class="block_11">Rüzgârın şiddetine uyumlu bu kelimelerin telaffuzu yanlışsızdı.</p>

  <p class="block_11">Aslında, Mrs. Gamely ne zaman ağırbaşlılıkla konuşsa, genellikle haklı çıkardı. Öngörüsü gerçekleşecek olsa da olmasa da o gece rüzgâr saatte yüz altmış kilometre hızla esti ve termometreler eksi yirmiyi gördü.</p>

  <p class="block_11">Kemikleri zangırdatan olağandışı bir rüzgâr sesinden sonra Mrs. Gamely ayağa kalktı ve odanın ortasında daireler çizerek dolanmaya başladı. Sobada güzel bir odun ateşi yanıyordu. Yüzünü tavana çevirerek mutfak masasının etrafında döndü. Zemin ve duvarlara gül, krem ve sarı gibi sıcak renkler hâkimken, tavan alaca bir mordu. Çatı sarsıldı. Jack, Mrs. Gamely’nin kucağına atladı; o da horozu kediymiş gibi tuttu. “Kar yağar mı anne?” diye sordu Virginia, âdeta hâlâ küçük bir kızmış gibi.</p>

  <p class="block_11">“Bu rüzgârda yağmaz,” dedi Mrs. Gamely. Sobaya birkaç odun daha attıktan sonra, köşedeki, çift namlulu çiftesini almaya gitti.</p>

  <p class="block_11">Çok soğuk bir gecede, zincirlerin kırıldığını, hapishanelerin açıldığını, delilerin dışarı çıktığını, hayvanların çıldırdığını anlattı ve göldeki canavarların eve girmeye çalışabileceğini söyledi.</p>

  <p class="block_11">Bütün gece orada oturdular, yatağa gitmeye bile kalkışmadılar.</p>

  <p class="block_11">Daha Noel’e birkaç hafta vardı ama sanki Noel gecesi gibiydi; Virginia, kucağında bebeğiyle ileri geri sallanırken hayal kurup düşündü.</p>

  <p class="block_11">Evde iki kışa yetecek kadar kuru odun vardı. Kilerde tavana kadar, füme sığır, tavuk ve kuş eti; peynir, kurutulmuş et ve sebzeler; torbalar dolusu pirinç, un, patates; konserveler, reçeller, yerli şarap ve iki kadının pişirme konusundaki müthiş becerilerinde kullanabilecekleri diğer malzeme yığılıydı.</p>

  <p class="block_11">Rafları, okuması zor kitaplarla doluydu; insanın ruhunu yıkıp yeniden inşa edebilirlerdi ve okumayı bitirdiğinde katır tepmiş gibi olurdun. O gece kullanmadıkları yataklarında, bir metre yüksekliğindeki kremşanti kadar hafif, kaz tüyü yorganlar vardı.</p>

  <p class="block_11">Virginia’nın zorlukla atlattığı zamanlar olmuştu; hiç şüphesiz önündeki gelecekte daha da zorları olacaktı. Fakat şimdi evde, bir sükûnet körfezindeydi ve sadece hayal kurmak bile keyifliydi.</p>

  <p class="block_11">Kanada: kelimenin kendisi bile kar kaplanmış tarlalar kadar dümdüz ve soğuktu. Virginia ve Boissy d’Anglas’ın kızakla Laurentians’a varmaları iki günlerini almıştı; kar yüklü ağaçların arasındaki açıklılardan ufukta yükselen ayı seyretmek gerçek bir keyif olmuştu. Kanadada geçirdiği yıllar, hatırlanması zor yıllardı; fakat bütün ihtiyacı o seyahatin anisiydi.</p>

  <p class="block_11">Bir öğleden sonra yola çıktılar; güneş, altın bir tepsi gibi alçalırken. O gün kar, havadan ılıktı ve akşam güneşinin bir duvarda parlaması gibi sarımsı bir ışıkla parlıyordu. Kızağı, biri kestane alı diğeri kiraz ah iki al donlu at, birbirleriyle uyumlu bir eşkin koşuyla çekti ve kuzeyin yabanına doğru götürdü onları. Eşkin adımlarını gecenin derinliklerine kadar korudular ve sağ olsun, göz kamaştıran ayda karda yansıdığı için, gündüzmüş gibi yol aldılar.</p>

  <p class="block_11">Atlar önlerindeki açık yola bayıldılar; açık arazide ve çamlıklarda yarışır gibi yol aldılar. Boissy d’Anglas ve yanındaki, neredeyse kaçırdığı denilebilecek genç kadın, büyülenmişlerdi. Yüzleri ateş gibi yanıyor, gözleri parlıyordu. Anbean, gölgeler dağlara veya koruluklara dönüştü ve yaklaştıkça kışın dağladığı yaprakları ve kaya çıkıntılarını görebiliyorlardı. Göller ve şarıl şarıl çaylar, yolun iki yanında bir göründü bir kayboldu; tepelere çıkıp dönemeçleri döndükçe, manzara okyanus dalgaları gibi önlerinde yuvarlandı.</p>

  <p class="block_11">Tepsi gibi ay, buz kadar parlaktı. Atlar, ayışığı altında koşmaktan öyle mutluydular ki hiç durmadan ta Kanadaya kadar koşabilirlerdi herhâlde. Fakat donmuş bir gölün kıyısına geldiklerinde durmak zorunda kaldılar. Göl, tepe ve dağ sıralarının arasında, bir anayol gibi kuzeye doğru uzanıyordu. “Bilmiyorum, burada kamp kurup yarın sabah mı yola düşsek yoksa atlar yıkılana kadar gitmeye devam mı etsek. Üç yüz kilometre kadar bu yolu takip edeceğiz. Devam edersek yol bitmeden ölürler.”</p>

  <p class="block_11">“Uyuyabilir misin?” diye sordu Virginia, kendisinin uyuyamayacağını ima ederek. “Sence atlar uyuyabilir mi?”</p>

  <p class="block_11">“Hayır,” dedi Boissy, dizginleri şaklatarak ve kızak kar kaplı gölün üstüne indikten sonra yollarına devam ettiler.</p>

  <p class="block_11">Nehirlerden, tren yollarından, karayollarından, ışıklı yerleşimlerden, mırıldanan değirmenlerden, yükseklerdeki soğuk ormanlardan geçtiler; ağaçlar ayışığını engelleyince yollarını fenerlerle aydınlattılar. Virginia, bir kızakta donmuş ve karanlık çam ormanlarında giderken evi mi hayal ediyordu yoksa evde, ateşin başındaydı da tamamen at toynaklarının kardaki çıkardığı boğuk seslere dalmış, rüya mı görüyordu, bilmiyordu.</p>

  <p class="block_11">Sabah, hasta ve ateşli bir çocuğa gelişi gibi, usul usul, aşırı sıcaklamış ve bitkin bir hâlde geldi Mrs. Gamely ve Virginia’ya. Mrs. Gamely hızla kapıp açtı ve dışarı baktı. Mavi havanın soğuk akımı sıcak odaya olup içerisini arındırırken, “Tek bir kar tanesi bile düşmemiş.</p>

  <p class="block_11">Ne işe yaradı? Bütün yaptığı ısıyı çalmak ve daha çok odun yakmamıza sebep olmak,” dedi.</p>

  <p class="block_11">“Göl ne âlemde?” diye sordu Virginia.</p>

  <p class="block_11">“Göl mü?”</p>

  <p class="block_11">“Göl donmuş mu?”</p>

  <p class="block_11">Mrs. Gamely omuzlarını silkti. Virginia ayağa kalktı ve üzerine kapitone bir ceket giydi. Bebek de aynı türden bir tulumun içine konuldu; beraber göle gitmek için çıktılar. Daha evin köşesini dönmeden, gölün donduğunu biliyorlardı; çünkü hiç dalga sesi yoktu, rüzgârın sesi tekdüzeydi ve beyaz köpüklere vurduğunda çıkan kuş şarkılarına benzeyen yüz çeşit ses kaybolmuştu.</p>

  <p class="block_11">Göl bir gecede donmuştu; bunun anlamı, merhametsiz ve haşin bir kışın kapıya dayandığıydı. Ne kadar zor bir kış olacağı, gölün buzunun ne kadar pürüzsüz olduğuna bakılarak tahmin edilirdi. Buz ne kadar düzgün ve pürüzsüzse, takip eden kış ayları da o kadar sert geçerdi; daha kar düşmemiş olmasına rağmen, buz yelkenlilerini kullanmak, dünyada eşi benzeri görülmemiş bir olay olacaktı. Mrs. Gamely, gölün pürüzsüz hâlini daha önce de görmüştü ama bu seferki, daha önce gördüklerine hiç benzemiyordu.</p>

  <p class="block_11">Göl, sanki kendi pürüzsüzlüğünün mükemmelliğine gülüyormuş gibi uzanıyordu. En küçük bir dalga şıpırtısı, dalga çizgisi hatta bir su kabarcığı bile yoktu. Dehşetli rüzgâr ve köpük köpük fasılasız dalgalar, ağır mavi suların ani donuşu ile sürülüp gitmiş, yok olmuştu. Göl yüzeyinin astronom aynaları mükemmelliğindeki camsı sonsuzluğunda savrulan tek bir kar tanesi bile yoktu.</p>

  <p class="block_11">“Göl canavarları buz altına sıkıca hapsoldular herhâlde,” dedi Mrs. Gamely. Sonra, önlerindeki kışı düşünerek sessizleşti. Buz, pürüzsüz, karanlık ve sakindi.</p>

  <p class="block_11">*</p>

  <p class="block_11">Güneş, Coheeries gölü üstünde iki hafta boyunca, alçaktan ve pırıl pırıl, altın yelesini silkeleye silkeleye doğdu ve battı. Batıdan doğuya bir karar esen hafif bir rüzgâr, çaylardan, kırılan dalgalardan ve sonbahar ormanlarını kırkan fırtınalardan çalınmış bir sahne yönetimiyle şen şakrak sahnelerinden çıkan, enerji dolu sıra sıra opera şarkıcıları gibi rüzgâr ve güneşten kaçan ince dalların ve buz saçaklarının fasılasız tören alayı çıngırtılarıyla gölün lekesiz, kara yüzünü süpürdü.</p>

  <p class="block_11">Sıcaklık eksi on derecenin üstüne hiç çıkmasa da hava ılımlıydı; çünkü esinti hafifti ve gökyüzü bulutsuzdu. Kuyuları da donduğu için hayatları durgunlaşmış göl halkı, güneşin doğuşunu ve batışını gören Dutch usulü bir buz barajı yapmaya başladılar ve Felemenklere has bir kış manzarası yarattılar. Bu manzara onlara atalarından miras kalmıştı belki; belki de benliklerinin derinliklerindeki tarihi anılar, manzarayı boyayan yoğun renkler gibi yenilenebiliyordu.</p>

  <p class="block_11">Gölün kıyısında bir Dutch köyü doğdu. Buz yelkenlileri, yüz tane çiçek buzun üstünde sessizce sürükleniyormuş gibi muazzam seyirleriyle, batı kıyısından doğuya doğru yarıştılar ve tekrar geriye döndüler. Yakınlarında, pırıl pırıl çelik çarklar büyülü kesikler atıyormuş gibi hafif bir ses oluşuyordu sadece. Biraz uzaktan ise bir buhar motorunun zar zor duyulabilen sesine benziyordu. Gölün üstünde, dairesel dizilmiş, çarpma kapılı balık tutma kabinlerinden oluşan ve soba bacalarından domuz kuyruğu gibi bükülerek dumanlar yükselen minyatür köyler peydah oldu. Bu kabinlerin içindeki ateşin, geceleri buzun üstüne turuncu ve sarı çizgiler hâlinde düşen yansımaları, kama ucu gibi sivri noktalarda son buldu.</p>

  <p class="block_11">Kızlar ve oğlanlar, patenleri üstünde, kalçalarına ve omuzlarına bağlanmış balon yelkenlerle sınırsız uzaklıklara kaydılar ve birlikte ortadan kayboldular. Bomboş aynanın üzerinde öyle uzaklara gittiler ki kıyı görünmez olduğunda, yelkenleri katlayıp buzun üstüne yaydılar. Yelkenlerin dalgalı kabartıları üstüne uzanıp; böyle şeyleri görmek için buz yelkenlilerine atlayarak boş alanlara giden daha genç çocuklar tarafından keşfedilmemek ve hayran bakışlarından ölene kadar utanmamak için, bir gözleri ufukta, yaklaşmakta olan bir buz botu görüntüsü arayarak, birbirlerini okşamaya ve öpüşmeye başladılar.</p>

  <p class="block_11">Kıyıdaki ateşlerin parlaklığı, rıhtımlara ve körfezin içlerine bir kolye kavisi gibi yayıldı. Her ateşin üstünde, sıcak çikolata, rom veya elma şarabı ile cızırdayarak kızaran geyik eti vardı. Karanlıkta buz üstünde paten kaymak, arkadaşlarla iletişim kurmak için Piştov atışı yapmak, uzayda yolculuk etmek gibiydi; çünkü gölün üstünü bir fanus gibi örten gökyüzünde ve ufka kadar inen derinlerinde, bir sürü parlak yıldız vardı. Yıldız ışıkları buzun üstüne, ışımaktan donana kadar loş ışıklar yansıttı. Daha önceden, birisi ortaya bir fikir atmıştı: geniş kızak ayakları üstüne beyaz bir düğün pastası gibi ışıklar donatarak, köy bandosu sahnesi hazırlamak ve kızağa yarım düzine kar nallı saban atı koşup, bütün gece köyde dolaştırmak. Kızaktan ışıklar saçılırken ve mestane köy halkı da kızağın arkasından paten yaparak gelirken, Coheeries orkestrası A.P. Clarissa’dan ‘Kışın Ritmi’ gibi büyülü şarkılar çaldı. Gölün girintili çıkıntılı kıyılarında yaşayan çiftçiler, turuncu alevli minik ışık dizilerini ve karanlığın içinde, beyaz bir şatonun rüyadaymış gibi (bir dansçının uzun eteğinin altındaki hızlı adımları gibi) hareket ettiğini gördüklerinde, patenlerini bağladıkları gibi bahçelerinden fırlayıp buzun üstüne atladılar ve ufukta görünen sihirli ışıklara kadar birbirleriyle yarıştılar. Yaklaştıkça, duydukları müzik ile kadınların, erkeklerin, çocukların, bir kızağın arkasından gelen hayaletimsi dansları karşısında hayrete düştüler. Kayan bir yıldızın ışıksız kuyruğuna benziyorlardı. Genç kızlar müzik eşliğinde dans ediyor, bazıları da sadece kızağın peşinde gidiyordu. Bu karnaval, odun, yiyecek ve diğer malzeme stoklarını epeyce eritti. Aptalca bir şeydi ama Coheeries Gölü sakinleri yakaladıkları, herkesi heyecana boğan bu mükemmel havayı görmezden gelemediler. Lakayt ve çılgındılar. Ruhlarını rahatlatmak için ellerindekini çarçur ederek dans ettiler, şarkı söylediler, doğanın güzel günler getireceğine olan güvenlerinin teyit ederken, önlerindeki sert kışa beddualar ettiler. Yiyecek maddelerini muhafaza etmenin mükemmel ustası Mrs. Gamely bile, stoklarını gönüllü olarak verdi, müsrifçe ondan fazla çeşit yemek hazırlama ve gözünü kırpmadan yüz tane turta pişirme faaliyetine katıldı. O ve Virginia, bando kızağının arkasında paten kayarak gezdiler. Kıyıda, harika, medeni, esprili eski dans figürleriyle dans ettiler. Dansa katılamayan yaşlılar nükteleriyle katıldılar; gençler, danslarında direnmeyi, sevmeyi, sabrı ve en önemlisi güvenmeyi ifade etmelerini söyleyen büyüklerini dinlediler. Yaşadığı güç yıllara rağmen kıyıda, hatta buzun üstünde, dans eden ve gülen dul Mrs. Gamely’yi gördükten sonra hiç kimse bu derse kayıtsız kalamazdı.</p>

  <p class="block_11">Ocak ayının ortasında, kimsenin yeterli yiyeceği kalmamıştı.</p>

  <p class="block_11">Mümkün olduğunca yetirmeye çalışarak yaza kadar bitmemesine dua etmeye başladılar (ki imkânsızdı) ve herkes Aralık ayında çok fazla yemekten sağlıksız bir şişmanlığa geçmişti. “Eden bulurmuş,” diye ilan etti Mrs. Gamely, biraz durgundu ama henüz bunalımda değildi. “Tahminimce,” dedi, kıpır kıpır ve tedirgin gözleriyle kileri gözden geçirirken, “Mart ayına kadar yetecek yiyeceğimiz var. Var da ya sonra? Mart da soğuk; Lamston Tarko ve köpeği, otuz yedi yılında Mart’ın son günü donarak öldüler. Nasıl karın doyuracağız? Sorun bu.”</p>

  <p class="block_11">“Köylülerin bize verecek yiyeceği yok mudur?” diye sordu Virginia.</p>

  <p class="block_11">“Hayır. Onların ürünlerini dolu vurduydu. Bizimkilere bir şey olmadı ve epey iyi ürünümüz olduğu için onlara da verdik. Satmadık bile, öylece verdik. Fakat şimdi hepimiz aynı durumdayız. Kışın rüzgâr öyle esiyor ki kimse yardıma gelemez. Ayrıca biz hep kendi kendimize yettik. Keşke Antoine Bonticue burada olsaydı. O bir çözüm bulurdu; Theodore da bulabilirdi.”</p>

  <p class="block_11">“Antoine Bonticue da kim?”</p>

  <p class="block_11">“Sen doğmadan önce öldü. Coheeries ile marchlands arasında yaşardı. İsviçreliydi; bir örümcek arabayla* dolaşırdı.”</p>

  <p class="block_11">“İsviçreliydi ve örümcek arabayla dolaşıyordu?” diye tekrarladı Virginia.</p>

  <p class="block_11">“Evet,” dedi Mrs. Gamely. “Örümcek arabalar harikadır. Sessizdirler ama kalabalık trafikte kullanamazsın, çünkü ezilme tehlikesi vardır. Biraz yavaş giderler ama gayet ekonomiktirler; özellikle de hafif yükler taşıyacaksan. Antoine Bonticue, kırk beş kilodan daha hafifti. Bir nevi mühendisti. Bir yerden bir yere kablolar çeker makaralar taşırdı. Sanırım kablo çekmek İsviçreliler için bir çeşit terapi oluyor ya da dinlerini bir parçası.</p>

  <p class="block_11">___________________________</p>

  <p class="block_11">*Çevirenin Notu: üç veya dört tekerlekli, yere çok yakın, küçük araba.***</p>

  <p class="block_3"> </p>

  <p class="block_11">Dur bakayım ne deyip dururdu o?</p>

  <p class="block_11">“Dağ sıraları arasında dengeli bir kavis /</p>

  <p class="block_11">Efendisinin hizmetinde olduğunu söylerken /</p>

  <p class="block_11">kuşatma altındaki imanın gücü /</p>

  <p class="block_11">bir şeyde bir şey bir şey, bir şey bir şey bir şey - bir şey yapar ördekler veya gök kuşakları”</p>

  <p class="block_11">Neyse, Theodore ne yapmamızın lazım geldiğinin bilirdi. Biz de bileceğiz. En azından Marta kadar yetecek yiyeceğimiz var.”</p>

  <p class="block_11">Sonra akşam yemeği hazırladılar: koca bir füme sığır eti parçasını dilimlediler, masaya yarım kilo kadar kuru mısır serptiler, süt ürünü talaşı gibi bir yığın da sert peynir rendelediler. Bu üç malzemeden bir püre yapıldı ve bebeği doyurmaya ayrıldı. Karayla çevrilmiş balık türlüsü gibi bir şey oldu ki dereotu ile bahar gibi bir nefaset kazandı ve onlar yemeye başladıklarında tabaklarındaki yemek canlanıp onlara saldıracak kadar da kırmızıbiber attılar.</p>

  <p class="block_11">Pişirdikleri yemeğin kokusu iştah açıcıydı ama iki kadın aç kaldı; Mart’ta ne yapacaklarını düşünüyorlardı. O gece, belki de yatağa aç girdikleri beşinci geceydi; Virginia cevabı, sessiz arabalarla bir yerden bir yere gidilen, gürültülü gümüş bir kubbenin içinde geçen ve otel yemeği gibi zengin ve şık bir şekilde servis edilen rüyasında buldu.</p>

  <p class="block_11">Mevsim bahardı; dumanlı, gri meydanları ve beyaz gömütleri, salkım söğütleri, safir rengi nehirleri olan büyük bir şehirdeydi.</p>

  <p class="block_11">Bir sepet yılan misali kıvrılmış caddeler örüntüsü içinde, kiliselerinin ve meydanlarının etrafına çöreklenmiş bir şehir; ipek şapkaların ve havalı gri paltoların şehri; yanıp sönen bulut ışığında sessiz bir müzik çalan, sayıklayan yeşil ağaçları, gizli tünellere açılan dükkânları, berrak gündüzleri, kristal sarayları, durmadan türeyen sonsuz tasvirleri olan bir şehir. Şehir canlandı ve Virginia’nın aşığı oldu. Virginia onu hiç çekinmeden, cebelleşmeden kabul etti ve onunla birlikte nefessiz ve çıplak kaldı. Şehir, çalkantılı renkleriyle onu istila ederken, terledi, kapalı gözleri yuvalarında döndü, bir kalçadan öbürüne ileri geri sallandı.</p>

  <p class="block_11">Rüya ona, şehirlerin yiyen, uyuyan, çalışan ve âşık olan büyük hayvanlar gibi olduğunu öğretti; o, mavi okyanusların yer çekimsiz ortamlarında hiçbir yere tutunmadan aşk yapabilen, bir balina kadar hacimli ve devasa bir şeydi. Ve şehir Virginia’ya, geleceğinin (her zaman geleceğinin kendi içinde olduğunu, sadece silkinip çıkarılmayı beklediğini bilirdi) şehirde olduğunu, hayatını bu rüyada gördüğü yerde geçireceğini öğretti.</p>

  <p class="block_11">Uyandığında, hâlâ yarı rüyada gibiydi ve olağanüstü çabadan dolayı sırılsıklamdı; fakat hemen hesap yaptı; eğer bebekle birlikte giderse, Mrs. Gamely’nin hayatta kalmaya yetecek kadar yiyeceği olacağı gibi belki başkalarına da yardım edebilirdi.</p>

  <p class="block_11">Mrs. Gamely’nin en baştaki itirazları, tekrar tekrar anlatılan rüyanın güzellikleri ve incelikleri ile kesildi. “Oraya hiç gitmemiş olsam da,” dedi Virginia, “böyle bir rüyayı yaratabilecek kadar iyi tanıyor olmalıyım.” Virginia’nın korktuğu olmadı ve Mrs. Gamely, Boissy d’Anglas ile yaşadığı talihsizliği dile getirmedi. Aksine, ilerlemiş yaşına rağmen, unuttuğu bir hedefi tekrar yakalayıp canlandırması mümkün olduğu için onu takip etmeye karar veren biri gibi heyecanlandı.</p>

  <p class="block_11">Virginia ayrılmadan önce binlerce kere birbirlerine sarıldılar ve her seferinde ağladılar. Mrs. Gamely’nin söylediği son şey şu oldu: “Bu dünyada yapmaya çalıştığımız şeyin, zamanı tuz buz edip ölüleri geriye getirmek olduğunu unutma. Yüksel Virginia, yüksel ve bütün dünyayı gör”</p>

  <p class="block_11">Virginia, annesinin ne söylemeye çalıştığını tam olarak anlamadı.</p>

  <p class="block_11">*</p>

  <p class="block_11">Virginia ve bebeği, kar üstünde koşarken gölün kalın buzunu sarsacak büyüklükte atların çektiği büyük bir kızak ile Coheeries Gölü’nün bir ucundan öbürüne geçerlerken, gölün üstü karla kaplanmıştı. Öğleden sonra dağlara ulaştılar; durmadan yokuş aşağı indiler, keskin dönemeç teraslarından dönerken, mavi beyaz bir dünya gördüler. Arada sırada, bir kar atmacası kemik beyazı arazinin parıltılı kamuflajında yükseliyor, hava okyanusu içinde seyrediyor, bir patenciden daha muhteşem bir zarafetle, kanatları üstünde yana kayıyordu.</p>

  <p class="block_11">Dağların tepesine vardıklarında, yüksek rüzgârların, sürükledikleri kar savuruntusunu nerelere biriktirdiğini seyrettiler. Güçlü karasal boralar, pervaz bölgelere çarparken savurduğu karı dikine püskürterek çıkıntılar yaratmıştı. Bu beyaz ipek perdelerin ötesinde tepelerin arasından, altın güneşin parlayan bordürleri görünüyordu. O kadar çok çığlık ve ıslık vardı ki troykanın çanlarının sesi duyulmuyordu. Kızak sürücüsü, pasta gibi yuvarlak bir tepenin zirvesinde durdu. Orada dinlenirken, üzerilerinden havaya beyaz toz yükselen tepeler ve kaya çıkıntıları ile bölünmüş ve çevrelenmiş, bir kar ve buz peyzajı seyrettiler. Atlar başlarını eğip, buz kaplanmış yelelerini silkelediler. “Buradan” dedi kızak sürücüsü, dağ havası esintilerinin ve kendi kaşkolunun engellediği sesini duyurmaya çalışarak, “gölü görebilirsiniz ama sadece doğu kıyısını. Birazdan da Hudson’ı göreceksiniz. Son bir defa bakın; çünkü artık bambaşka bir yere gidiyorsunuz.”</p>

  <p class="block_11">Yol, arkalarını görebilecekleri yerlere veya tarlaların içine değil, bakir bir ormanın içinden, yükseklikleri üç yüz metreye varan kayalıklar arasından, kaya matkabı gibi gümbürdeyen ve otuz metrelik meşelerin üstüne buz püskürten çavlan ve olukların bulunduğu buz boğazlarının yakınından, git gide aşağıya inen bir yöne götürdü onları. Savaş baltası gibi taşıdıkları katıksız bir seksenlik boynuzları olan, kırmızı dutlarıyla kana boyanmış dikenli çalılıkları çiğneyen, masumiyetleri rencide edilmiş gibi şaşkın şaşkın ormana kaçan beyaz kuyruklu geyik ailelerinin yollarına çıkarak, loş ışıklı yollardan kaydılar. Karın ve ağaçların, üzerilerine kubbeler kondurduğu maun rengi yollardan geçerlerken, soğuk kar tünellerinin havasını soluyan atlar, zahmetsizce ileri atılarak önlerindeki yolu yuttular. Virginia bebeğini paltosunun altında tutuyordu. Bebeğin adı, en azından şimdilik Martin d’Anglas’dı. Bu soyadı bir ipin ucunda sallanan bir silahşor veya bir paralı asker için pek münasip görünse de mavi kundaklı bir bebek için pek öyle değildi. Ağzı ve burnu, denizci mavisi kaşmir bir başlığın dışına çıkmıştı ve soğuk havada bir encik gibiydi. Virginia başını geriye atıp atmaca ve kartallara bakmak istedi; ağaçların yükseklerindeki kaba yuvalarında tüneyen, çok sayıda bu türden kuş görünce şaşırdı. Kayıp geçen kızağı lakaytılıkla seyrediyorlardı. “Yukarıdaki bütün şu asıl kartallara bakın,” dedi Virginia, sürücüye. “Altın yaldızlı porselen gibi görünmeseler, Yüksek Mahkemenin emekli yargıçları olduklarını söylerdim.”</p>

  <p class="block_11">Yokuş aşağıya yavaş yavaş alçalan uzun bir inişle, nehir kıyısına vardılar ve tam alacakaranlıkta, Hudson kıyısında bir hana geldiler.</p>

  <p class="block_11">Avluda domuzlar, hancı onları domuz ahırına soksun diye şarkı söyler gibi, bir arada tepişiyorlar ve hanın bacasından bembeyaz duman yumakları yükseliyordu. Virginia ve Martin, ertesi sabah dev bir buz yelkenlisi altı kişilik yolcu ve bagajlarını kanalın açık olduğu bölgeye doğru götürmek üzere yola çıkana kadar handa kalacaklardı; oradan da güneye giden sahil güvenlik gemisine bineceklerdi.</p>

  <p class="block_11">Gecenin ortasında -bazen Martin’in minik butlarında ortaya çıkan isilikten daha kırmızı yanakları olan- hancının karısı kapılarını çaldı. Virginia ışığı yaktı; akşamki, kuzu pirzola, mısır ekmeği ve hindiba salatasından oluşan yemeği fazla kaçırdığı için rahatsızdı. Işık üzerine parladı ve Martin, ışığa tepkisini esnek kol ve bacaklarıyla havayı yumruklayıp tekmeleyerek gösterdi. Virginia sabahlığına sarındı. “Kim o?” diye sordu.</p>

  <p class="block_11">“Uyandırdığım için özür dilerim tatlım,” dedi, hancının karısının uzun yıllar naneli jöle çömleğinde saklanmış sesi, “fakat Mr. Fteley’e Oscawana’dan bir telefon geldi. Sanırım kar savuruntusundan dolayı buz yelkenlileri çalışmıyor; yarın yoluna, önce patenle devam etmek zorundasın. Sahil güvenlik gemisi öğlene kadar bekleyecek. Saat sekizde buradan çıkarsan, yetişmek için bol bol zamanın olur. Mr. Fteley bir yük kızağıyla bagajını taşıyacak”</p>

  <p class="block_11">“Anladım,” dedi Virginia. “Buradan Oscawana kaç kilometre?”</p>

  <p class="block_11">“Sadece otuz,” dedi Mrs. Fteley, “rüzgâr arkandan esecek.”</p>

  <p class="block_11">“Tamam,” dedi Virginia, Mrs. Fteley kapıdan ayrılırken. Işığı kapattı ve beş saniye içinde de uykuya daldı. Rüyasında buz pateni yaptığını gördü ve (sık sık olduğu gibi) ertesi sabah rüyasının tastamam aynısını tekrarlarken buldu kendini.</p>

  <p class="block_11">*</p>

  <p class="block_11">Saatler ve saatler boyunca, dağ eteklerinin arasındaki beyaz bir buz yolu üzerinde, kendinden geçmiş gibi paten kaydı. Virginia, bacak boyu başkalarının omzuna kadar gelen o kadınlardan biriydi. Onu hapiste tutmak mümkün olmazdı herhâlde; çünkü gardiyan anahtarlarını ne kadar uzağa asarsa assın, Virginia bacağını uzatıp, kalça ve baldırını güzelce oynatarak, ayak başparmağıyla anahtarları kancasından alıp kendine çekebilirdi. Bu nedenle paten kaymak onun doğasında vardı. Tek bir uzun hamlesi ile kırk kırk beş metre ilerleyebilirdi ve paten üstünde saatlerce hamle üstüne hamle yapabilirdi. Sadece bir altmış boyundaydı ama mükemmel bir bedeni vardı. Saçları, sağlıklı bir fokun pırıltılı kaim postu gibi mavimsi siyahtı. Mükemmelen oluşuveren, güçlü, davetkâr, yumuşak, bembeyaz bir tebessümü vardı. Fotoğraflarda, kanlı canlı hâli kadar göze çarpmazdı; güzelliği doğrudan ruhundan yansırdı çünkü ve eğer içeriden aydınlatılmamışsa, fiziksel güzelliğin esamesinin okunmayacağının canlı kanıtıydı. Öyle nazenin bir güzel de değildi.</p>

  <p class="block_11">Ciddi olduğunda ciddi, öfkeli olduğunda öfkeli görünürdü.</p>

  <p class="block_11">Kundaklayıp sırtına bağladığı Martin ile birlikte, dönemeçleri alarak ve gözünü kıyı çizgisinin ve buzun buluştuğu yerden ayırmadan nehir boyunca kaydı. Arada sırada durup Martin’i önüne koydu, diz çöküp durumunu kontrol etti. Martin öyle iyi kundaklanmıştı ki evdeki beşiğindeymiş gibi rahat rahat uyuyordu. Sonra bebeği tekrar sırtına alıp daha da güçlü hamlelerle yoluna devam ediyordu. Rüzgâr arkasından esse de saçları geriye savrulacak kadar hızlı gidiyordu.</p>

  <p class="block_11">Arkasından, aşağı yukarı bir kilometrelik bir mesafeden, hancı Mr. Fteley, hafif bir kızağı çekerek onu takip ediyordu. Kırmızı tuğladan ve hırpani görünüşlü ahşaptan yapılmış yerleşimlerin arasından sessizce ilerlediler. Constitution Adası yakınındaki bir nehir dönemecinde, Virginia bir buz ev gördü ve rüzgârdan korunarak biraz dinlenmek istedi. Var hızıyla kaydı ve tam iskelesinin önünde keskin bir dönüşle dururken, patenlerinin bıçağından fırlayan taze ufalanmış, haşin bir kristal sağanağı, ışıl ışıl havaya savruldu.</p>

  <p class="block_11">Evin yan tarafında kızak ve yelkenlilerin girebileceği bir koy vardı; oradan geçerek karanlık girişe doğru kayarken yarım düzine bülbül havalandı. Cam gibi duvarların içerisi, tavan kirişlerine kadar yükselen saman ve buz bloklarıyla doluydu. Rüzgârdan korununca daha az üşüdü. Martin’i sırtından indirdi ve kundağını açtı.</p>

  <p class="block_11">Bebek uyanmış, sanki harika bir espri dinlemiş gibi pürneşe gülümsüyordu.</p>

  <p class="block_11">Belki de annesi, duvarların çatlakları arasından giren simetrik ışığın merkezindeki soğuktan kızarmış yüzüyle karanlıkta ışıldadığı için mutluydu. Virginia’nın damarlarındaki sıcaklıkla kanı hızlanınca, beraberinde berraklık, metanet ve hafif bir ritmde taşımış olmalı ki bebeği de heyecanlandırmış, gülümsemesine neden olmuştu belki de. Martin’i emzirirken, kendi nabız atışlarını dinledi; başını hafifçe geriye atıp, ardında kuşların yaşadığı buz bloklarının karanlığına baktı.</p>

  <p class="block_11">Uzun zaman önce, Coheeries’in (şimdi içinde bulundukları haşin kıştan sonra) gördüğü en sert kışlardan birinde çiftçiler, Coheeries Gölü’nden buz blokları kesmişler ve gölün kıyısında, Gamely evinden çok çok uzakta olmayan bir buz ev yapmışlardı. Yarım asır kadar, takip eden yıllarda da kesilen buzun altındaki o evden, epey bir kısım ayakta kalmıştı. Sonra bu ev orayı bir matbaa olarak kullanmak isteyen bir adama satıldı ve kimse oraya buz koymadı.</p>

  <p class="block_11">Çok geçmeden eski buz tabakaları ortaya çıktı; Virginia altı yedi yaşlarındayken bir yaz, yarım asır önce kesilmiş ve yeni ortaya çıkmış buz bloklarının yakınlarında oynuyordu. Acımasız sıcaktan kaçınmak için buz evin içine girmişti; emektar, camsı buz blokları eriyerek minik taze su derelerine dönüşüyordu. Virginia içeride yalnız olduğunu sanmıştı. İçi kabarcık dolu buz duvarının eriyen yüzeyine avucunu bastırdı ve suyu yaladı. Mrs. Gamely onu buz evden uzak durması için uyarmıştı; çünkü orası korkunç tehlikelerle doluydu. “Donamoula geceleri buz eve gelir, buz kalıplarını yerken tuzlu yerleri de yalar. Eğer seni orada görürse,” demişti Mrs. Gamely, kendinden geçmiş gibi dinleyen küçük kıza, “senin bir meze öldüğünü düşünebilir. Onun için evden uzak dur!”</p>

  <p class="block_11">Virginia, Donamoula’dan korksa da ne olursa olsun gene de onu görmek istiyordu; hatta belki sırtına binip torpido gibi gölü geçebilirdi.</p>

  <p class="block_11">Mrs. Gamely’nin Donamoula’yı tasvirine bakılırsa, küçük kızları yese bile - ki o da yanlışlıkla oluyordu, üzerinde gitmek o kadar da tehlikeli olmasa gerekti. İşte orada Virginia, arada sırada Donamoula’nın göle bakan kapıya gelip gelmediğine göz atarak, deniz canavarları veya geceleri yatağının altında yaşayan şeyler hayal eden çocuklara has bir gerginlikle buz evin içinde gezindi.</p>

  <p class="block_11">Tam Donamoula’yı tamamen unuttuğu sırada aniden, sulu ve balık çırpınmasına benzer vuruşlar duydu. Kıpırdamadı; Adirondack’ın bütün böğürtlenlerini verseler kıpırdayamazdı.</p>

  <p class="block_11">Sonra o balık şıpırtısı gibi ses tekrar, soğuk ve gizemli havaya karışırken, ona benzer ama daha düşük tondaki bir sesi de beraberinde taşıdı. Korkudan başı döndü; başını çeyrek daire kadar çevirdi.</p>

  <p class="block_11">Donamoula yoktu. Etrafına bakındı; sineğimsi bir böceğe atılan keler balığı gibi havada vişneli turta kapan, on metrelik hızlı bir dilin bedenine dolanıvereceğinden çok emindi. Hâlâ Donamoula yoktu ama ses devam etti - şlap şlap, şlaap, fışır fışır, fışırt, fırttş, şlaap! Korkusu biraz yatışırken sesin, buz evin piramit tepesinden geldiğini fark etti. Elleri ve dizleri uyuşa uyuşa yukarı tırmandı.</p>

  <p class="block_11">En tepede, saçakların altında, çürümüş çatlaklardan içeri sızmayı başarmış yaz güneşi ışıklarından uzak olmayan en sıcak yerde, elli yaşındaki buzun erimesiyle ortaya çıkmış minik mavi bir gölcük gördü. O gölcüğün içinde, Virginia doğmadan çok uzun yıllar önce buzun içinde donup kalmış ve şimdi erimeyle birlikte tekrar canlanarak, neşeli bir itirazla kuyruk çırpan iki tane kocaman tirsi balığı kıpırdaşıyordu. Bedenlerinin altuni ve gümüşi renklerinin içinde gözleri, bilge bir gökkuşağı gibiydi.</p>

  <p class="block_11">Virginia, o iki tirsi balığını seğiren pullu kuyruklarından tutarak tepeden indirip, hayatlarının havada geçirdikleri en güzel hatırasıyla birlikte göle atışının ve balıkların karanlık sularda kayboluşunun, emsalsiz yoğun keyfini hatırladı - belki de diğer balıklara kendi masallarını anlatacaklar ve balık nüfusuna, yaşlı gençliğin ve genç yaşlılığın çetrefil gizemini hatırlatacaklardı. Virginia bunun, meraklı gözlerin o soğuk ve muhteşem buzun içine bakabilmeleri için zamanın durduğu bir sihir olduğunu biliyordu.</p>

  <p class="block_11">Bakışlarını karanlıktan alıp, kapıdan içeri dolan beyaz ışığa çevirdi.</p>

  <p class="block_11">Bir saniyeden az bir sürede, kızağının önünde soluk soluğa giden Mr. Fteley’i kapı aralığından gördü; sonra gözden kaybetti.</p>

  <p class="block_11">Çabucak Martin’i tekrar kundakladı. Kundağı sırtına sardı ve buz evden dışarı, çıkış noktasından fırlayan yarış atı gibi fırlayarak, Mr. Fteley’in peşine düştü.</p>

  <p class="block_11">Rüzgâr her yönden başlarındaki atkılara hücum ederken adamı yakaladığında, keyfi yerindeydi. Anarşik rüzgârın - artık körfez genişlemeye başlamıştı - içinden bağırdı: “Mr. Fteley, buz yelkenlilerini neden nehir yukarıya çıkamıyor? Buz gayet düzgün ve kaim.</p>

  <p class="block_11">Anlayamadım.”</p>

  <p class="block_11">“Savuruntu duvarı,” diye bağırdı Fteley “Savuruntu ne?”</p>

  <p class="block_11">“Savuruntu duvarı!” diye bağırdı tekrar. “Tamamen tesadüf eseri Oscawana’nın hemen kuzeyinde tek bir yere yoğun kar yağmış; sonra rüzgâr o karı bütün buzun üstüne yığmış. Adımın Fteley olduğundan emin olduğum kadar eminim ki nehrin üstünü bir kıyıdan öbürüne kadar tamamen kapatmıştır. İçinden bir tünel açamıyorlar, erimeyle çökebileceğinden korkuyorlar.”</p>

  <p class="block_11">“Bütün nehri mi tıkamış?”</p>

  <p class="block_11">“Evet,” diye bağırdı Fteley, rüzgârın içinden.</p>

  <p class="block_11">“Dağlar kadar yüksek mi?”</p>

  <p class="block_11">“Evet.”</p>

  <p class="block_11">“Dağlar ne kadar yüksek?”</p>

  <p class="block_11">“Üç yüz metre,” diye bağırdı Fteley. “Onun tepesine kadar çıkıp, öbür yüzünden aşağıya kayacağız.”</p>

  <p class="block_11">Hudson yükseltilerini bir dizi devasa gergedan boynuzu gibi görünmesine neden olan sarp dönemeçlerden birini daha döndüklerinde, savuruntu duvarını gördüler -bir günde ortaya çıkmıştı ve modern bir gökdelenin kötücül, düşüncesiz, dümdüz havasını taşıyordu. Savuruntu duvarı, katılaşmış nehrin üstünde bir dağdan öbürüne kadar uzanan kar yığınıydı. Dimdikti; üç yüz metre yüksekliğindeydi; tepesi, kendi kendini yiyip, hızla büyüyen bir gül gibi açarak, tekrar ürüyormuş gibi çalkanan bir sis ile kefenlenmişti.</p>

  <p class="block_11">“Ben burayı tırmanamam,” dedi Mr. Fteley, “hele bagajlarla, kesinlikle imkânsız. Daha alçak olduğunu sanmıştım ve tepesindeki o şey hakkında da hiçbir şey bilmiyordum.” Başı afallama ve korkuyla kalkmış, gözleri uzun zirveye kenetlenmişti. “İsa aşkına,” dedi, “benim bir ödlek olduğumu düşünebilirsiniz ama benim de Mrs. Fteley ve küçük Felicia’mı düşünmem lazım. Bence tekrar geriye dönüp, bu kahrolası şey eriyene kadar ücretsiz bizimle kalmalısınız. Burayı tırmanmaya kalkmak büyük bir hata olur küçük hanım.”</p>

  <p class="block_11">“Mr. Fteley,” dedi Virginia, kaymaktan dolayı hâlâ sıcaklık hissederken ve buz evinin karanlığında hatırladığı, yeniden canlanan o renklerin ihtişamı hâlâ yüreğinde canlıyken, “sizin ödlek olduğunuzu düşünmüyorum; Mrs. Fteley ve Felicia’yı düşünmeniz gerektiğini anlıyorum ve sırf benim bagajımı taşımak için oraya tırmanmamızı istemeyeceğim. Onun için, neden siz geri dönüp eşyalarımı buz yelkenlileri çalışmaya başladığında bana göndermiyorsunuz? Bu arada ben de Martin ile birlikte öbür tarafa geçmeye çalışacağım.”</p>

  <p class="block_11">“Fakat küçük hanım! Yukarıdaki o köpüğün içinde kaybolursunuz. Ve eğer geri düşerseniz tutunabileceğiniz hiçbir şey yok. Teker tombak aşağı yuvarlanıp ölürsünüz.”</p>

  <p class="block_11">“Mr. Fteley,” dedi Virginia, gözleri ışıldayarak, “şu anda kendimi tek atlayışta öbür tarafa aşacak kadar iyi hissediyorum. Eğer düşündüğüm gibi tırmanırsam, bir adımımı sağlama almadan öbürünü atmayacağım, korkmayacağım, geriye düşmeyeceğim ve öbür tarafa geçeceğim.”</p>

  <p class="block_11">“Böyle olacağını nereden biliyorsunuz? Nasıl bu kadar emin olabiliyorsunuz?”</p>

  <p class="block_11">“Çok basit,” dedi Virginia, “Kendimi öbür tarafta gördüm”</p>

  <p class="block_11">“Daha önce öbür tarafa geçtiniz mi?” dedi Fteley, aklı iyice karışarak.</p>

  <p class="block_11">“Hayır.”</p>

  <p class="block_11">“O zaman hayal görmüşsünüz. O başka bir şey. Kedinin kuş peşinden uçmak istemesi gibi.”</p>

  <p class="block_11">“Hayır, hayal görmedim. Öyle olduğunu gördüm. Kedinin kuş peşinden uçmak istemesi gibi değil.”</p>

  <p class="block_11">“Gördüm derken ne demek istiyorsunuz? Geleceği mi gördünüz?”</p>

  <p class="block_11">“Evet.”</p>

  <p class="block_11">“Çıldırmışsınız!” dedi Fteley, öfkeli ve nahoş bir silkinişle. “Geleceği göremezsiniz. Geleceği hissedemezsiniz. Sizin gibi insanları sonunda tımarhaneye tıkarlar. Buradan geçilmez.”</p>

  <p class="block_11">“Bal gibi geçilir, Mr. Fteley,” dedi Virginia, dürüst bir cevap verdiği hâlde saldırıya uğradığı için öfkesi burnunda. “Ve ben öbür tarafa geçeceğim.” Sonra daha da sinirlendi ve adamın kendine bakışına benzer bir bakışla ona döndü. “Bu dünya senin gibi yüreğinin gücünden korkan kurşun misali tembellerle dolu hancı; sen dağa tırmananların ve akrobatların düşmesini, o cesur köprülerin yıkılmasını ve geleceği hissedenlerin cezalandırılmasını beklersin.</p>

  <p class="block_11">Eğer herkes senin gibi olsaydı, Mr. Fteley, hâlâ mağara devrinde olurduk. Hanına geri dön. Kendini erzağına hapset. Utancından yerin dibine gir. Bagajımızı daha sonra gönderirsin; çünkü Martin ve ben şehre gidiyoruz.”</p>

  <p class="block_11">Bunu söyler söylemez de hancıya arkasını döndü ve tırmanmaya başladı. Yoğun karın içine batarak birbiri ardına zincirlenen ufak adımlarla, çok geçmeden baraj yüzünde çalışan bir işçi gibi görünür olmuştu. Geri düşerse, Martin ile birlikte top güllesi gibi inerlerdi ve bir daha kimse onları bulamazdı. Fakat arkasına hiç bakmadı; sol ayağı hep ilerdeydi; sakin sakin nefes aldı ve yürüyüşüne odaklandı. Bir saat sonra hemen hemen tepeye varmıştı; ayakları kara battığı çukurların içinde, ellerini kara batırıp, parmaklarını mümkün olduğu kadar açarak daha güçlü bir tutunmayla, ayaktaydı.</p>

  <p class="block_11">Martin, yerden üç yüz metre yukarıda, annesinin sırtında asılı, huzur içinde uyuyordu. Aşağıda, Mr. Fteley, hayran, korkmuş ve öfkeli bir telaşla, karınca gibi sağa sola gidip geliyordu. Savuruntu duvarın tepesini belirleyen çıkıntıya bir buçuk metrelik bir mesafe kala, Virginia yavaşladı. Ne yazık ki çıkıntı öne eğilmişti ve orayı aşabilmek için, Virginia’nın geriye kaykılması gerekecekti. Peki, nasıl? Kar, tutunmaya elverişli değildi. Kendisini, Martin ile birlikte düşerken hayal etti ve daha önceki güçlü tutunmasının gevşediğini hissetti. Sonra bu etkiyi tersine çevirebileceği geldi aklına ve öyle yapmaya uğraştı. Kendisini duvara sıkıca tutunmuş, güvenle ve hevesle ilerlerken, bir an için bile ivmesini kaybetmemiş bir hâlde gözlerinin önüne getirdi. Bu görüntü ile heyecanlandı; kar içine basacak ve tutunacak delikler açarken kendine “Yürü! Yürü!” diye telkin etti. Böylece ilerledi. Birkaç saniye için geriye kaykılmış vaziyette kaldı kalmasına ama bunun icabına, ivmesi baktı; onu kenardan öteye aşırdı. Sonra, uzun ve çın çın bir boru sesi duyduğunu sandı ama sonra fark etti ki bu, rahatlayan yüreğinin yarattığı bir yanılgıydı. Mr. Fteley’in bütün gördüğü ise tepedeki sisin onu yuttuğuydu.</p>

  <p class="block_11">Kendini rüzgârın hamleleri içinde savrulurken buldu ve beyazlaşan havanın gözle görünür akınlarının üzerine geldiğini gördü.</p>

  <p class="block_11">Aslında, tepe sırtı üstünde yürümedi, rüzgârın yarattığı türbülans içinde vals yapar gibi döndü - ki zaman zaman ayakları yerden kesildi, tepe taklak döndü ama her seferinde yere ayaküstü indi.</p>

  <p class="block_11">Sonunda, olağan dışı ve o bulutun karakterine hiç uymayan bir kibarlıkla (çünkü sırtında bebeği vardı ve bu durum bebeğe bir ikramdı), sis yolağının dışına basbayağı tükürüldü. Ayağa kalktı, saçlarını düzeltti, incelmeye başlamış sisin dışına doğru birkaç adım attı; tekrar berrak havaya dönmüştü.</p>

  <p class="block_11">Artık, seksen kilometre güneyde, şehir vardı.</p>

  <p class="block_11">*</p>

  <p class="block_11">Burası başka bir dünyaydı. Gölgelikli, beyaz ve her şeyden öte, sessizdi. Ancak şehrin sessizliği, sonsuz sayıda seslerinin, kütlesi ve mesafeleri içinde kaynaşarak katılaşması demekti. Kuleler, ağdalı bir mavilik fonunda, kemik gibi yükseliyordu. Onların arasından yükselen çeşitli seviyelerdeki duyulmaz ses, havada yüzüyor, sonra bilinmeyen bir yöne doğru güdülüyordu ki orada, kırılan dalgalar gibi, yoğun bir statik elektrik, bir tıslama, bir parazit hâline dönüşüyordu.</p>

  <p class="block_11">Işık da uzak kıyıya yığılıyordu. Şehir, bir makine istikrarıyla ürettiği alçak sesli gök gürültüsü tonlamaları içinde ve gelecekte yatan anıların, her şeye kadir kavramasıyla çekilen kollarını geleceğe uzatarak, mevcudiyetinin sinyalini veriyordu.</p>

  <p class="block_11">Hava, Coheeries Gölü’nün üstündeki kadar temiz ve açıktı; yine de içinde, bütün kıyıları, nehirleri ve dağ sıralarını, hoş bir etki yaratmak için kendi kafalarına göre büyüten veya küçülten mercekler varmış gibiydi. Virginia, detaylarına vakıf ola ola yaklaşırken, önündeki bu görüntüye neresinden isterse oradan girebileceğini düşündü. Onu en çok cezbeden şey, her şeyin hareket etme biçimiydi. Uzaktan bakınca, büyük bir örüntünün içindeydiler (ve öyle olmalıydılar) ama o örüntüyü bilmiyormuş, ondan haberleri yokmuş gibiydiler. İleri hareketlerinde sahte bir mukavemetle karşılaşarak nehir üstünde hareket eden gemiler de öyle davranırdı: o örüntü, mıknatıs gibi peşlerini bırakmaz ve ancak gemiyi görenler bunu fark ederdi Deniz taşıtlarının hareketleri, köpüklü dalgaların, geçen bulutların, uzaktaki ekspres yollarda fare gibi koşuşturan yoğun trafiğin ve ulu yalıyarların pürüzlü cam yüzeylerinden yansıyan ışığın görünmez ipleriyle, bir örüntü yaratırdı.</p>

  <p class="block_11">Aşağıda, soğukmuş gibi görünmeyen bir emaye yüzey hâlinde uzanan buz, tertemiz ve bembeyazdı. Kocaman bir buzkıranın iskeleye bağlanmış olduğunu ve yükleme iskelesinden, hafifçe tüten egzoz dumanı buzun üstünde donan Hamilton tipi sahil gemisine doğru dizilmiş insan sırasını gördü. İnsanlar, ağırlığı arttırıp, gönülsüzce içinde yattığı buzu kırarak onu serbest bırakacak bir etki yaratmak için, sıra sıra buzkırana biniyordu. Buzkıran, bir pusula iğnesi kadar sivriydi; bütün derdi mavi sulara inip Tappan Zee üzerinde kaya kaya okyanusa doğru yol almaktı. Buzun içinde kapana kısılmış olsa da bir buharlı gemi ve bir bıçak karışımı yapısı ile yola çıkmak için, bir çocuktan bile daha sabırsız gibiydi.</p>

  <p class="block_11">Virginia sahil güvenlik gemisine yaklaşırken, gemi subaylarını öne arkaya koşuştuklarını fark etti; bin kadar fazladan yolcu ve bagaj ağırlığının, buzdan hapislerini kırmaya yetmeyeceğinden endişe ediyorlardı. Gövdedeki açık bir kapıya yönelerek kardan rampayı çıktı.</p>

  <p class="block_11">“Alabileceğimiz bütün yolcuları aldık hanımefendi,” dedi genç bir subay. “Gerçekten hiç yerimiz kalmadı.”</p>

  <p class="block_11">“Fakat daha ağır olsun diye fazladan yolcu aldınız, değil mi?”</p>

  <p class="block_11">“Evet, hanımefendi,” dedi subay, eğleniyormuş gibi bir tebessümle, “ancak ilave bir kişi daha almamızın bir yararı olmayacak.”</p>

  <p class="block_11">Geminin büyüklüğünü kastediyordu ve Virginia ile Martin’in buzun üstünde yalnız kalmalarını umursamıyor gibiydi. Aslında, bu umursamazlığından keyif alıyordu sanki.</p>

  <p class="block_11">“İki kişi,” diye düzeltti Virginia, gayet ciddi, Martin’i havaya kaldırarak.</p>

  <p class="block_11">Martin geğirdi.</p>

  <p class="block_11">“Pekâlâ,” dedi subay. “Siz sonuncusunuz.”</p>

  <p class="block_11">“Öyle olduğu besbelli,” dedi Virginia, üstü boşalmış buz alana bakarak.</p>

  <p class="block_11">Martin’i kar yığının üzerine bırakarak gemiye atladı. Buzda bir çıtırdama olunca herkes başını kaldırdı. “Sadece bir tesadüf,” dedi subay.</p>

  <p class="block_11">Martin tekmelenip bağırmaya başladı. Nuh’un Gemisinin dışında kalan son kişi olmak istemiyordu. “Tamam, tamam,” dedi annesi, onu karın üstünden alırken. Subay, arkasını dönüp Verplanck’da bir torpido ateşlemeye çalışan genç bir oğlanı azarlamaya girişti.</p>

  <p class="block_11">Martin geminin içine geçer geçmez, keskin bir patlamayı andıran bir çatırtı duyuldu; gemi, binlerce ton suyu gelgit dalgası gibi buzun üstüne atarak suya oturdu, dalga daha geri dönmeye fırsat bulamadan düştüğü yerde dondu ve gemi, nehir üzerinde hareket etmeye başladı. Yolcular tezahürat yaptılar.</p>

  <p class="block_11">Etrafındaki herkes, gayret gayrete Martin’i alkışlıyordu. Virginia, subaya takılmak için bu fırsatı kaçırmadı. Boğazını temizledi, “Kaptan köşkünde yolculuk etmek ve öğle yemeğini kaptanla yemek istiyoruz. Yemekte, fileto et, tere salatası, fırında patates, çay, çilekli tart ve biraz da az ısıtılmış süt istiyoruz.”</p>

  <p class="block_11">“Ve sen kendini kim sanıyorsun?” diye sordu subay, fiziğin oynadığı son piyesten habersiz.</p>

  <p class="block_11">Açıklamaya çalışmak yerine, Virginia Martin’i kucağına aldı ve bebeği doyurdu. Sonra dumanı tüten bir kızarmış istiridye tepsisi ile sıcak, sütlü ekmek dolaştı yolcular arasında. Virginia böylece şehirle ilgili ilk dersini öğrendi ama hiç istifini bozmadı.</p>

  <p class="block_11">Mrs. Gamely’nin, New York ve Hudsonlı sanatçıların tablolarını içeren bir kitabı vardı ve o kitabın parlak sayfalarını çevirirken, Coheeries Gölü kadınlarının kilisede hissettikleri huşuya benzer bir şey hissederdi. Mrs. Gamely bu kutsal kitabına bakarken, sık sık Virginia’nın kavramakta zorlandığı şeyler söylerdi. Şimdi, bu nankör Sahil Güvenlik Subayı - gösterişli donanma üniforması ve üzerindeki rütbe sembolleriyle hareketli bir tabloya benziyordu - vasıtasıyla, Virginia bazı çıkarımlarda bulunarak anladı ki bu şehir soğuk olacaktı, bencil ve şuursuz olacaktı, her kıpırtısı insan bilincinin sınırlarını aşacak, yüzlerce milyon ışıklı görüntünün her biri ahlaki bir ders ortaya koyacaktı. Böyle bir şehir, tasavvurları genişletecek, şefkati güçlendirecek, duyguları büyütecek ve denizin koskoca gemileri nazikçe suyun üstünde tutuşu gibi yürekleri dalgalandıracaktı. Bunu yapabilmek için, soğuk bir aygıt olmak zorundaydı. Ve bütün güzelliğine rağmen, zalim olmak zorundaydı. Bu, imgeler kitabı ile sıkı sıkıya bağlıydı ve ancak o imgeler bunu açıklayabilirdi. Annesine duyduğu saygı ve sevgiye hürmeten, Virginia tablolara, içlerinde zamanın parçalandığı, ışığın anlaşıldığı ve derin duyguların sadakatle güzelliğe bağlandığı şeyler olarak bakmayı öğrenmişti. Tablolardaki imgelerin soğuk olmak zorunda olduklarını biliyordu; çünkü onların görevi sessiz ve taşıdığı somut güçlerin varlığından kopuk olmayı gerektiriyordu; ancak o ana kadar, neden zalim olmaları gerektiğini fark etmemişti Zalimlik ve soğukluk âdeta birer fiziksel güç gibiydi. Kalbe dolduklarında, onun uyanmasını ve hissetmesini sağlarlardı. Dürtüleri arındırır ve ruhu tavizsiz bir katiyetle ısmarlardı. İmgeler ve insanlar, kendi ayakları üzerinde durabilmek için güçlü olmak zorundaydılar. Çünkü bunu yapabildiklerinde, bir yarar sağlayabilecekleri ve birbirlerine bağlanabilecekleri güce ve kudrete kavuşurlardı.</p>

  <p class="block_11">Virginia kalabildiği kadar güvertede kaldı. Buz kütleleriyle dolu nehir, geminin vakur gövdesine yanlardan çarparken, rüzgâr sanki buzdan bir biley taşıydı. Martin, yaşına göre gürbüz ama çok tombul bir bebek olmasa da bir Eskimo bebeği kadar esnek ve soğuğa alışkındı ve soğuktan pek etkilenmiyordu. Sonunda içeri girmek zorunda kaldılar çünkü Virginia kendisi üşümüştü. Martin sıcak kabine de itiraz etmedi ve nehirden aşağıya yollarına devam ederken, bacaklarıyla bisiklet pedalı çevirme hareketleri yapıp, yüz ifadeleriyle de bacak hareketlerine yardımcı oldu.</p>

  <p class="block_11">Virginia, lombozdan dışarıya bakarken birçok tanıdık görüntü seyretti. Dağ eteklerindeki ağaçlar, gün ışığındaki rüzgârla eğilip sallandı. Taştan ve ahşaptan evler, yamaçlarda kilometreler boyunca düzgün bir duvar gibi dizildi. Büyük meşe ağaçları nehrin kıyısında karaltılar gibi göründü. Croton Körfezinde, oğlanlar hokey oynuyorlar veya annelerinin çamaşır çekmecelerinden aşırdıkları çarşaflardan derme çatma yelkenlerle buz üstünde hız yapıyorlardı.</p>

  <p class="block_11">Ossining tepeleri ve o tepelere tırmanan caddeler, nehrin unutulmuş ve kederli yan kolları gibiydi. Ossining tuhaf ve külüstür de (yoksullaşmıştı çünkü) bir yerdi ama yokuş caddeleri, kayrak taşından çatıları, cüsseli meşeleriyle yine de güzellik ve gurur tabloları sergiliyordu.</p>

  <p class="block_11">Kayalıklıların ucuna kadar korkusuzca sokulan meyve bahçeleri ile yalçın ve üzerilerinden gök gürültüsü eksik olmayan dağların eteklerinde çakırkeyif yayılan tarlaların ülkesi Tarrytown ve Tappan Zee’yi geçtiler. Tappan Zee köprüsünün ayakları arasından geçerken, geminin çelik gövdesi yukarıdaki yola çarpacaktı neredeyse ama yolu sadece bir dumanla selamlayıp, seyrine devam etti. Güneye doğru bir yarım mil sonra yalıyarlar başladı ve şehir göründü. Virginia şehrin parıltılı kapılarını ve gökyüzünü süpüren beyaz bulutları görür görmez, yazgısının bu şehirde olduğunu anladı. İnsanları kendisine çekmesi nedensiz değildi. Bu Allah’ın zorlu bir sınavıydı ve Virginia o sınava girecekti.</p>

  <p class="block_11">Hızla akan nehirden aşağı doğru süzüldüler, süzüldüler; şehrin görüntüsü yanlarından geçti. Adeta sessizlik içinde nehri çaprazlayıp şehre yaklaşırlarken, batmakta olan güneş camsı yalıyarları ve boz renkli kuleleri altın kalkanlara çevirdi. Ve her şeyin üzerine vuran ışığı kaybolurken, şehrin üstünde, çocukların birbirlerine sinyal göndermek için kullandıkları tüten kavlar gibi ışıktan mızrak uçları bıraktı; şehir, kimyasal lambalarının soğukkanlı aydınlığına geçti; yüz milyonlarca yanıp sönen ışık, ateşler, sunaklar ve hisar tepesi gibi kule sıraları içinde kıvranan yürekler bütün bu şaheser, iyi bir öğretmenin nazik dayatmacılığıyla Virginia’ya efelendi.</p>

  <p class="block_11">Altın ve yeşil renkli bu devasa tırmığın, parıltılı çıkıntı ve iğne gibi uçları yanında, Kuzey Nehir rıhtımına bağlanmış gemiler, zemin tahtalarının arasında gezinen küçük böcekler gibiydi.</p>

  <p class="block_11">“Bak Martin,” dedi Virginia, bebeği tüm manzarayı görebileceği gibi tutarak, “... altın şehir.”</p>

  <p class="block_11">Işık ve kuleler eşliğinde on mil kadar daha gittikten sonra, Battery’deki yangın söndürme gemisi rıhtımına yanaştılar ve Sahil Güvenlik Gemisinin yolcuları geceye girmek üzere gemiyi boşalttılar.</p>

  <p class="block_11">Subaylar, yolcuların hızla gemiyi boşaltmalarını ve şehre akmalarını istiyorlardı; böylece gemilerini, kilise kuleleri kadar yüksek beyaz dalgalar ve yeşil dalgalı deniz çayırlarının arasındaki gerçek işlerine dönmek üzere Narrows’un ötesine götürebilirlerdi.</p>

  <p class="block_11">Yolcular, yangın söndürme istasyonunun ahşap koridorlarından geçer geçmez kendilerini caddelerin insan kalabalığı içinde buldular. Böylece taşranın insanları, şehrin açık bekleyen ağzından içeri atılmış oldular.</p>

  <p class="block_11">*</p>

  <p class="block_11">Virginia ve Martin soğuk havada aylak aylak gezinmeye başladılar.</p>

  <p class="block_11">Virginia’nın ne bir planı ne de nasıl bir yol çizeceğine dair en ufak bir fikri vardı; saat onu bulduğunda, bitkin ve pörsük bir hâlde, Grand Central İstasyonunun fayans kaplı kemer sütunlarından birine dayanmış buldu kendini. İnsanlar, onun farkına bile varmadan akın akın geçip gidiyorlardı; çünkü taşralı giysileri içinde bir dilenciden farkı yoktu. Soğuk havada onca saat yürüdükten sonra acıkmıştı; bir İstiridye Barın hemen yanında olması güzel bir tesadüftü; içerisi, beyaz giysili barmenlerin, yeraltının derinliklerindeki daha anarşik atalarının inceliğine layık bir üretim hattı üzerindeki, midye, istiridye yemekleri servisiyle, kırk istiridyeli yahniler veya cızırtısı üstünde balık ızgaralar yiyen, mutlu müşterilerle doluydu.</p>

  <p class="block_11">Virginia, pencereye dayandı ve içerideki her şeyi içine çekti ama sadece gözleriyle. Arada sırada başını kaldıran birileri onu gördü. Burası şehrin kalbiydi. Bu mermer koridorlarda, yüzlerce dilenci kadın dolaşıyordu. Başını kaldırıp bakanlar, uzun süre bakmıyorlardı.</p>

  <p class="block_11">Virginia arkasını dönüp başka yöne gitmek üzereydi ki istiridye salonunun uzak köşesindeki genç bir kadının ayağa kalkıp kendisine baktığını gördü. Sonra kadın eliyle de bir işaret yaptı ve sessiz mimiklerle konuştu; söylediği çok açıktı: “Sen misin?”</p>

  <p class="block_11">Virginia, insanların kendilerinden başka birine seslenildiğini sandığında genellikle yaptığı gibi, arkasına baktı. Fakat içerideki, yeşil ipekten bir elbise giymiş olan kadın, kalabalık restorandaki masalar arasından yürümeye başladı.</p>

  <p class="block_11">Yeşil ipeğin kemer sütunları arasında bir kaybolup bir ortaya çıkmasını beklerken, bitkinliğinden dolayı korkunç görünüyor olmaktan endişelendi Virginia. Fakat yanılıyordu. Her ne kadar sıcak bir şey içmeden ve sıcak bir yerde dinlenmeden uzun bir yol yürüdüğü için şehrin kışında biraz yıpranmış gibiyse de hâlâ insanın içine işleyen bir güzelliği vardı. Üşümüş ve yorgun olsa da dik durdu. Yeşilli kadın kubbeler ve fayanslar arasından çıktığında, Virginia onun Coheeries Gölü’nden tanıdığı yüzünü gördü. Gelen, birçok yaz önce tanıdığı bir çocukluk arkadaşı, Jessica Penn’di.</p>

  <p class="block_11">Nesiller boyunca, Penn ailesi her yaz (erkekleri hafta sonlarında ve Ağustosta, kadın ve çocukları bütün yaz), gölün üstündeki ışık tabakasını seyretmek, dünyayı sallayan gök gürültülü fırtınalarda verandada oturmak; hiç kimsenin görüp bilmediği ve bilmeyeceği dümdüz kayalıklı koylarda demir atarak, bir gün bir gece boyunca hiç eve dönmeden göl üstünde yelken açmak; yazın yavaş akan kuzey zamanı içinde mavi yeşil ormanlarda gezmek; hayattaki yazgısının ölüm olduğuna inanan ve öldükten sonra çocukların hayal meyal hatırladığı tuhaf insanların yüzlerini ve kahkahalarını tanımak için Coheeries Gölü’ne gelmişlerdi. Birileri elli yıl sonra “Evet,” diyebilirdi, “Sanırım Marjorie Teyzeyi hatırlıyorum. Evcil ayısına ziller takardı; bize mıknatıslarla yapılan numaralar gösterirdi ve zencefilli kurabiyeler yapardı. Yoksa bunları yapan Helen Hala mıydı?”</p>

  <p class="block_11">Virginia, bir yaz çocuğunun sazlıklar arasında çektiği küreklerin sesini duydu. Güneş, titreyen ışıklarıyla Coheeries Gölü’nü, Nil’in açık yeşil kıyıları kadar ısıttı. Çok daha genç bir kadın, Mrs. Gamely, evden sesleniyordu: “Virginia... Virginia... Virginia...”</p>

  <p class="block_11">Seslenmesi sıcaklık ve uzaklık içinde boğuklaştı. “Virginia... Virginia...” diye seslendi, kürekler gölgeli sulara dalıp çıkarken ve Virginia eve dönmek için küreklere asıldı. Fakat kürekler rüyadaymış gibi, bir kere daha gölün suyuna daldı ve göl, geçen yılların kederi ile donuverdi.</p>

  <p class="block_11">Çok eskilerde kalmış bir kış, Theodore Gamely, evin durumunu kontrol etmek için Penn ailesinin evine giderken, Virginia’yı da götürdü. Ne tam buz ne de tam su hâlindeki gölü geçemeyecekleri için, gölün öbür yakasına giden uzun yolu, savrulan kar tünelleri içinden geçerek, kızak ve kayak üzerinde gittiler. Odaları sessizlik işkencesine yatmış ev, boş ve buz gibiydi: şark işi hahlar, yazlık mobilyalar, National Geographic dergileri, balık tutmak için araç gereçler, yapboz bulmacalar ve soğukta büzüşüp duran, bağlantısı kopmuş lambalar. Kar, evi ikinci kat pencerelerine kadar sarmalamış ve çoktan unutulup gitmiş bir mağara havasına bürümüştü.</p>

  <p class="block_11">Babası odadan odaya dolaşıp zarar görmüş yer var mı diye bakarken, Virginia zemin katta kaldı ve eskiden yaşamış Penn ailesi mensuplarının, birçok renkli tablodaki gözlerinin zamandan ari bakışlarının tutsağı oldu. Eski usul şıklıkları içinde, sessiz ve unutulmuş olarak ve tablolardan çıkıp birbirlerini kucaklamak ister gibi, bütün kış orada kalıyorlardı. Theodore Gamely, her şeyin yolunda olduğunu görmekten memnun, merdivenlerden aşağıya indiğinde, kürklerine sarınmış küçük kızını ağlarken buldu ve küçük kız, tablolardaki insanlar ölü oldukları için, kar altındaki bu soğuk salonda, yalnız ve herkesten uzak kalmak zorunda olduklarını söylemişti. Sonra babası onu kucağına aldı ve her tablonun karşısında, hatırladığı tarihlerinin en güzel bölümlerini anlattı. Ona yaşlı Isaac Penn’i gösterdi ki Virginia o adamı, kederli ve nazik yüzü ve âdeta bir çocuk kadar ufak tefek olması nedeniyle çok sevdi.</p>

  <p class="block_11">Babası Virginia’ya Isaac Penn’in karısı Abigail’i, oğulları Jack ve Harry’yi ve kızları Beverly ve Willa’yı gösterdi. “Harry, Jessica’nın babası,” dedi Theodore Gamely, “o hâlâ hayatta biliyorsun.”</p>

  <p class="block_11">“Evet,” dedi Virginia, burnu çekerek ve bundan ne kadar emin olduğunu bilemeden. Çünkü daha çok küçüktü ve geçen yaz Harry Penn’i bir iki kez ya görmüş ya görmemişti.</p>

  <p class="block_11">“Ve işte,” dedi babası, “bu da Willa. Willa da hayatta ve Boston’da oturuyor.”</p>

  <p class="block_11">“Bu kim?” diye sordu Virginia. Bir iki adım tabloya yaklaşıp, soğuk duvarın yükseğindeki genç bir kadının portresine baktılar.</p>

  <p class="block_11">“O, Beverly,” dedi Theodore Gamely. “Onu hayal meyal hatırlıyorum. Çok uzun zaman önce bir gece, Beverly ile kızak gezisine çıkmıştım. Çok hızlı gitmiştik, hatta sanırım hayatımda bir daha o kadar hızlı gitmedim. Handa durduk; orada Duck Thumb oynadık. Daha küçücük bir oğlandım o zaman; hemen hemen senin yaşındaydım.”</p>

  <p class="block_11">“Peki, bu kim?” diye sordu Virginia, tam Beverly’nin tablosunun karşısına asılmış başka bir portreyi göstererek.</p>

  <p class="block_11">“O,” dedi babası, “Peter Lake. O gece kızağı kullanan adam. Karşılıklı birbirlerine nasıl bakıyorlar görüyor musun? Birbirlerine âşıklardı. Fakat Beverly çok genç yaşta öldü - Penn ailesinin buraya Beverly’siz geldikleri yazı hatırlıyorum - Peter Lake ise sonradan ortadan kayboldu.”</p>

  <p class="block_11">Virginia tekrar ağlamaklı olmuştu. “Doğrudur. İnsanlar ölürler.</p>

  <p class="block_11">Gerçek budur. Fakat çocukları düşün. Jessica var, kuzeni John var ve Penn ailesinin diğer çocukları da Boston’da. Böyle şeyler için üzülmemelisin yavrucuğum” dedi Theodore Gamely. Virginia’nın alnına düşen saçlarını düzeltip, kızını öptü. Sonra o buz gibi galeriden ayrıldılar ve Virginia orada, yarı karanlıkta önünde gezinen o rengârenk ruhları, sanki onları çok iyi tanımış gibi daima hatırladı. Fakat hikâyelerini bildiği hâlde, yüzlerini gözünün önüne getiremiyordu. Burada, yer altındaki başka bir galeride, Jessica vardı - aralarındaki şehir ve taşra farkı aşikâr olsa da Virginia gibi her açıdan ikisi de biraz şaşkındı; epey büyümüşlerdi ve küçük bir kızken yaşadıkları arkadaşlığı kaldığı yerden başlatabilecek durumda değillerdi. Bunu biliyorlardı ve biraz tutuk davranıyorlardı ama aptalca taşkınlıklar yapmamayı öğrenmiş, daha ağırbaşlı ve aklı başında kişilikler geliştirmiş ve bunu, sürdürülmemiş kısacık bir arkadaşlık hatırası için yok yere heba etmeye gönülsüz kişiler oldukları hâlde, aralarında yepyeni bir sıcaklığın oluştuğunu hissediyorlardı.</p>

  <p class="block_11">Martin, annesinin arkadaşına istemsiz bir yumruk attıktan sonra Jessica onları İstiridye Barın içine götürdü. Büyük bir yuvarlak masa vardı; Virginia da oturdu ve Jessica’nın masanın çevresindeki dostlarıyla tanıştı.</p>

  <p class="block_11">Bir gazeteciler yemeğiydi ve gazeteciler arasındaki Praeger de Pinto (çok genç olmasına rağmen) en tanınmış kişiydi. Hem The Sun’ın hem de The Whale’in* (ki The New York Evening Sun ve The New York Morning Whale’i kapsıyordu**) şef editörü olmanın yanı sıra Jessica Penn’in de nişanlısıydı; dolayısıyla grubun lideriydi ve dolayısıyla da çok bilgiliydi.</p>

  <p class="block_11">______________________</p>

  <p class="block_11">*Çevirenin Notu: İngilizce, ‘balina anlamında.</p>

  <p class="block_11">**Çevirenin Notu: The Sun, akşam baskısı; The Whale, sabah baskısı.***</p>

  <p class="block_3"> </p>

  <p class="block_11">“Hâline bakılırsa zorlu bir yolculuk yapmışsın,” dedi Praeger de Pinto.</p>

  <p class="block_11">“Öyle.”</p>

  <p class="block_11">“Kuzeyden mi geldin?” diye sordu tekrar; mültecilerin Hudson tepelerindeki dondurucu soğuğa ve kar yoğunluğuna rağmen, şehre giriş için o yönü kullandıklarını duymuştu.</p>

  <p class="block_11">Virginia evet demek yerine başım salladı.</p>

  <p class="block_11">“Uzak kuzeyden mi?”</p>

  <p class="block_11">“Evet,” dedi Virginia.</p>

  <p class="block_11">“Nasıl?”</p>

  <p class="block_11">“Kolay olmadı,” dedi Virginia, utanmış hâlde başını önüne eğerek: “Önce sana ve bebeğe yemek getirtelim,” dedi Praeger.</p>

  <p class="block_11">“Şef garsonun bebekler için çok leziz balık lapası var. Lapayı hazırladıklarını görmüştüm ve kendim de tadına baktım. Senin için de bizim yediğimizi tavsiye edebilir miyim?”</p>

  <p class="block_11">“Bilmem. Benim çok param yok.”</p>

  <p class="block_11">“Hayır, hayır,” dedi Praeger dikkat çekici bir hüsnüniyet ve cömertlikle.</p>

  <p class="block_11">“Bu, The Sun’ın aylık yönetim grubu yemeği. Yemekleri The Sun ödüyor. Bizler istiridye kavurma, ıstakoza sarılmış ızgara mezgit, fırında patates, taze bezelye ve Dutch birası ısmarladık. Birkaç saniye sonra masada olur. Bir sipariş daha verebilirim.”</p>

  <p class="block_11">“Teşekkür ederim,” dedi Virginia, yaver giden talihine şükrederek.</p>

  <p class="block_11">“Lafı mı olur,” dedi Praeger. “Sana kendimizi tanıtalım mı?”</p>

  <p class="block_11">Cevap beklenmeyen bir soruydu bu. Sanki herkes tanışmak için kaşınıyordu, özellikle de bekâr erkekler; bir tek kaplumbağa gibi boynunu havaya dikmiş Courtenay Favat hariç.</p>

  <p class="block_11">“Sizlere, arkadaşım Virginia Gamely’yi tanıştırayım,” dedi Jessica.</p>

  <p class="block_11">“New York, Coheeries Gölü’nden,” diye ekledi Virginia, zarif bir zil sesi gibi sesiyle; ardından şef editör masadaki oturma düzeni sırasıyla astlarını Virginia’ya tanıttı.</p>

  <p class="block_11">Courtenay Favat, ev ve kadın sayfalarının editörüydü; bu sayfalar, The Sun patronlarının konserve yapma, turşu kurma, örgü ve kroşe tavsiyeleri ile başlayan önceki dönemden kalma bir bölümdü.</p>

  <p class="block_11">Courtenay, günlük yarım sayfa kadarlık bir bölümle yemek, şarap, moda ve ev dekorasyonu gibi konularla bu geleneği devam ettiriyordu. The Sun, gerçek haberlere, edebiyata, bilime, keşiflere ve sanata adanmış bir gazeteydi. Rakibi The New York Ghost (Avustralyalı sermayedar Rupert Binkey tarafından kurulmuş ve en büyük torunu Craig’e miras bırakılmıştı), Courtenay’ın işini yapan binlerce kişiyi çalıştırıyordu. Hatta sebzeler ve kuru temizleme için bir şef editörleri bile vardı. Fakat Harry Penn, geleneklere bağlı, cesur, metanet sahibi ve eşek gibi çalışma taraftarı olduğundan, patatesli puf böreği veya mantar çeşitleri için tam sayfa ayırma taraftarı değildi.</p>

  <p class="block_11">Hugh Close, The Sun’ın editörlerinden biriydi. Bir tazının sınırsız enerjisine sahip biri olarak sürekli, gidip getirmesi için soğuk göle atılacak çomağı bekleyen bir Labrador gibi tetikteydi. Kızıl bıyıklıydı, başına yontulmuş gibi görünen kızıl saçları vardı. Her şeyde bir kasıt bulabiliyordu ve onunla konuşan birinin, utanç verici eşelemelere veya her tarafa çekilebilecek sözlere katlanmak zorunda kalmaması mümkün değildi. Gri bir takım elbise giymişti; gömleğinin yakası içten destekliydi; dakikada, yukarıdan aşağıya ve tersine (kelimeleri tersten okuyordu, kendisi ters dönmüyordu) bin kelime okuyabiliyordu; Latince kökenli bütün dilleri (Romence dâhil), Hindu, Çuvaşça, Japonca, Arapça, Gullah Turqwatle ve Dutch dillerini biliyordu; bu dillerden her birini karşısındakinin aksam ile konuşabilirdi; bir dakikada bir mil uzunluğunda yeni kelimeler üretebilirdi; dünyanın en iyi gramer ve söz dizimi ustasıydı ve herkesi zıvanadan çıkarabilirdi ama The Sun, lengüistik hassasiyet açısından emsalsiz ve rakipsizdi. Adamın bildiği tek şey, kelimelerdi; kelimelerin kölesi olmuş, onların istilasına uğramıştı; sanki kelimeler bin tane beyaz kediydi ve o kedilerle tek odalı bir apartman dairesinde yaşıyordu (aslında kedileri sevmezdi, çünkü kediler konuşamadıkları gibi dinlemeyi de bilmezlerdi).</p>

  <p class="block_11">Sonra William Bedford vardı masada; mali konular editörüydü ve bütün hayatı Wall Street’ti. Dediklerine göre hıçkırığı tuttuğunda, her hıçkırığıyla hisse fiyatları bir tık yükselirmiş ve öldüğünde, borsa fiyatlarını kaydeden cihazın kâğıt şeritleriyle mumyalanmak istiyormuş. İngiliz ordusunun, çölden henüz çıkmış binbaşılarına benziyordu. Uzun ve ince bir yüzü; bronz, altuni ve gümüşi renk saçları; yavan, vakur ve biraz alkolik bir ifadesi vardı. Hem babası hem de büyük babası New York Borsasının başkanlığını yapmışlardı; dolayısıyla herkesi tanırdı, herkes de onu tanırdı. Pek çok insan için onun gazetedeki köşesi dinî bir kutsal metin gibiydi ve The Sun’ın finans bölümü grafikler, şemalar, çizimler ve isabetli analizlerin hoş mucizeleri ile düzenlenirdi. Harry Penn her zaman, aykırı tarafları bile olsa, yaptıkları işin en iyisi olan insanları isterdi (diğer bölümlerdeki bazı aykırılara kıyasen Bedford dümdüz bir adam sayılırdı); “Burası okul değil,” demişti Harry Penn. “Biz gazeteyiz. Ben en iyi insanları istiyorum; mesleğini, uzmanlığını, fanatizmini, dehasını yaşayan insanlar olmalı. Böyle oldukları sürece biraz tuhaf ve müşkülpesent olmaları önemli değil. Close, buraya bizim gazetemizi gazetecilik mesleğinin İncil’i yapacak müşkülpesent ve olmadık tuhaflıkları olan adamları getirin. Anladınız mı?”</p>

  <p class="block_11">Masadaki sırada hem The Sun’ın hem de The Whale’in başçizeri olan Marko Chestnut vardı. Konuştukları süre boyunca hep çizmişti ve yaptığı çizimi göstererek kendini tanıttı. Sanatın gücünü bilen biri olarak Virginia, Marko Chestnut hakkında hemen birkaç şey öğreniverdi. Bir kere, The Sun’ın diğer kıdemlileri gibi o da becerileri açısından emsalsizdi. Yıllar yılı hızlı çizimler yapmış biri olarak, gazete çizeri olmanın gerektirdiği hatırlama hızı ona, bir görüntünün en gerçek ve en temel çizgilerini bulup çıkarmayı öğretmişti.</p>

  <p class="block_11">Virginia onun, yemek yiyenleri esprili çizgilerle çizerken, diğer pek çok sanatçının olabildiği gibi içe kapanık davranmamış olmasına sevinmişti. Kendisi henüz bilmiyordu ama şehirdeki her restoran, modelin çarpılıklarını değil de çizerin görme beceriksizliğini yansıtan yarı karikatür çizimlerle doluydu. Bazıları birkaç çizgiyle ruhu yansıtabilirdi, elbette bunu yapacak cesaretleri varsa.</p>

  <p class="block_11">Dünya duygularla doluydu ve insanlar hakkında öyle şeyler vardı ki zayıf bir kalem darbesi ile ortaya çıkıp herkesi şaşırtabilirdi - çizginin nasıl bir şey olduğu değildi önemli olan, ortaya koydukları gerçek önemliydi.</p>

  <p class="block_11">Marko Chestnut’ın çiziminde, erdemler ve marazi hususiyetler mucizevi bir şekilde apaçık ortadaydı. Praeger de Pinto herkesten büyük çizilmişti ve kader birliği ettiği herkes gibi hem ferahlık hem de heyecan sergiliyordu. Bedford’un gözleri parlıyordu; kül rengi gibi açık renk elbisesi ve kurt sırıtmasına benzer bir tebessümle çizilmişti. Hemen yanına Close tünemişti ve bir kahkaha anında gafil avlanmıştı. Courtenay Favat’ın küçük çizilmiş yüzü, çiçek gibi açmış bir papyonun içine sığdırılmıştı. Ve Jessica Penn, kadınsı güzelliğin ve olgunlaşmış cinselliğin aşikâr kaynaşması olarak ayakta çizilmişti. Virginia’yı gösteren çizimde renk yoktu ama kalça ve göğüs yuvarlaklığı, ipek bir elbiseden taşan pürüzsüzlüğü çağrıştırıyordu.</p>

  <p class="block_11">Marko Chestnut, Virginia’nın canlı, siyah saçlarını ve enfes taşralı tebessümünü de vurgulamıştı. Martin’in bir kaşı kalkık çizilmişti ve şüpheleri, çizdiği resme eğildiği için yüzü görünmeyen Marko Chestnut üzerinde toplanmış gibiydi.</p>

  <p class="block_11">Tanışma faslı tamamlandığında, bir canlı müzik grubu, köşesindeki varlığını ortaya koydu ve tavan kemerlerinde yankı yapan valsler çalmaya başladı. Praeger bir garson çağırarak, Virginia, Martin ve birkaç evrakı patronunun imzasına getiren kızıl saçlı sekreteri Lucia Terrapin için iki buçuk yemek siparişi daha verdi.</p>

  <p class="block_11">Balık ızgaralar cızırdayarak geldi; bezelyeler Ortaçağ emayeleri gibi ışıldıyor, patatesler fırınlanmanın keyfiyle birbirlerine şarkı söylüyordu; bira, Coheeries Gölü tavernasının dev fıçılarından çıkmış kadar iyiydi. Kurtlar gibi yemek yediler; iş konuşmaya çalıştılarsa da aslında ziyadesiyle eğleniyorlardı. Yırtıcılar gibi yerken ve Dewey’in ‘Olives Omnikia şarkısına parmaklarıyla tempo tutarken, konuşmalar bir süre sonra kayıyordu. Müzikle birlikte en sıra dışı, en pervasız ve gizemli kakofoni içinde şarkı söyleyen, uzun bacaklı kuzeyli güzel ve bebeğini merak ediyorlardı.</p>

  <p class="block_11">“Kocan da yakında gelecek mi?” diye sordu Lucia Terrapin, gençliğinden gelen pot kırma mecburiyetiyle.</p>

  <p class="block_11">“Benim kocam yok,” dedi Virginia, en ufak bir rahatsızlık belirtisi göstermeden. “Yani şu anda yok. Martin’in babası,” diye devam etti, usulca Martin’e dönerek, “dinî bir iştiyaka kapıldı ve onun coşkusuyla bizi terk etmek zorunda kaldı. Önemli değil. Biz bu koşullara alıştık.”</p>

  <p class="block_11">Kırdığı potu düzeltmeye çalıştı Lucia. “Babası hâlâ Fairies* Gölü’nde mi?”</p>

  <p class="block_11">“Fairies mi?” dedi Virginia, eğlenerek. Gölün adının böyle söylendiğini hiç duymamıştım. Coheeries olacak, Fairies değil “</p>

  <p class="block_11">________________</p>

  <p class="block_11">*Çevirenin Notu: İngilizce “periler” anlamında.***</p>

  <p class="block_3"> </p>

  <p class="block_11">Hugh Close, yeni bir kelime türevi öğrenmek üzere olabileceğinin heyecanıyla atıldı. “Manası ne?” diye sordu.</p>

  <p class="block_11">“Bir anlamı yok” dedi Virginia, “sadece bir özel isim.”</p>

  <p class="block_11">“Peki, kökeni nedir? Yani...”</p>

  <p class="block_11">“Etimolojisi tam olarak bilinmiyor,” dedi Virginia. “Fakat benim bir teorim var. Mutlaka biliyorsunuzdur, ‘her iki katlı keten ve yün ip için kullanılan bir uzunluk ölçüsü ve bir ‘hesp’ veya bir çile yünün altıda birine ya da bir iğ hamulesi ipin yirmi dörtte birine denk. Kelimenin kökeni bilinmese de dil bilimcilerin çoğu bunun Antik İskandinav kökenli olduğundan ve yumak, çile anlamına gelen ‘herfe’ kelimesinden türediğinde hemfikir. Fakat Antik İskandinav akrabalıkların sizi yanıltmasına müsaade etmeyin.”</p>

  <p class="block_11">“Kesinlikle yanılmayalım derim,” dedi Favat.</p>

  <p class="block_11">“Bu akrabalıklar Frisian* diller kadar yanıltıcı olabilirler. İngilizcenin ve Cermen dillerinin işitsel benzeşimleriyle, özellikle de on bir ve on beşinci yüzyıllar arasında konuşulan Cermen dilleriyle mukayeselerde hata yapmak kaçınılmazdır. New York Eyaletinin kuzeyindeki yerleşimlerin isimlerinin sırrı bence, iyi bilinmeyen bir dildeki yer isimlerinin, tecrübesiz çevirmenlerin biçim ve yazımda yarattıkları bozulmalarda veya kesin olmayan hatırlamaların tahrifatında yatıyor (elbette, diller arası geçişme veya melez diyalektler ve söyleme uyarlamaları da olabilir). Sanırım “Coheeries” de ‘Grohius’ kelimesinin Amerikan lehçesinde söylenişi. Grohius, dağların batısına yerleşen ilk Dutch yerleşimcilerin ileri gelenlerinden biri. Gölün doğu yakasına yerleşirlerken, onun mülkünün gölün kendisini de kapsadığı düşünülüyor. Bu nedenle Grohius Gölü’, zaman içinde Coheeries Gölü’ne dönüşmüş. Örneğin Dutch dilinde ‘küçük hilekâr bataklık’ anlamına gelen “Krom Moerasje” kelimelerinin zamanla ‘Gramercy’ye dönüşüp Şimdi Gramercy Park’a isim olması gibi. Ama aslında gerçekten de bilmiyorum,” dedi Virginia, gülerek.</p>

  <p class="block_11">__________________</p>

  <p class="block_11">*Çevirenin Notu: Hollanda’da ve Almanya’da konuşulan Cermen kökenli diller.***</p>

  <p class="block_3"> </p>

  <p class="block_11">Bu konuşmayı dinleyen herkes ve özellikle Close, uçuş gösterisi seyreden bir av köpeği kadar afallamıştı. Virginia, bu ufak bilimsel incelemesinin, böyle bir sosyal ortam için normal bir konuşma olduğunu bilmiyordu; sadece, bir gözlemeyi alt üst edene kadar bunun gibi otuz paragrafı birden bir çırpıda söyleyebilecek Mrs. Gamely ile yaşadığı hayat boyunca öğrendiği şeylerdi.</p>

  <p class="block_11">“Dil bilim üzerine mi doktora yaptınız?” diye sordu Praeger.</p>

  <p class="block_11">“Ben mi?” dedi Virginia. Hem şaşırmış hem de mahcubiyet hissetmişti.</p>

  <p class="block_11">“Ah hayır, Mr. de Pinto. Hayatımda bir gün bile okula gitmedim ben. Coheeries Gölü’nde okul yoktur.”</p>

  <p class="block_11">“Öyle mi?”</p>

  <p class="block_11">“Hayır, yok.”</p>

  <p class="block_11">“Sanıyordum ki,” dedi Marko Chestnut, “New York Eyaleti’ndeki bütün çocuklar okula gitmek zorundadır.”</p>

  <p class="block_11">“Belki de,” dedi Virginia. “Coheeries Gölü gerçekten de New York Eyaletinde olmadığı içindir.”</p>

  <p class="block_11">“Değil mi?” diye sordu birkaç kişi hep bir ağızdan.</p>

  <p class="block_11">“Hayır,” dedi Virginia, sıkıntı yaşayacağının farkına varmaya başlarken. “Coheeries Gölü haritada yok. Eğer bizden biri Hudson’a gidip almazsak, oraya posta da gelmez. Açıklaması çok zor ama canınız istedi diye kalkıp oraya gidemezsiniz.”</p>

  <p class="block_11">“Gidemez miyiz?”</p>

  <p class="block_11">“Hayır” Virginia şimdi gevrek buz üstünde yürüdüğünü biliyordu.</p>

  <p class="block_11">“Şey olmanız lazım... Şey olmanız lazım...”</p>

  <p class="block_11">“Ne?”</p>

  <p class="block_11">“Şey olmanız lazım... “</p>

  <p class="block_11">“Oranın mukimi olmanız lazım,” dedi Jessica.</p>

  <p class="block_11">“Evet!” dedi Virginia bağırarak,”mukimi.”</p>

  <p class="block_11">Sonra, Jessica’nın etkisi devreye girdiği için konu sessizce terk edildi.</p>

  <p class="block_11">Artık bulut duvara kimse inanmıyordu; kimse onu görmüyordu; kimse anlamıyordu. Konuyu daha fazla sündürmenin bir anlamı yoktu. Yine de Virginia’nın sıra dışı bakış açısı ve aşikâr zekâsının (tabii güzelliğine değinmeye gerek yok) farkına varan Şefler, ona iş teklif etmek için ağzını aramaya başladılar. Her zamanki ekonomik tarzıyla, Bedford ona basitçe ne iş yaptığını sordu.</p>

  <p class="block_11">Ne için?” dedi Virginia; aklı karışmıştı, Coheeries Gölü’nde hiç kimse böyle bir soru sormazdı.</p>

  <p class="block_11">“Yaşamak için,” dedi Bedford, gözünü korkutmaktan korka korka.</p>

  <p class="block_11">“Ah, birçok şey yaparım. Anneme üzüm ve mısır yetiştirmekte yardım ederim. Sebze bahçesine ve arı kovanlarına bakarım. Kışın gölden buz keserim. Balık tutarım. Böğürtlen toplarım, örgü örerim, tamir yaparım, yemek yaparım, dikiş dikerim, Martin’e bakarım. Bazen köyün hesaplarını yaparım veya Daythril Moobcot dinamoyu tamir etmek için altına girdiğinde ona yardım ederim. Kütüphanede çalışırım. Kasaba nüfusu çok fazla değil ama kütüphanemizde bir buçuk milyondan fazla kitabımız var.”</p>

  <p class="block_11">“İşte bu,” dedi Praeger, kendi kendine. Virginia’nın yazmayı bilip bilmediğini ve bunu söyleyip söylemeyeceğini merak ediyordu.</p>

  <p class="block_11">“Çocuklara ve ihtiyacı olan yetişkinlere öğretmenlik ederim; köy de bana bunun için biraz para öder.”</p>

  <p class="block_11">Şimdi Favat bile onunla ilgilenmeye başlamıştı; belki de çok lezzetli böğürtlenli kek veya taşra yemekleri tarifleri de biliyordu (aslında, evet biliyordu).</p>

  <p class="block_11">“Çizebiliyor musun?” diye sordu Marko Chestnut; kıza âşık olmuştu bile.</p>

  <p class="block_11">“Hayır,” dedi Virginia, tevazu ile başını eğerek. Şimdi üzerine dönen bütün bu ilgiden biraz huzursuz olmuştu. Başlangıçta bunun farkında değildi. Jessica onu kurtardı. Virginia ile Martin’in çok uzun bir yoldan geldiklerini ve bebeğin uyku saatinin yaklaştığını söyledi Jessica.</p>

  <p class="block_11">Yeni Penn malikânesinde (ev Virginia’ya ziyadesiyle zengin caddelerden birindeymiş gibi geldi) yatağa girmeden önce Jessica, sahanlıkta Virginia ile konuştu. “Praeger bana, eğer mümkünse yarın seninle The Sun’la görüşmek istediğini söyledi,” dedi Jessica ve piyango ödülünü açıklıyormuş gibi bir edayla devam etti. “Sana The Sun’da veya The Whale’de veya çoğu zaman olduğu gibi ikisinde birden iş teklif etmeyi düşünüyormuş.”</p>

  <p class="block_11">“Fakat ben gazetede çalışmak nasıl bir şeydir bilmem ki,” dedi Virginia.</p>

  <p class="block_11">“Ben Öğrenebileceğini düşünüyorum. Sence de bu çok güzel bir fikir değil mi?”</p>

  <p class="block_11">“Evet,” dedi Virginia. “Eğer şansım varsa, bu gece bununla ilgili bir rüya görürüm ve yarın ne yapacağımı bilirim.”</p>

  <p class="block_11">Öğleden sonra Virginia, Printing House Meydanına, The Sun’ın yaşlı ve muhteşem ofislerinde Praeger ile görüşmeye gitti. Şehir, kış mavisi içinde pırıl pırıldı. Meydana varmak için, Lower East Side ve Çin Mahallesi’nden geçmek zorunda kaldı. Bu yerler, çalkantılı renklerle doluydu; birer şark şehrine benziyorlardı ve Virginia buralarda dolaşmaktan sınırsız bir haz duydu. Praeger’in ofisine vardığında, bin çeşit birbiriyle uyumsuz kaynaktan beslenerek güçlenmişti. Bu gücü şehirden, rıhtımdan, nehirde yüzen on bir gemiden, muazzam köprülerin eski zamanlardan kalma geometrisinden hasat etmişti.</p>

  <p class="block_11">Praeger, Virginia’nın yumuşak, güzel ve etkili konuşma; olağanüstü ve farklı düşünme biçimini içer gibi, iki saat ona sorular sordu.</p>

  <p class="block_11">“Konuştuğun şekilde yazabilir misin?” diye sordu.</p>

  <p class="block_11">“Sanırım, yazabilirim,” dedi Virginia. “Fakat çok emin değilim.”</p>

  <p class="block_11">Praeger onu başka bir odaya gönderdi ve New York ile ilgili ilk izlenimlerini yazmasını istedi. Virginia bir saat sonra mükemmel ve dalından koparılmış elma kadar taze bir makale ile geri geldi.</p>

  <p class="block_11">Praeger makaleyi iki kere okudu, sonra bir daha okudu ve güzel bir kadını öpüyormuşçasına keyif aldı.</p>

  <p class="block_11">“Bu şehri,” dedi, “sanki ilk defa görüyormuşum gibi hissettim. Bunun için sana teşekkür ederim.” Virginia sadece ona gerçekmiş gibi görünen şeyleri yazmıştı.</p>

  <p class="block_11">“Başmakale sayfasında yayınlanacak makale yazar mısın? Her iki gazetede de haftada iki ya da üç kere basarım. Buradaki sistem buraya özgüdür. Balina avlama gemilerindeki sistem gibidir.</p>

  <p class="block_11">Herkes - ofisinin büyüklüğü ve yardımcılarının sayısı hariç - hissesi ölçüsünde para alır ve imtiyazlar eşittir. Başmakale sayfasında yazacak biri olarak senin büyük sayıda hissen olacak ve iyi para alacaksın. Sonra Praeger ona kazanacağı paranın en az ve an fazla sınırlarından bahsetti. En az olarak telaffuz ettiği rakam bile Virginia’nın, bir yıl şöyle dursun, ömür boyu kazanabileceğinden fazlaydı. En fazla dediği rakam ise bütün Coheeries Gölü’nün ve Bunting’s Reef’in (komşu kasaba) toplam gayrisafi hasılasından daha büyüktü. Virginia bu işten korktu ama sonra şehirde bir saatlik bir gezinmeyle bin tane ansiklopedik madde yazabilecek kadar çok şey gördüğünü hatırladı. Haftada iki ya da üç makalenin sorun olmayacağını düşündü. Şehrin kuleleri, köprüleri ve meydanları arasında bir günlük yürümeden sonra kalemi bir arbalete yerleştirilmiş bırakılmaya hazır bir ok kadar hazır olurdu.</p>

  <p class="block_11">“Kabul ediyorum,” dedi Virginia. “Fakat şehri tanımıyorum ve bu çeşit bir işi de bilmiyorum. Çok yüksekten başlarsam, yanlış izlenimlere kapılabilirim. Ayrıca annem her zaman, insanın kendini işinin esasına adaması gerektiğini söyler; onun için gereksiz kolaylıklar ve hızlı terfileri umursamıyorum. Bana, herkes gibi en başından başlama fırsatı verin. Ben kazanmaktan çok yarışmayı severim.”</p>

  <p class="block_11">“Öyle mi? Gerçekten mi?”</p>

  <p class="block_11">“Evet, büyük zaferleri ve büyük yarışları düşünürüm, bana göre yarışlar daha iyidir.”</p>

  <p class="block_11">“Alttan başlarsan ücret aynı değil.”</p>

  <p class="block_11">“Biz materyalist insanlar değiliz. Çok fazla paraya ihtiyacımız olmaz”</p>

  <p class="block_11">“Buradaki gelenek, işe yeni başlayanlara ücretini ödeyerek on günlük bir süre tanırız. Bu süre içinde burayı tanır ve yapacağı işle ilgili saygın ve etkin bir başlangıç belirler. Ben senin hızla yükseleceğini umuyorum. Bu yıl sona ermeden bize makale yazmaya başlayacağını düşünüyorum.”</p>

  <p class="block_11">Virginia The Sun’ın geniş salonlarında gezindi; yaptığı işle büyülenmiş insanların arasından geçti; ön kapıdan süzüldü ve Printing House Meydanında âdeta yüzdü. On günlük ücretinin yarısını, ceketinin cebinden kırtasiye malzemeleri satan bir adamdan aldığı zarfa koydu. Bu zarfı annesine gönderecekti. Geriye çok fazla bir şey kalmadı ve bundan sonrasının kolay olmayacağını biliyordu.</p>

  <p class="block_11">Yine de kalabalık caddelere daldı ve yeni taç giymiş bir kraliçe gibi, şehrin insanı tüketen bölgelerini bir biri ardına dolaştı. Penn malikânesine geri döndüğünde, Martin’i kucağına aldı ve onunla dans etti. Bu sadece bir rüyaydı. Fakat ertesi gün uyanır uyanmaz, rüyasında gördükleri aynıyla gerçekleşti. Hatta konuşmalarda kullanılan kelimeler bile aynıydı. Rüyasında, daha önce hiç görmediği ve var olup olmadıklarını bile bilmediği odaları ve salonları, hiç adım atmadığı caddeleri bütün detaylarıyla görmüştü. Rüyasından farklı olarak gelişen dikkat çekici tek bir şey oldu. Eve dönerken Çin Mahallesi’nden geçip, Martin’e büyük bir vişneli kurabiye aldı. Kurabiyeyi ona, Çinli şapkası takmış, yumuk gözlü, şişman bir oğlan satmıştı. Çok acayip bir görünüşü vardı çocuğun.</p>

  <p class="block_11">Şimdi yapılması gereken bir takım işler vardı. Kendine bir daire bulması, yeni elbiseler alması, o çalışırken Martin’e bakacak birini bulması gerekiyordu. Fakat bu işleri halletmek kolay olacaktı. Virginia şehrin, sadece dilekleri yerine getirmek için değil, tutulacak her yol, aranacak her ödül, yaşanacak her hayat ve koşulacak her yarış için her türlü bileşimi, değiş tokuşu ve olasılığı sunmaya hazır olduğuna inanıyordu. Gözlerini kapadı ve gözlerinin önünde şehrin davetkâr bir altunilik içinde ışıldadığını gördü. Büyük cüsseli bulutlarla dolu gökyüzü, kış mavisi içinde pırıl pırıldı.</p>

  <p class="block_3"> </p>
</body>
</html>
