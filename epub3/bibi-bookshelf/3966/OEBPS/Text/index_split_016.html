<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_8" id="calibre_pb_15"> </p>

  <p class="block_3"> </p>

  <p class="block_3"> </p>

  <h2 class="block_10">SAVRULMALARIN İÇİNDE</h2>

  <p class="block_11">San Francisco, mavilikler içinde kendinden geçmiş, sükûnet dolu bir şehir olmasına rağmen Vittorio Marratta öldüğünde, sanki tepelerin üstündeki gök yarılmış gibi bir patlama koptu. Eğer kendisi bunu peşinen ve özellikle yasaklamış olmasaydı, cenazesini taşıyan arabanın ardından gelen siyah limuzinlerin oluşturacağı konvoyun uzunluğu bir buçuk kilometreyi bulurdu. Vittorio Marratta, aynı anda birçok topluluğun merkezinde olan bir insandı ve böyle bir adam öldüğünde, bu doğal karşılanmaz; hatta düşmanlarının bile saygıyla eğilmesine neden olur. Sinyor Marratta, San Francisco’daki İtalyan topluluğun lideriydi. Astrofizik alanında kuzey gök kürenin derinliklerinde yaptığı keşifleriyle, onun adıyla anılan, bir değil, tam üç (Marratta I, II, III) galaksiye ismi verilecek kadar önemli bir bilim adamıydı; sorunları, kuruluşundaki akademik sükûneti paramparça etmezden önce, bir süre körfezin karşısındaki üniversitenin rektörlüğünü yapmıştı. Eski bir donanma kaptanıydı, savaş sırasında önemli bir gemiye kumanda etmişti.</p>

  <p class="block_11">Filosundaki konteyner taşıyıcı hızlı nakliye gemileri, günde birkaç kere, Tokyo, Akra, Londra, Sydney, Riga, Bombay, Capetown ve Atina’ya geliş ve gidişlerinde körfezi selamlayan ve gemilerinin girdiği limanlarda kendi römorkörleri ile her işini halleden, zengin bir filo sahibiydi. Ölümüne ilişkin haberlerin yazarları, onun hayatını eşelerken, hayatında hiç kuğu, koyun, bisiklet ve mavi göz görmeden İngiltere’ye seyahate çıkmış yolcular gibiydiler ve yarım yamalak bir şeyler karalayabildiler. Büyük Savaştan sonra İtalya’dan geldiğini biliyorlardı ama katliamdan kaçtığını, bir yıl hırsız gibi yaşadığını, nihayet Cenova limanında yüze yüze -kendisi geminin nereye gittiğini bilmeden- San Francisco’ya giden bir geminin çapa zincirine tırmandığını bilmiyorlardı. Bir armatörün kızıyla evlendiğini biliyorlardı ama karısı ölene kadar ona nasıl âşık olduğunu veya karısının ölümünün ona ne yaptığını bilmiyorlardı. Üniversite rektörlüğü için savaştığını biliyorlardı ama bunun ne kadar zor ve külfetli bir savaş olduğunu bilmiyorlardı. Onun galaksiler keşfettiğini ve bazı temel gerçekleri tanımladığını biliyorlardı ama hangi el tarafından yönlendirildiğini bilmiyorlardı; gördükleri ve ölçtükleri üzerine yıllarca düşündükten sonra, ödülünü bir şey görerek kazandığını, ancak dönemin karakteri nedeniyle gördüğü şeyi açıklayamadığını da bilmiyorlardı. İki oğlu olduğunu biliyorlardı ama oğulları hakkında pek fazla bir şey bilmiyorlardı.</p>

  <p class="block_11">Gök gürültüsünü tanımayan şehrin üstünde gök gürültüleri patladığında, birçok şey oldu. Akrabalar, çiçek almaya, otomobil kiralamaya koşuştular ama mezarının başında sadece iki oğlunun ve bir papazın olmasını isteyen merhumun emri ile cenaze kafilesinden dışlandıklarını öğrendiler. Avukatlar ve muhasebecilerin, yarım saat içinde bir hava alanı yapmak zorunda olan Seabee* ekipleri gibi, aniden işleri başlarından aştı. Akademik binaların isimleri değiştirildi. Rasathane bayrağını yarıya indirdi. Ve herkes, oğullarının, kendilerine kalan bunca şeyi nasıl idare edeceklerini merak etti. Vasiyetinde, yetmiş beş büyük gemi, San Francisco limanındaki bütün römorkörler, bir tane çok katlı mağaza, birkaç iş yeri gökdelen, üzerine yeni bir şehir inşa edilebilecek kadar büyük arazi, yatırım ortaklıkları, imarlı arsalar, büyük şirketlerin hisseleri vardı. Sinyor Marratta, tropikal bir deniz yatağındaki hayat kadar çok çeşitli ve renkli girişimleri; Nuh’un Gemisindeki canlı sürüsü kadar çok ve önemli menkul değerler topluluğu ile ekonominin bir bölümünün sahibiydi.</p>

  <p class="block_11">______________________</p>

  <p class="block_11">*Çevirenin Notu: ABD donanmasının inşaat işlerinden sorumlu taburu üyeleri.***</p>

  <p class="block_3"> </p>

  <p class="block_11">Doğal olarak herkes bütün bu mal varlığının nasıl kullanılacağını merak ediyordu. Vasiyeti, cenazeden üç hafta sonra, gök gürültüsü sesinin dağılmaya yüz tuttuğu bir Mayıs Çarşambasında okundu. Mayıs’ın dinginliği içindeki öğrencilerin bir kısmı, boş caddelerden geçerek kırları görmeye gittiler; geride kalanlar da hâlâ oldukça soğuk olan havanın hararetle parlayan güneşi altındaki berrak günlerin keyfini çıkarıyorlardı. Yaklaşık yüz kişi, Presidio Tepelerindeki Marratta malikânesinin, en büyük salonunun morötesi ışık gölgeliğinde toplandılar. Körfeze bakan bir balkona açılan camlı kapılardan geçen koyu mavi ışık demetlerini görebilmek mümkündü. Yüz elli kişilik katılımla vasiyetin okunması; bir özel okulun diploma töreni, bir divanıharp ve gizli bir dinî toplantı karışımı bir faaliyet hâline geldiğinden, Yosemite kayalıkları kadar beyaz ve duru mermerin serinliği olmasa, Sinyor Marratta’nın kendisi bile unutulabilirdi.</p>

  <p class="block_11">İlk sırada iki oğlu; Evan ve Hardesty oturuyordu. Otuzlu yaşlarının başlarında olmalarına rağmen daha genç görünüyorlardı. Bu balo salonunda değil de bir oyun sahasında veya ışığın mavi demetler hâlinde içine süzüldüğü bir ormanda olmayı istiyorlarmış intibası uyandıran, enerjik ve huzursuz bir hâlleri vardı.</p>

  <p class="block_11">“Korkarım,” dedi beş avukatın toplantıyı yöneten en kıdemlisi, “bugün bu salonda büyük hayal kırıklıkları yaşanacak. Sinyor Marratta, anlaşılması zor bir adamdı ve anlaşılması zor adamların genellikle yaptığı gibi, basit eylemlerde bulunurdu. Onun arkadaşı ve hukuk danışmanı olduğum yaklaşık yarım asırlık ilişkimizde kendimi, hayat boyu kanunları sorgularken buldum. Sinyor Marratta kanunları bilmezdi ama kanunların ruhunu bilirdi; benim karşı çıktığım basit bir yaklaşımında ısrar ederken, benden sadece (uzun çalışma ve araştırmalarım sonunda) gerçekten de haklı olduğunu duymayı beklerdi. Bunu nasıl yapıyordu bilmiyorum; fakat bir şekilde kanunun neyi amaçladığını ve nerelerde pes etmediğini biliyordu. Bunları onu methetmek veya ölümünden sonra baroya fahri kabulünün yapılması için söylemiyorum; sadece, Vasiyet hiç şüphesiz şöyle olacak’ diyerek çabuk bir hükme varmamanız için uyarmaya çalışıyorum. Sinyor Marratta tanıdığım en zengin adamdı ve bu güne kadar gördüğüm en kısa vasiyeti bıraktı. Eğer burada saatler boyu oturup büyük bir mal paylaşımı dinleyeceğinizi düşünüyorsanız, hemen her şeyi tek bir mirasçıya bırakıp diğerine ufak bir armağan vermiş olduğunu görerek çok şaşırabilirsiniz. Korkarım pek çoğunuz da haklı olarak güceneceksiniz.”</p>

  <p class="block_11">Salonda bir kıpırdanma yerine, aksine gergin bir sessizlik oluştu.</p>

  <p class="block_11">Beklentiler ve korku bir açmaz içinde, Hermes’in* asasındaki yılanların bağımsız simetrisindeki gibi birbirine sarıldı. Hiçbir beklentisi olmadığı hâlde avukatın sözlerinden sonra en zengin hayallerinden daha zengin olabilecekleri umuduna kapılanlar hariç, üniversitelerin ve hayır kurumlarının temsilcileri, hastane yöneticileri, çoktan unutulmuş akrabalar, kaçak hısımlar, personelden bazıları ve basın temsilcileri, hep birlikte gerildiler.</p>

  <p class="block_11">__________________________</p>

  <p class="block_11">*Çevirenin Notu: Ticaret ve iletişim tanrısı. Adı geçen asa İngilizce “caduceus” ***</p>

  <p class="block_3"> </p>

  <p class="block_11">Mamafih hemen herkes Evan’ın, muhtemelen olumsuz kişiliğine uygun, acı ve alaycı bir şey olacak o ufak armağanla yetineceğini düşünüyorlardı. Annesinin ani ölümü ile açgözlülüğün, uçarı davranışların, kimseyi gözetmeyen bir zalimliğin ustası olmuştu ve her şeye rağmen onu çok seven babasından ne koparabileceğini düşünerek yaşıyordu.</p>

  <p class="block_11">Çocukluk döneminde, haince saldırılarla sık sık Hardesty’nin kanını akıtmıştı ve Hardesty ondan korkuyordu; hatta yirmili yaşlarının sonuna doğru iki savaşa katılmasına ve güçlü kuvvetli bir atlet olmasına rağmen böyleydi. İki yıllık askerî hizmeti üniversitedeki kariyerini kesintiye uğratmış ve bu küçük erkek kardeşi özgüvensiz ve pısırık yapmıştı. Orduda birden fazla kere yaralanmış ve hem yaralı hem de hayal kırıklığıyla evine dönenlerden biri olmuştu.</p>

  <p class="block_11">Vasiyetin okunmasına şahit olan herkes, sessiz ve renk vermeyen hâline bakarak, her şeyin Hardesty’e kalacağını varsayıyordu ve kullandığı bütün uyuşturucular, haşat ettiği bütün arabalar, hamile bıraktığı bütün kadınlar ve heba ettiği bütün günler için Evan’ın yiyeceği son şamarı görmeyi hevesle bekliyorlardı. Hatta avukatın, vasiyetin özel şartları hakkındaki konuşması bitip mumlu mührün kırılmasına geçilen o kısacık sürede Evan’ın, tehdidi, dalkavukluğu ve cinayeti hatırlatan bir bakışla Hardesty’yi süzdüğünü bile gördüler.</p>

  <p class="block_11">Evan terliyor ve kesik kesik soluyordu. Yumruklarını sıkmış, gözlerini koca koca açmıştı. Diğer yandan Hardesty, ağabeyinin yanında kederli kederli oturuyor ve hiç şüphesiz babasını düşünüyordu; babasını düşünmesi dindarlığından veya duyguları körelmiş olduğu için değil, tek arkadaşı babası olduğu içindi ve şimdi korkunç bir yalnızlığın içine düşmüş olmalıydı. Bu toplantının bir an önce sona ermesini istiyordu; çiçeklerinden, kitaplarından ve güzel bir manzaradan başka bir şeyi olmayan odasına dönmek istiyordu.</p>

  <p class="block_11">Evan, yıllar önce Russian Hill’deki kartal yuvası gibi evine taşınmıştı; üç katlı, mağaramsı bir evdi; orayı, Cape Canaveral’da bir sığınağın içiymiş gibi, duvarlarına yığdığı elektronik cihazlara bayılan kadınları baştan çıkarmak için kullanırdı.</p>

  <p class="block_11">Hardesty’nin bir yatağı bile yoktu. Mavi ve altın sarısı renklerdeki bir Acem halısının üstünde, Abercrombie &amp; Fitch’den alınmış pas rengi bir yün battaniyeye sarınarak uyurdu. Ama yastığı kuş tüyüydü ve kılıfının temiz olmasına çok dikkat ederdi. Binlerce kitabının dışında kendisine ait çok az şey vardı. Yürümeyi ve toplu taşım araçlarını tercih ettiği için bir arabası yoktu. Bir saati yoktu. Tek bir elbisesi vardı, o da on beş yıllıktı. Bir çift spor ayakkabısı vardı ve üç yıldır aynı ayakkabıları giyiyordu. Buna mukabil ağabeyinin dolabında, seksen çeşit elbisesi, elli tane İtalyan ayakkabısı, bin tane kravatı, şapkaları, bastonları ve paltoları vardı.</p>

  <p class="block_11">Hardesty’nin gardırobu bir sırt çantasına sığardı. Mirasçısı olduğu servete kıyasen çok basit bir hayat yaşıyordu. Babası, Hardesty’nin katıldığı savaşların acılarını dindirmeye çalıştığını ve o yüzden sessiz ve çekingen davrandığını gayet iyi biliyordu. Sinyor Marratta Evan’ı korkunç bir hastalıkla boğuşan insanlar nasıl sevilirse öyle seviyordu - sevgisi kederle kaplıydı. Fakat Hardesty’yi en derin saygı ve duygudaşlığıyla severdi - sevgisi ümit ve gurur yüklüydü.</p>

  <p class="block_11">Genel düşünce, Hardesty’nin disiplin ve sade hayatının ödüllendirileceği yönündeydi ve o, babasının zenginliğinin kontrolünü eline alacak, adaletle yönetecekti. Hardesty’nin sessiz dünyasının dışına çıkıp büyük bir koşuşturmanın içine gireceği beklentisi vardı ve o koşuşturma içinde, taze ve keskin zekâsıyla sadece yapıcı olmayacak, herkesi de şaşırtacaktı. Vasiyetin okunacağı salonda hazır bulunan herkes içinde bir tek Hardesty, dolar ilahı olmak üzere olduğunu düşünmüyor, sakince ve beklentisizce oturuyordu.</p>

  <p class="block_11">Avukat okumaya başladı.</p>

  <p class="block_11">“Vittorio Marratta’nın işbu son arzusu ve vasiyeti, Efendimiz’in miladının bin dokuz yüz doksan beşinci yılının bir Eylül günü yazılmıştır. Menkul veya gayrimenkul bütün dünyevi mal varlığım, alacaklarım, hisselerim, haklarım ve imtiyazlarım oğullarımdan birine; çalışma odamdaki uzun masanın üstünde yer alan Marratta tepsisi ise öbür oğluma gidecek. Buna Hardesty karar verecek ve onun açıkladığı ilk karar, gayrikabili rücu olacaktır. Birinden birinin ölümü veya diğerinin rızası olsa bile, oğullarım, hiçbir şekil ve şart altında birbirinin mirasçısı olamayacaklardır. Bu açıklamayı aklım ve sağlığım yerindeyken yapıyorum; adil ve hayırlı bir karar olduğundan eminim.”</p>

  <p class="block_11">Nihayet Hardesty güldü. Espri anlayışı iyiydi ve bu, oldukça özel bir vasıftı. Babası öldüğünden beri ilk defa gülümsüyordu ve bu tebessüm ile iyi, zeki ve ilginç bir yüzü olduğu da ortaya çıktı; yüzü çarpılan ağabeyininkine hiç benzemiyordu. Hardesty, keyifli bir hayret ifadesi ile başını sağa sola salladı ve Evan’ın bir iş bulmak zorunda kalacağını düşünür gibi titremesi karşısında güldü.</p>

  <p class="block_11">Evan için dava açmak gibi bir yol yoktu; kardeşinin tepsiye razı olmasını sağlayacak bir yol da düşünemiyordu. Altından yapılmış olmasına rağmen o tepsiden her zaman nefret etmişti; çünkü üzerine hiç anlamadığı bir yazı kazınmıştı; babası, birkaç bin dolardan fazla bir değeri olmayan o tepsiden fazlasıyla hürmetkâr bir tavırla söz ederdi. İtalya’dan getirilmişse ne olmuştu yani. Hurda bir şeydi nihayetinde. Onu, babası ile Hardesty arasında gizli bir ittifak gibi görüyordu: ikisinin arasındaki, kendisini dışlayan büyülü bir bağlantıydı. Buradaki korkunç istihza şuydu: tepsi (ki o tepsiyle hep alay etmişti ve bir keresinde pencereden dışarı fırlatmıştı) kendisine kalacaktı; Hardesty ise bin tane adamı zengin edecek kadar büyük bir mirasa konacaktı. Evan, başka şansının olmadığına kanaat getirmişti; Hardesty’nin zenginliğe ilgi duymadığını biliyordu ama Hardesty’nin namus anlayışı, onu sorumluluk üstlenmeye ve herkesin Evan’ın çarçur edeceğini gayet iyi bildiği o serveti yönetmeye zorlayacaktı. Böylece ağabey, gözlerini kapadı ve idam mangasının önünde olmaya eşdeğer yeni durumu ile yüz yüze gelmek için kendini hazırlamaya çalıştı. Belki de babası onun, Marratta servetinin hesabını yaparken (abartılmaya hiç ihtiyacı olmayan bir şeyi abartıp), sayıları transa geçmiş bir keşiş gibi tekrarlayarak söylediklerini dinlemişti. Belki de babasının ruhu göğe yükselirken, kendisine babasının öldüğü bildirilen büyük oğlunun ruhuna kulak misafiri olmuş ve onun coşkuyla şarkı söylediğini görüp gücenmişti.</p>

  <p class="block_11">Evan’ın bütün görebildiği, Hardesty’nin yüzündeki, gücünden hoşnut ifadeydi. Salondaki politika ve köşe yazarları, sadece onun vereceği bir kararın, aynı zamanda herkesi ilgilendirdiğini ve kendisinden bekleneni yapmasını rica eder gibi gözlerini Hardesty’ye diktiler. Elbette şunu söylüyorlardı: “Eğer mirası reddedersen ve her şey Evan’a geçerse büyük bir kötülük yapmış olacaksın.” İçlerinden bazısı kendi çocuklarını düşündü ve iyice asabı bozuldu.</p>

  <p class="block_11">“Bu oturuma,” dedi avukat, “Mr. Marratta nihai kararma vardığını bize bildirene kadar ara vermeyi öneriyorum.” Hardesty’nin kulağına bir şeyler fısıldamak ve onu doğru olanı yapmaya ikna etmek istiyordu. “Bu sence de uygun mu, Hardesty?”</p>

  <p class="block_11">“Hayır,” dedi Hardesty. “Ben kararımı verdim.”</p>

  <p class="block_11">Salondakiler arasında bu sözden hasıl olan gerilim, katlanılamaz denmese bile en azından oldukça nahoştu. Bir taraftan, eğer düşünmek için zaman isterse onun, vereceği karardan pek de emin olmadığı sonucu ortaya çıkacaktı ve böylesine belirgin bir kararda tereddüt göstermek, bir istikrarsızlık göstergesi olurdu. Diğer yandan, hızlı bir karar da doğru bile olsa bazı sorunlar yaratabilirdi. Öyle ya da böyle, tedirginlik veren bir durumdu. Keşke daha ağzını açmadan önce Hardesty ile konuşma imkânları olsaydı da seçenekleri bir bütünlük içinde değerlendirebilseydi.</p>

  <p class="block_11">“Bu kadar mühim bir karar,” diye başladı avukat.</p>

  <p class="block_11">“Hayır,” dedi Hardesty, kararlılıkla. “Anlamıyorsunuz. Babamın kendine has bir konuşma üslubu vardı. Bazı şeyleri dolaylı olarak yapardı ve o, kararını ağırdan alıp açıklayana kadar biz de bazı şeyler öğrenirdik. Biz daha çocukken ona saatin kaç olduğunu sorduğumuzda, saatin kaç olduğunu söylemez, bize saatini gösterirdi. Yaptığı her şey, bize bir şeyler öğretirdi. ‘Yol gösterilmeden yolumuzu bulabilmemizi’ arzu ederdi. Ve bu olayda da neyi arzu ettiği bence çok açık; belki babamı o kadar iyi tanımasaydım, - tanıdığım için beni atfedin - başka seçeneğim olabilirdi. Fakat bu durumda başka seçeneğim yok; yani onun benimle ilgili tutkusunu yerine getirmek istediğim için yok; ben de onun gibi kendi kabuğumdan çıkmak ve olduğumdan daha iyi bir şey olmak zorundayım. Evet, bütün sevgim ve memnuniyetimle onun vasiyetini yerine getireceğim ve babamın ne istediğinden çok eminim. Tepsi benim olacak.”</p>

  <p class="block_11">San Francisco’da, San Andreas fayı dikişlerini patlatmış olsa daha büyük bir karmaşa çıkmazdı. Evan yaşadığı şokla ayakta durmakta bile zorlandı. Böyle büyük bir servetin sahibi olmakla birlikte bir buçuk saat dili tutuldu. Sadece nakit paranın tutarını düşünmek bile damarlarında çeyrek kilo kokain dolaşıyormuş gibi bir etki yapmıştı. Hardesty’yi kınamakla geçirdikleri çok kısa bir sürenin ardından herkes onu unutmuştu. Artık beş kuruşsuz ve hiçbir gücü olmadığı için herkes gözünü ağabeyine çevirip ona odaklanarak Hardesty’yi görmezden geldiler. Avukat, Hardesty’nin bunu neden yaptığını bilmek istiyordu. Fakat Hardesty söylemeyi reddetti. Tepsiyi Sinyor Marratta’ya verenin büyük babası olduğunu söyledi Hardesty; büyük babası da babasından, o da kendi babasından... vs... vs... almıştı ve bu silsilenin kaç nesil geriye gittiğini kimse bilmiyordu. Ama Hardesty’nin kararının sebebi bu değildi. Kendisini, San Francisco’da sebep olduğu bu kakofoni ve dedikodudan uzaklaştırmanın daha iyi olacağını düşündü. Artık odasını, körfeze bakan ahşap korkuluklu balkonunu (orayı ömrünün sonuna kadar özleyecekti) kullanma hakkı yoktu; hayatını kazanmak için yapabileceği şeylerden emin de değildi ve tepsiye sahip olmak başlı başına bir sorumluluktu. Tepsinin gerektirdiği sorumluluğu yerine getirmek için buradan ayrılması gerektiğini biliyordu. Ağabeyinin, babasının çalışma odasını dağıtacağını ve kutsallığını bozacağını hiç şüphesiz bildiği için, Hardesty oraya gidip, kalkanları ve hatırası olan diğer eşyaları aşıp, armağanını bulmalıydı. Sonra da ebediyen, doğup büyüdüğü bu şehirden, evinden ve annesiyle babasının gömülü olduğu bu yerden gidecekti.</p>

  <p class="block_11">*</p>

  <p class="block_11">Çalışma odası, evin en yukarısında ve o kattaki eski moda bir gözlemevinin gölgesindeydi. Sinyor Marratta, foton teleskobu teknolojisi kullanmaya başlamadan önce bu gözlemevinde uzun saatler geçirmişti. Presidio Tepeleri’nin en yüksek yerinde oldukları için en üst kattaki çalışma odasının şehre tepeden bakan bir manzarası vardı. Hardesty merdivenleri çıkarken, babasının ona manzaralarla ilgili öğrettiklerini hatırladı.</p>

  <p class="block_11">“Gördüğün şey senindir,” dedi, küçük oğluna İtalyanca; onu bir pencereden öbürüne gezdirirken ve bakışını tepeler körfez ve okyanus üstünde gezdirmesini sağlamaya çalışırken. “Şuraya bak,” dedi babası, uzaklardaki hardal ve altın rengi tepeleri işaret ederek, “benekli bir hayvanın postu gibi görünüyorlar. Nasıl uzandıklarına bak. Canlı sırtlarının altındaki kaslarına bak.” Dışarıda, sis ve bulutlar, şehri kuşatmak ve körfezde üstünlüğü ele geçirmek için fedakâr süvarileriyle akın eden işgal ordularıydı. Hücum hâlinde saldırdılar ve sivri mızraklarıyla her şeyi gömdüler; ancak dağların tepesinde hâlâ mavi bir taç ve bundan dolayı da çalışma odasında saf ve yoğun bir ışık vardı. Ağırlıklı ultraviyole, mor ve mavi ışık Hardesty’nin yüzünde ve sanki başka dünyadan gelmiş gibi duran tepsinin üstünde dolaştı.</p>

  <p class="block_11">Hardesty, sanki su altında hareket ediyormuş gibi yavaş yavaş yürüdü; babasının tepsiyi, mutfak masasına tabak koyar gibi üstüne bıraktığı masif masaya yaklaştı. Marratta ailesi tepsinin korunduğunu düşünürdü. Savaşlardan kurtulmuştu; yangınlardan, depremlerden, hırsızlardan ve Evan gibi onu istemeyen kişilerden kurtulmuştu. Hardesty, ağabeyinin böyle mucizevi bir şeyi nasıl reddedebildiğine hayret etti. Bulutların boğduğu gün ışığında bile yüz binlerce renkle parlıyordu ve hepsi de altın ve gümüş rengine dönüşüyordu. Kusursuz ışınlar tepsiden kalın demetler hâlinde çıkıyor ve göz kamaştıran bir güzellikle kıyısına kazınmış kelimelerden yansıyarak, diğer ışınlarla merkezinin üzerinde buluşuyor ve aşağı dökülerek tepsinin üzerindeki kitabeyi aydınlatıyordu.</p>

  <p class="block_11">Hardesty’nin yüzündeki ışık eflatun ve maviden, altın ve gümüş rengine dönüştü. Tepsinin sıcaklığını hissetti ve yazıları tekrar gördü - dört erdem kelimesi ve insanı ayartan vaat dolu bir cümle, tekerlek göbeği gibi havalandı tepsiden. Birçok kez, babası ona bu cümleyi okutmuştu ve bunların sahip olabileceği en önemli şeyler olduğunu ısrarla söylemişti; bunu söylerken kolunun bir hareketiyle zenginliğin, şöhretin, bütün dünyevi şeylerin değersiz ve anlamsız olduğunu ima etmişti.”Küçük adamlar,” demişti, bir keresinde, “günlerini böyle şeylerin peşinde harcarlar. Ben tecrübelerimden biliyorum; ölüm anlarında hayatlarının gözlerinin önünde cam gibi paramparça olduğunu görürler. Onları ölürken gördüm. Sanki arkalarından itilmişler gibi ve yüzlerinde en inanılmaz sürprizle karşılaşmışlar gibi bir ifade ile düşerler. Erdemi bilip onunla yaşayan adamlar öyle değildir. Dünya, o veya bu yöne gidebilir. Fikirler moda olabilirler veya olmazlar ve hüküm sürmesi gerekenler genellikle mağlup olurlar. Ama önemli değildir. Erdemler kokuşmazlar ve çürütülemezler. Kendileri birer ödüldür, güzellik anlayışımızı koruyan siperlerdir ve Allah’ı ararken gelen fırtınada, soğukkanlılıkla ayakta kalmamızı sağlayan güçlerdir.”</p>

  <p class="block_11">Hardesty’nin annesi öldüğünde, kendisi savaşa gittiğinde, tekrar geri döndüğünde ve keder, tehlike veya zafer dolu tüm zamanlarda, babası onun tepsiye gitmesini sağlamıştı. Adeta babasını orada, tepsiyi elinde evirip çevirirken, görüyordu. Sinyor Marratta önce gümüş yazıları İtalyanca okudu sonra tercüme etti. Farklı anadiller konuşanların evliliklerinde, tahripkâr nüktenin dokunamadığı, hoşgörülü ve yumuşak bir dille konuşmalarına benzer şekilde bir yabancı dil de tereddütten istifade eder. Örneğin Japon bir mutfak hizmetçisi kız, İngiliz yüksek sosyetesinin en katılarıyla bile kolayca kaynaşabilir; çünkü kızın anadilini, onu kovmaya yarayacak bir alet olarak kullanmayı beceremeyeceklerdir. Aynı şey erdemlerin İtalyanca telaffuzlarında da geçerlidir. Hiçbir şekilde küstah ya da sadece öğretmen veya vaiz sermayesi kelimeler değillerdi. Hardesty de onları, belki de kendi anadilindeki kelimelere hiç gösteremeyeceği kadar büyük bir hoşgörüyle kabul etti.</p>

  <p class="block_11">“‘La onestâ, dürüstlük,” ilk başta gelir ama bir insan, sırf dürüst olmadığı için büyük kayıplara uğrayana kadar, hiçbir zaman hak ettiği saygıyı görmez,” demişti Sinyor Marratta, “ondan sonra da güneş gibi parlar.” Annesinin ölümü etrafında dönüp dolanan bir kelimeymiş gibi görünse ve bu kelime aklına her şeyden çok gözyaşlarını getirse de Hardesty’nin en sevdiği, ‘il coraggio, cesaret’ kelimesiydi.</p>

  <p class="block_11">Sonra anlamakta zorluk çektiği, “il sacrificio, fedakârlık” geliyordu. Neden feda edilmeliydi? Bu şehitliğe özgü bir hususiyet değil miydi? Belki de çok nadir bir haslet olduğu içindi ve Hardesty için son erdem (âdeta ‘la onestâ’ kelimesinin içine girmiş gibi duran) kadar gizemliydi. Bu sonuncusu, kafasını en çok karıştıran ve genç bir adam olarak ona pek de çekici gelmeyen, ‘la pazienza, sabır’ kelimesiydi. Ancak kavranmaları ve günlük hayatta kullanılmaları çok zormuş gibi görünse de bu erdemlerin hiçbiri tepsinin ortasındaki beyaz altın renkli harflerle kazınmış sözlerin yarısı kadar bile esrarengiz değildi. Söz, Senilia of Benintendi’ye* aitti ve Sinyor Marratta, Hardesty’nin bu sözcükleri öğrenmesini ve unutmamasını sağlamıştı. Şimdi, babasının ölümünden sonra, onun bir zamanlar bulutların üstünü gören çalışma odasında yalnız başınayken, Hardesty parıldayan tepsiyi eline aldı ve üzerine yazanları yüksek sesle tercüme etti: Sadece adaletle şenlenen, hakkaniyet mükemmelliğine nail bir şehir görüntüsünden daha güzel, ne hayal edilebilir ki”. Bunu birkaç kere kendi kendine tekrarladıktan sonra tepsiyi, yanında götüreceği eşyalarını topladığı çantaya koydu. Yüksek ve ıssız çalışma odasının sükûnetinde, San Francisco’ya hızlı bir kavrayışla bakınca,- dudak uçuklatan görüntüsüne rağmen - adaletle bir alakası olmayan bu şehrin, hakkaniyet mükemmelliğine nail bir şehir olmadığını ve asla olmayacağını gördü. Bu şehir, ruhsuz güzelliğin numunesiydi - her zaman soğukkanlı, ilelebet sessiz, mavilik içinde uyuyan bir yerdi ama adalete ilişkin hiçbir kaygısı yoktu; çünkü adalet kolay bir şey değildi. Adalet, çetrefil durumlar arasındaki bir dövüşten doğardı ve dünyanın, zar zor algılanan bütün erdemlerinin bir araya gelmesini gerektirirdi.</p>

  <p class="block_11">Son kez evden çıkmaya yöneldiğinde, o güne kadar öğrendiği bütün kurnazlık ve pişkinliğin de kendisinden ebediyen ayrıldığını fark etti. Nereye gittiği sorulursa ne olacaktı? Ne söyleyebilirdi?</p>

  <p class="block_11">__________________________________</p>

  <p class="block_11">*Çevirmenin Notu: Benintendi Bilgesi olarak çevrilebilir***</p>

  <p class="block_3"> </p>

  <p class="block_11">“Hakkaniyet mükemmelliğine nail şehri arayacağım,” mı diyecekti? Bunu söylerse, onun delirdiğini sanacaklardı.</p>

  <p class="block_11">“Nereye gidiyorsun Hardesty?” diye sordu Evan. Tam Hardesty kapıdan çıkarken Evan da içeri giriyordu.</p>

  <p class="block_11">“Hakkaniyet mükemmelliğine nail şehri arayacağım.”</p>

  <p class="block_11">“İyi güzel de nereye gidiyorsun?” Evan, yeni yüklendiği sorumluluklarda Hardesty’nin ona rehber olmasını istiyordu ve eğer avukatlar vasiyetname koşullarının buna cevaz verdiğini söylerlerse, kardeşine yüklü bir ücret teklif etmeyi düşünüyordu.</p>

  <p class="block_11">“Anlamayacaksın. Sen tepsiden hep nefret ettin. Bense onu hep çok sevdim.”</p>

  <p class="block_11">“İsa aşkına, o tepsi neydi ki zaten, bir çeşit hazine avcılığı mı yapacaksın?”</p>

  <p class="block_11">“Bir bakıma, evet,”</p>

  <p class="block_11">Evan ilgilenmeye başlamıştı. Hardesty’nin zeki olduğunu biliyordu ve şimdi bu tepsinin El Dorado’nun* anahtarı olabileceğinden şüphelendi. “Tepsi yanında mı?” diye sordu Evan.</p>

  <p class="block_11">______________________</p>

  <p class="block_11">*Çevirmenin Notu: Hayali bir “altın şehir”.***</p>

  <p class="block_3"> </p>

  <p class="block_11">“Evet, yanımda.”</p>

  <p class="block_11">“Bakayım.”</p>

  <p class="block_11">“İşte,” dedi Hardesty, tepsiyi çantasından çıkararak. Evan’ın ne düşündüğünü gayet iyi biliyordu.</p>

  <p class="block_11">“Burada ne yazıyor? Tercüme edebilir misin?”</p>

  <p class="block_11">‘“Çok pisim, beni yıka, diyor.”</p>

  <p class="block_11">“Bana burada ne yazdığını söyle Hardesty.”</p>

  <p class="block_11">“Ne yazdığını sana söyledim Evan.”</p>

  <p class="block_11">“Ne yapmayı düşünüyorsun?” diye sordu Evan, terk edilmenin aczi içinde.</p>

  <p class="block_11">“İtalya’ya gidebilirim, fakat emin değilim.”</p>

  <p class="block_11">“Emin değilim de ne demek? Oraya nasıl gideceksin?”</p>

  <p class="block_11">“Sanırım yürüyeceğim,” dedi Hardesty, gülerek.</p>

  <p class="block_11">“Yürüyecek misin? İtalya’ya kadar yürüyecek misin? Tepsi öyle mi söylüyor?”</p>

  <p class="block_11">“Evet.”</p>

  <p class="block_11">“Nasıl? Su var, arada çok büyük bir su var...”</p>

  <p class="block_11">“Elveda Evan,” dedi Hardesty ve yürümeye başladı.”</p>

  <p class="block_11">“Seni anlamıyorum Hardesty,” diye bağırdı Evan. “Hiçbir zaman anlamadım. Tepside ne yazıyor?”</p>

  <p class="block_11">Sadece adaletle şenlenen, hakkaniyet mükemmelliğine nail bir şehir görüntüsünden daha güzel, ne hayal edilebilir ki’, diyor,” diye bağırdı Hardesty, cevaben. Ancak Evan, evin sahipliğini üstlenmek üzere içeri girmişti bile.</p>

  <p class="block_11">*</p>

  <p class="block_11">Ortaçağdan kalmışa benzeyen gri iş tulumu içinde gergin ve turuncu renk boyayla kirlenmiş bir köprü işçisi, arabasına aldığı Hardesty’nin, San Francisco’dan Oakland’a doğru yol alırlarken, neden duygusal ürpermeler geçirdiğini anlayamadı. Fakat Hardesty, bir tünelin serinliğinden geçmelerinden sonra aşağılarındaki denizin üzerinde beyaz çizgiler bırakarak ilerleyen gemilere bakarken, bir dünyadan çıkıp başka bir dünyaya gitmekte olduğunu biliyordu. San Francisco ve soğuk sularındaki adaların sis düdükleri ile tozlu Oakland arasındaki fark öylesine büyüktü ki sadece on kilometrelik bir mesafe ve bir köprüyle ayrılmış olmamaları gerekirdi; aralarında on bin kilometrelik bir mesafe olmalıydı.</p>

  <p class="block_11">San Francisco ve insanı uyuşturan morötesi ışınlarından, Oakland ve insanın beynini döndüren güneşine doğru bir seyahat, Hardesty’nin çabucak ordu alışkanlıklarına dönmesini sağladı. Bilet gişeleri arkalarında gözden kaybolurken, kendisini dikenli tel çitlerine tırmanmaya, yük taşımaya, toprakta uyumaya ve yürüyerek günde elli altmış kilometre yol almaya hazır hissetti. Körfeze döktüğü duygularını arkada bırakınca, Amerika’yı ve Atlantik Okyanusunu; hiç parasız, muğlak bir fikir ve bir altın tepsi ile boydan boya geçmeye hazırlandı. Oakland havasının sıcaklığı, savaştan beri içinde sessizce uyuyan cevval motorlarının kontağını çevirmiş gibiydi.</p>

  <p class="block_11">Doğuya giden demiryolunun kıyısındaki sazlıkların arkasında kendine iyi bir yer bulması çok uzun sürmedi. Güneşin altında yere uzandı ve çantasını başının altına koydu; gezginci bir gürültü sesi duyana kadar da bir ot filizini çiğnedi. Sazlıkların arasından bakınca, kimsesiz görünümlü bir makinenin demiryolundan geldiğini gördü. Dizel motorunun egzoz dumanı, siyah ve sarı çizgili kabinin (bu hâliyle motorize olmuş bir arı gibiydi) üzerine yükseliyordu; etrafındaki hava bir demet filiz gibi kıpırdadı; kot kumaştan tulumlar içindeki altı adam, sirk atlarının üstündeki akrobatlar gibi iki yanından sarkıyordu. Bu görüntü bir kükremeyle birlikte gözden kaybolurken, Hardesty başını çantasının üstüne tekrar koydu ve beklemenin hoşnutluğunu hissetti. Uyuya uyana bir süre öyle yattıktan sonra, çok motorlu bir yük treninin kolay tanınan haykırışlarını duydu. Bakmaya bile gerek görmeden kalkıp hazırlandı.</p>

  <p class="block_11">Bakmasına gerek dahi yoktu; çünkü sekiz motorun çektiği yüz vagon raylar üzerinde gelirken, dünya sallanıyor, sazlıklar şarkı söylüyordu.</p>

  <p class="block_11">Yakınındaki bir çukurun içindeki üstü yağ kaplı su birikintisi, dalgalanmaya başladı. İlk motor kapkaraydı; tepesinde, gerçekliğin kendisiymiş gibi parlayan sarı bir ışık vardı. Oakland istasyonundan daha yeni çıkmıştı ve ilerlemek için, ıkına sıkına normal seyir hızını tutturmaya çalışıyordu. Hardesty, sıra sıra dizilmiş yüz vagonun bağlantı eklemlerinden çıkan hava sadmelerinin keskin sesini duyabiliyordu; yaz başında ülkeyi bir uçtan öbürüne kadar geçmeye kalkışan büyük bir yük treninden daha zarif bir şeyin, belki de var olmadığını düşündü. Bitkilerin asıl umutsuzluğunun, köklerinin olmasından kaynaklandığını öğrendi böylece. Sıcak tümseklerin üzerindeki ve çukurların içindeki sazlıklar ve otlar kıskançlıkla yeşerdiler ve onları da yanında götürmesi (işte tam da bu nedenle trenler geçerken dalgalanırlardı) için yalvarmaya başladılar.</p>

  <p class="block_11">Trenin kendisi bile, yanlarında sonsuzluğa uzanan bir yatak gibi serilmiş geniş otlaklar içinden geçen toprak rengi ırmakların derin vadilerinde veya ışıltılı körfezlerde, ağaçlar arasından esen rüzgârın gürültüsü altında, kolay bir yaz geçirebilecekleri, yüz binlerce sıcak ve şahane güzel yerin vaadiydi. Hardesty, tertemiz, yepyeni bir demiryolu taşıtının geldiğini gördüğünde, çantasını sırtlayıp tren yolu boyunca koşmaya başladı.</p>

  <p class="block_11">Demiryolu yatağından, paralelindeki kara balçık patikaya yuvarlanan birkaç taş parçası, ayakkabılarının üstünden ayağına battı. Arada sırada sağına bakıp, vagonun yaklaşıp yaklaşmadığını kontrol ediyordu. Vagonun merdiveni hizasına geldi. Sağ elini uzatıp tuttu ve trenle birlikte sürüklendi. Sol eliyle de tutunduğunda bacakları, fevkalade bir hızla dönen rüzgâr değirmenlerini fırıldağı gibi hareket ediyordu. Sağ eliyle biraz daha yukarıdan tutunup atladığında, artık trene binmişti, ilerliyordu, özgürdü. Alt alta topladığında, yolda yüz dolarlık bir banknot bulmaktan kat kat daha iyi bir duyguydu.</p>

  <p class="block_11">Vagon kapağının üzerinden sıçrayınca, Sierra’daki güneşli ormanlar gibi kokan taptaze çam kerestelerinin üstüne düştü. Açık vagonun yan kapakları, onu rüzgârdan büyük ölçüde koruyacak (ama tamamen değil) ve gözlerden ırak tutacak kadar yüksekti. Kendisi demiryolu kontrolörlerini görmeyebilirdi ama onlar da onu göremezlerdi. Ancak, çayırları, vadileri ve dağ sıralarını seyredebilirdi. Köprü altlarından ve tünellerden geçerken, kafasının kopma tehlikesi olmadan ayağa kalkabilir, ileri geri yürüyebilir, daire çizerek koşabilir, sevinçle bağırabilir, dans edebilir ve tren ne kadar sarsılırsa sarsılsın, bir daha bulunmamak üzere trenden aşağıya yuvarlanmayacağından emin olarak, çantasını bir kenara bırakabilirdi. Çok doğal olarak, şarkı söylemeye başladı ve dünyadaki hiç kimse onu duyamayacağı için, hiç çekingenlik hissetmeden, güzel güzel şarkı söyledi.</p>

  <p class="block_11">Ertesi sabah, Truckee’ye yakın dağlarda bir yerde, tren, çam ağaçlarıyla kaplı kayalık tepelerin arasında yavaş yavaş ilerlerken, Hardesty vagon boyunca yürüdü; trendeki rahatsız bir gecenin ardından çok coşkulu olmasa da hâlâ mutluydu. Tren yokuş yukarı ilerleme çabasını sürdürürken, Hardesty de geleceğinin ne kadar zorlu olacağının farkına vardı.</p>

  <p class="block_11">Kurak geçen yazlarda, sık sık yük trenlerine atlayıp Sierra’ya giderdi; ancak o günlerde, daima, dönebileceği bir evi vardı. Şimdi ise bu geçerli değildi; şimdi babasının, Dolomites yakınlarında teker teker kırılan bir İtalyan dağ birliğinden kaçıp, bir firari olarak denize ve nihayet Amerika’ya ulaşmasının nasıl bir şey olduğunu kavramaya başlıyordu.</p>

  <p class="block_9"><span class="text_1">“İlk aylarda,” demişti Sinyor Marratta, “çok da kötü değildi.</span> <span class="text_1">Çoğu zamanımız kayalıkların en yüksek yerlerine tahkimat inşa etmekle geçiyordu ve düşmanı sadece teleskopla bakınca görüyorduk. Fakat bizim ve onların tahkimli mevzilerimizin inşaatı tamamlandığında, iki tarafın generalleri de bizlere savaşmak için ilerleme emri vermeye mecbur bırakıldılar. Bu bana çok gülünç gelmişti; dağların tepesinde gayet mutluyduk, ancak sonra Ölmeye başladık. Bizim binbaşıya gittim ve dedim ki: ‘Neden kazananın ve kaybedenin olmadığı bir duruma razı olmuyoruz? Onlar ovada birbirlerini öldürüyor diye bizim de burada ölmemiz gerekmiyor. Binbaşı bunun harika bir fikir olduğunu düşündü, fakat o kimdi ki? Roma toprak kazanmak istiyordu. Bizim gönülsüz keskin nişancılar, atışa başladılar; topçularımız, sahra toplarının namlularını doldurup, bombardımana başladılar; bizler, dağcılık yeteneklerinden yoksunduk; dar geçitlerden ve tehlikeli bayırlardan aşağı doğru yuvarlana yuvarlana inmek zorunda kaldık - ki böylece bizi beklemeyen düşmanlarımızın önüne aniden çıkıverecek ve onları öldürecektik. Yarım düzine kadar çok iyi arkadaşımı üç yüz metre yüksekliğindeki sarp kayalıklarda dağcılık iplerine asılıp kalarak ölmüş hâlde geride bıraktım; çünkü düşman ateş etmeye başlamıştı. Toplarını, en ölümcül ve en öngörülemez atış yörüngeleriyle ateşleyerek, inmeye çalıştığımız kayalıkları patlatıyorlardı. Bir yıl kadar böyle devam ettikten sonra bütün istediğim ölmek olmuştu. İtalyan ve Avusturyalı dağ kulüplerinin silahlı güçleri arasındaki o mücadelede ısrar etseydim, muhtemelen sen şimdi hayatta olmazdın. Ayrıca, şimdi o iki kulübün herhangi birine üye olabilir ve öbüründen de çift taraflı üyelik elde edebilirsin.”</span></p>

  <p class="block_11">Fakat Sinyor Marratta kaçmış olmaktan dolayı pişmanlık da duyuyordu. Hem sadakat hem de sorumluluk, genellikle bir yerde ölmenin yeterli gerekçesi olabilirdi ve ‘büyük bir inkâr’ ortaya koymuş olduğu hissinden kurtulamamıştı.</p>

  <p class="block_11">Hardesty, tepsiyi seçerek kendisinin de sorumluluktan kaytarmış olabileceğini düşündü. Fakat her zamanki gibi, soruyu babası kurmuştu ve seçeneklerinin ikisi de beraberinde kuşkular taşıyacaktı. Babasının, Marratta usulünce söyleyebileceği gibi: kuşku onu, kuşku duymaması hâlinde yapabileceğinde çok daha derinlikli, maceralı ve değerli kararlara sevk edecekti. “Bütün büyük keşifler,” demişti bir keresinde yaşlı Marratta, “emin olmaktan daha çok kuşku duymanın ürünleridir ve bu ikisinin birbirlerine karşıt olmaları, muhteşem tesadüflerin ortaya çıkmasını sağlar.”</p>

  <p class="block_11">O sırada Hardesty, sert bir sarsılmanın karşı koyulamaz gücüyle vagonun zeminine yapıştı. Bilincini yitirmezden önceki saniyenin küçük bir bölümünde, zemin tahtaları yüzüne doğru yükseliyormuş gibi geldi; kendi arkasında ne olduğunu merak etti ve öndeki vagonun takla atıp kendi üzerine düşmesinden korktu. Sonra dünya karardı.</p>

  <p class="block_11">Gözünü açtığında, yüzü gökyüzüne dönük yatıyordu. Yanağında kan pıhtısı vardı; ağrı hissediyordu ve başının yanında tırtıl uzunluğunda bir yarık olduğunu fark etti; en azından belirgin bir yarıktı. Sonra yan kapağın dibine çömelmiş bir yaratık gördü. Gözlerini kırpıştırıp, bulaşan kanı temizleyince, o yaratığın boyu bir buçuk metreden daha fazla olmayan bir adam olduğunu anladı. Ancak çömelmesiyle barizleşen güçlü kaslarından dolayı, sadece altmış santim boyundaymış gibi görünüyordu. Adamın giydiği kostümü, Hardesty ilk önce kavrayamadı. Şifresi parça parça, çözülebilen bir şeydi ama bütün olarak, nefes kesici ve inanılmazdı.</p>

  <p class="block_11">Ayakkabıları, yağlı kara derilerin üst üste sarılarak topak yapılmış hâliydi; briyantin sürülmüş top güllelerine benziyordu - Hardesty ayakkabıların, çok uzun yıllar boyunca giyilebilen ve bir iki ayılık yağ ile kaplanmış, en pahalı dağcı botlarından olduğunu fark etti. Böyle ayakkabılarla bir ırmağa düşmek kesin ölüm demekti.</p>

  <p class="block_11">Üzerlerine ateş düşse hilafsız bir ay yanarlardı. Diz boyuna kadar yüksek, zikzaklı, mor ve mavi renkli, edelweiss* desenli çoraplar, çini mavisi golf pantolon, gökkuşağı renklerinde pantolon askısı, eflatun gömlek giymiş; çoraplarındaki mavi ve mor ile aynı renkte ama üzerine kırmızıyla gözleri şaşılaştıran bir desen çizilmiş korsan bandanası takmıştı. Hemen hemen yüzünün tamamını kaplayan bir sakalı ve yusyuvarlak, gülkurusu renkli gözlükleri vardı.</p>

  <p class="block_11">Sağ elinin iki, sol elinin üç parmağı yoktu; canlı mavi bir çanta taşıyordu ve bazı dağcılık gereçlerini kolye gibi boynuna dolamıştı; gümüş renkli karabinalar**, ışıltılı tırmanma cıvataları, dağcı çivileriyle birlikte şıngırdıyor, elli çeşit ışıltılı renkle örülmüş, iki düzine askı şeridi ile fistolanıyordu Bir omzuna turuncu ve siyah örgülü dağcı halatı asmıştı. Bir defter kadar sert bir parça kurutulmuş biftek çiğniyordu.</p>

  <p class="block_11">______________________</p>

  <p class="block_11">* Çevirenin Notu: Alp dağlarına özgü bir çiçek.</p>

  <p class="block_11">** Çevirenin Notu: Dağcılıkta kullanılan bir çeşit yaylı kanca.***</p>

  <p class="block_3"> </p>

  <p class="block_11">“Bunun için özür dilerim,” dedi, iki çiğneme arasında. “Trene bir köprüden atladım ve seni görmedim. Teşekkür ederim.”</p>

  <p class="block_11">“Teşekkür ne için?”</p>

  <p class="block_11">“İnişime minder olduğun için.”</p>

  <p class="block_11">“Nesin sen?”</p>

  <p class="block_11">“Ben ne miyim? Ne demek istiyorsun?”</p>

  <p class="block_11">“Sen neyin nesi bir şeysin? Seni rüyamda mı görüyorum? Rumpelstiltskin’e* benziyorsun.”</p>

  <p class="block_11">“Bahsettiğin kişiyi tanımıyorum. Sierra’da mı tırmanıyor?”</p>

  <p class="block_11">“Hayır, Sierra’da tırmanmıyor.”</p>

  <p class="block_11">“Ben bir dağcıyım. Profesyonelim. Şimdi Wind Rivers’a gidiyorum. East Temple Zirvesi’ne ilk tek başına tırmanmayı gerçekleştireceğim. Cesaretimi toplayabilirsem, gece tırmanacağım. Vay canına! İyi bir iniş yaptım buraya. Çantama ve araç gerecime bir şey olmadığına çok sevindim.”</p>

  <p class="block_11">“Evet,” dedi Hardesty, “ben de çantana ve araç gerecine bir şey olmadığına sevindim.”</p>

  <p class="block_11">“Başındaki o yarık fena görünüyor. Üzerine biraz Nandiboon sürmelisin.”</p>

  <p class="block_11">“Nandiboon da ne?”</p>

  <p class="block_11">“Harika bir şey, Nandiboon Yağı. Hemen her şeyi çarçabuk iyileştirir. Bir arkadaşım Nepal’den gelirken getirdi. Al...” Mavi çantasını açtı ve küçük bir şişe çıkardı ve tıpasını dişleriyle açtı. “Şimdi bir şekilde sana karşı sorumluluk hissediyorum.”</p>

  <p class="block_11">“Dur bir dakika,” dedi Hardesty, yağ yarasına sürülürken.</p>

  <p class="block_11">“Merak etme, tamamen organiktir.”</p>

  <p class="block_11">“Adın ne senin?”</p>

  <p class="block_11">“Jessy Honey.**”</p>

  <p class="block_11">“Ne?”</p>

  <p class="block_11">“Jesse... Honey. Honey benim soyadım. Böyle olması benim kabahatim değil. Daha kötüsü de olabilirdi. Bir kız olarak doğabilirdim ve adımı Bunny veya Bea veya kim bilir başka ne isim koyabilirlerdi. Senin adın ne?”</p>

  <p class="block_11">“Hardesty Marratta. Bu ne biçim bir yağ? Yakmaya başladı.”</p>

  <p class="block_11">“Yakar ama çok çabuk iyileştirir.”</p>

  <p class="block_11">______________________</p>

  <p class="block_11">* Çevirenin Notu: Grimm Kardeşlerin aynı adlı masalındaki samandan altın eğirebilen cüce.</p>

  <p class="block_11">** Çevirenin Notu: İngilizce, “arı balı” anlamında; ancak konuşma dilinde “tatlım” “şekerim”, “canım” anlamında da kullanılan bir kelime.***</p>

  <p class="block_3"> </p>

  <p class="block_11">Nandiboon yağının acısı artıyordu ve Hardesty acının daha da artmasından korktu. Arttı da. Sürüldükten iki üç dakika sonra Nandiboon Yağı derisinde binlerce delik açıyormuş gibi acımaya başladı. Nandiboon yağı ne menem bir şeyse sülfürik asit ile hidrojen peroksite benzer bir şey olmalıydı. Hardesty acıyla kıvrandı.</p>

  <p class="block_11">“Ben biraz su bulacağım,” dedi Jesse Honey. “Zikzak dönemeci kesen bir dere var. Orada trene yetişirim.” Hardesty onu duymadı bile. Fakat on dakika sonra Jesse Honey’nin vagonun aşağısından tutması için uzanmış elini görünce ona yardıma gitti. Jesse Honey plastik bir su matarasını vagonun içine attı ve Hardesty’nin uzattığı eli öyle bir yakaladı ki Hardesty’nin kolu çıktı. Jesse Honey onun koluna müdahale etti ve ilk yardım kurallarına göre yerine (yanlış kolu) oturtmaya çalıştı. Fakat aslında çıkmamış olan kolu da çıkardı.</p>

  <p class="block_11">“Beni öldürmeye mi çalışıyorsun?” diye bağırdı Hardesty. “Eğer öyleyse keşke elini çabuk tutsan diyorum.”</p>

  <p class="block_11">Jesse Honey duymamış gibiydi ve Hardesty’nin kollarını yerine oturtma işine devam etti. “Bunu yapmayı Mount McKinley’de öğrendim,” dedi, bariz bir hoşnutlukla. Sonra Hardesty’nin yüzündeki Nandiboon yağını suyla temizledi ve tekrar trenden aşağıya atladı. Döndüğünde bir kucak çalı çırpı getirmişti.</p>

  <p class="block_11">“Onu ne yapacaksın?”</p>

  <p class="block_11">“Ateş yakıp su kaynatmam lazım; yemek ve çay yapacağız,” dedi Jesse Honey, çırayı tutuştururken.</p>

  <p class="block_11">“Ahşap bir zeminde nasıl ateş yakacaksın?” diye sordu Hardesty ama geç kalmıştı. Reçineli tahtalar alev almıştı bile ve rüzgârla birlikte başka yerlere atlıyordu. Jesse Honey üzerine basarak söndürmeye çalışıyordu ama yağlı botları da ısınmaya başlayınca çekildi.</p>

  <p class="block_11">Yarım saat içinde rüzgâr alevleri trenin öndeki ve arkadaki vagonlarına da taşıdı. Yağlama yağları, boyalar, ahşap taban, kapalı yük vagonlarının içleri, yük istifleme kalasları ve binlerce kargo yükü alev aldı. Tren alevler içinde kalmıştı. Tren mürettebatı yangını geç fark ettiğinden, durmak için de geç kaldı. Dağların arasında rüzgâr almayan kuytu bir yere kadar treni götürmeye çalıştılar.</p>

  <p class="block_11">Tren durduğunda, Hardesty ve Jesse için ortam ziyadesiyle ısınmıştı. Trenden atladılar ve doğuya doğru yürümeye başladılar.</p>

  <p class="block_11">Güneş batarken, iki kırmızı parlaklık gördüler (daha parlak olanı, treni tahrip eden yangındı) ve arada sırada, vasiyetini yazan yanıcı madde yüklü yakıt vagonunun patlama seslerini duydular. Jesse Honey’ye göre, bu doğanın işiydi. “Trenler,” dedi, “dağlar için asla uygun değildir.”</p>

  <p class="block_11">*</p>

  <p class="block_11">Gecenin büyük kısmında, Sierra yamaçlarındaki serin vadiler boyunca yürüdüler; dağlarda, yaz başı döneminin derin sükûneti ve yıldızlı gökyüzünden başka bir şey yoktu. Ağaçların sessizliği ve rüzgârın uyuşukluğu doğanın, kışın geçtiğine dair kuşkulu ümidi gibiydi. Vahşi mıntıka, şenliğe başlamadan önce, açık mavi kuzeyli rüzgârların ve karın geri dönebileceğinden korkarak nefesini tutmuştu sanki.</p>

  <p class="block_11">İlk başlarda, tebeşir beyazı patikalardan ve karanlık dağ geçitlerinden geçerken, Hardesty ve Jesse konuşmadılar ve dağlar onları yutarken, yıldızları takip ederek dağ bordürlerini gözlediler. Hava, bahar gibiydi; rengârenk şapkaları ve atkıları içinde dağ çiçekleri gibi süslenmiş küçük çocukların arasına dalmakla aynı kaygısız keyfi taşıyordu. Deniz seviyesinden yükseğe çıkılan ilk günde her zaman olduğu gibi, bütün gece yürümek gayet kolaydı; ayrıca hava o kadar temiz, dereler öyle güldür güldür, bembeyaz ve soğuktu ki özgürlüğün neşesini bilen hiçbir canlı varlığın uyuması mümkün değildi.</p>

  <p class="block_11">Kuzey kuzeydoğu yönünde yürürlerken ay, inci beyazlığı içinde, yusyuvarlak, cömert ve kusursuz bir fener gibi yükseldi. Jesse, iki üç kilometre ileride, bu yönde harika bir demiryolu olduğunu iddia etti ve onu takip etmekte ısrar etti. Ay kaybolana kadar yirmi kilometre yol aldıkları hâlde, hâlâ bir demiryolu bulamamışlardı.</p>

  <p class="block_11">“Demiryolunun üstünde şahane güzel bir köprü var,” dedi Jesse, “kütükler ve bağlantı kablolarıyla yapılmış. Köprüyü kim kurmuş bilmiyorum, neden kurmuş onu da bilmiyorum ama oradan kolaylıkla tam trenin içine atlanabilir.”</p>

  <p class="block_11">“Anlamıyorum,” dedi Hardesty. “Neden bir trene binmen gerektiğinde yukarıdan düşmek zorundasın? Neden yanında koşup da bir basamağa tutunmaya çalışmıyorsun?”</p>

  <p class="block_11">Jesse ona incinmiş ve canı sıkılmış gibi baktı. “Yapamam,” dedi zoruna gitmiş gibi. “Tutunabileceğim yüksekliğe ulaşamam.”</p>

  <p class="block_11">“Haa, anladım,” dedi Hardesty, yoldaşına bir göz atarak - adam insanın nefesini kesecek kadar kısaydı. “Boyun kaç senin?”</p>

  <p class="block_11">“Ne fark eder?”</p>

  <p class="block_11">“Bir şey fark etmez. Sadece merak ettim.”</p>

  <p class="block_11">“Bir otuz altı. Aslında bir doksan iki olmam lazımdı. Röntgenime bakan doktor öyle söylediydi. Büyük babam iki metre ve babam da iki on; erkek kardeşlerim ondan da uzun.”</p>

  <p class="block_11">“Sana ne olmuş peki?”</p>

  <p class="block_11">Jesse’nin tüyleri diken diken oldu. “Bilmiyorum,” dedi, başını sağa sola sallayarak. “Bir otuz yedilik bir adam olarak...”</p>

  <p class="block_11">“Bir otuz altı dememiş miydin?” diye sözünü kesti Hardesty.</p>

  <p class="block_11">“Kahrol emi,” diye patladı Jesse. “Bir otuz yedilik bir adam için zor bir dünya bu. Gazetelerde bir yetmiş yedilik birini tarif ederlerken orta boyun altında olduğunu yazdıklarında sence ne hissediyor olabilirim? Kızlar bana bakmıyorlar bile. Pek çoğunun bakma fırsatı bile olmuyor, çünkü göz hizaları benim başımın üstünde kalıyor. Orduya katılmama izin verilmedi. Donanma ise baca temizleyicisi görevi ile beni kabul etmeye istekliydi. Üniversite okudum ve ben bir mühendisim ama donanma beni kahrolası bacalarına temizlikçi yapmak istedi. Uzun boylu herifler boylarının uzunluğuyla gurur duya duya ortalıkta kasım kasım kasılırken, elime bir makineli tüfek alıp... Ama önemli değil. Artık umursamıyorum. İhtiyacım olan tek şey, kısa boylu güzel bir kadın ve dağlarda küçük bir kulübe.”</p>

  <p class="block_11">“Sanırım, Kara Ormanda böyle bir yer var,” dedi Hardesty, “en azından efsane öyle söylüyor, orada aradığını bulabilirsin.”</p>

  <p class="block_11">“Trol istemem,” dedi Jesse. “Ben Amerikalı olarak doğdum, troller öyle değil.”</p>

  <p class="block_11">“Hayır, hayır, hayır; ben sarışın mavi gözlü kızlardan bahsediyorum, hani şu şişe tıpalarına kazınanlar gibi”</p>

  <p class="block_11">“Bana uymaz. Ben California kızlarını seviyorum; ince ve uzun, hani şu diz boyu benim boğazım kadar gelenleri.”</p>

  <p class="block_11">O gün, güneş altında altmış beş kilometre yol aldılar; kadınlardan, dağcılıktan, yük trenlerinden, politikadan konuştular. Jesse, Başkan Palmer’ın (belki de Linscott Gregory’den beri başa geçen en kısa boylu başkan olduğu için) coşkulu destekçilerinden biriydi.</p>

  <p class="block_11">Hardesty de ona oy vermeye hazırdı ama bütün sempatisi o kadardı.</p>

  <p class="block_11">Ağaçlıklı yerlerden geçerlerken bilinçli olarak sessizleştiler, çünkü geniş alanlara yayılan cüce çamların arasından geçiyorlardı.</p>

  <p class="block_11">Hardesty, onu minder olarak kullanıp üzerine atladığında kemiklerinin kırılabileceğini söyledi.</p>

  <p class="block_11">“Bilmiyor musun?” diye sordu Jesse.</p>

  <p class="block_11">“Hayır, bilmiyorum. Daha önce hiçbir yerimi kırmadım.”</p>

  <p class="block_11">“Hiçbir yerini kırmadın mı? Bu çok delice bir şey! Ben vücudumdaki hemen hemen her kemiği kırdım. Bir keresinde dağ halatımı demire tutturmayı unutmuşum, on altı tane kemiğimi birden kırdım. Bir keresinde de dalgınlıkla reepschnur halatıma dolandım (makaraya dolanmış ip gibi). O reepschnur ile on beş metre düştüm ve sanırım dilimin kemiği hariç bütün kemikleri kırıldı, çünkü on beşinci metrede reepschnur kopunca, yüz metre daha düştüm.”</p>

  <p class="block_11">“Ölmediğine şaşırdım doğrusu.”</p>

  <p class="block_11">“Bir sürü kaya çıkıntısına çarptım.”</p>

  <p class="block_11">Nehir gibi ince uzun, dupduru ve masmavi bir göle geldiler. Bir grup kaya blokunun tepesinden bakınca, suyun öbür yanındaki bir kilometre ötede demiryolunu görebiliyorlardı. Jesse, karşıya geçmek için yüzmek zorunda olduklarını, göl jeotermal olduğu için hamam suyu gibi olacağını söyledi. Hardesty parmağını suya soktu ve bu fikre karşı çıktı. “Kıyıda değil!” diye bağırdı Jesse. “Hangi aptala sorsan jeotermal göllerin derinliklerde sıcak olduğunu bilir. Sıcaklık değişimi derinliklerde olur. Tonlarca soğuk termal akıntı, en derin merkezi altkümenin tollopsoid* bölgesinin yukarı yöndeki akıntı değişkenlerinden başlayan bir transfer ile iyonlu, BTU** zengini dalgaları harekete geçirir. Böylece, atmosferden etkilenmiş sıcaklık değişkenlerinin hareketlenme örüntüsü, yetersiz intraakütanöz çözünme nedeniyle kuraklığa bağlı nem azaltıcı yoğunlaşmaların oluşturduğu normal dengenin sadece alkaloit yüzey gerilimin versiyonları ile değişebilen salınımlı torraidal kuşağı içinde kapana kısılan yüzey suyunun her boyuttaki akıntıları üzerinde bir haploid grid yaratır.”</p>

  <p class="block_11">______________________</p>

  <p class="block_11">* Çevirenin Notu: Hiçbir sözlükte böyle bir kelime bulunamadı.</p>

  <p class="block_11">**1 pound (0,4 kg) suyun sıcaklığını 1 °F arttırmak için gerekli ısı miktarını ifade eden British Termal Unit” Ölçüsünün baş harfleri.***</p>

  <p class="block_3"> </p>

  <p class="block_11">“Gene de,” dedi Hardesty, “gölün etrafından dolaşsak daha iyi.”</p>

  <p class="block_11">“Hiç şansımız olmaz. Demiryolu göle teğet bile geçmiyor. Kuzey batıdan aşağı ve kuzey doğudan yukarı dönüyor; çünkü buhar motorlarının böylelerini ağzına kadar doldurmak zorunda oldukları o günlerde öyle inşa edildi. Göl, seksen kilometre uzunluğunda ve biz orta yerindeyiz. Ayrıca bir ucuna kadar yürüsek bile gene de bir nehri geçmek zorunda kalacağız ve bir nehri geçmek - inan bana - bir gölü geçmekten çok daha zor bir iş. En azından göl akmıyor, durgun.”</p>

  <p class="block_11">Gölün neden kıyılarda değil de ortada daha sıcak olduğuna ilişkin açıklaması haricinde, Jesse’nin söyledikleri makul görünüyordu. Böylece, kendileri yüzerken elbiselerini ve diğer eşyalarını üzerinde taşıyabilecekleri bir sal yapmaya başladılar.</p>

  <p class="block_11">“Onlar gürgen, ağır ağaç,” dedi Hardesty, Jesse’nin kıyıda sal yapacakları yere doğru sürüklediği ağaç kütüklerini görünce (Jesse, çalılıklar arasında zar zor görünüyordu- mor renkli bir cilt hastalığına yakalanmış bir kirpi gibiydi). “O kütükler yüzmez.”</p>

  <p class="block_11">“Gürgen mi? Hah! Bu Montana pelesengi. Zeplinlerin falan iç döşemesinde kullanılır. Elbette yüzer.”</p>

  <p class="block_11">Kütükleri recpschnur halatıyla birbirine bağladılar ve kayaların üstünden suya ittiler; bir daha hiç görmediler. Ağır bir zincir gibi dibe indi. Sonra yüzmeye karar verdiler. Güneş batmak üzereydi ama gene de ıslanmayı göze almışlardı; ortalıkta bol miktarda Montana pelesengi olduğuna göre öbür kıyıda büyük bir ateş yakacaklardı. Jesse pelesenk ağacının yanmadığını söyleyince, Hardesty gayet güzel ısınacakları bir ateş yakacaklarından emin olmuştu.</p>

  <p class="block_11">Giysilerini, sırt çantalarının üstüne koymak üzere bohçaladılar; sırt çantalarını omuzlarının üstünde taşıyacaklardı. Teorik olarak, çantaların alt kısmı ıslanacaktı. Fakat bu teori, hızlı yüzebildikleri on dakika sonra çürüdü. Gölün ortasına vardıklarında, çantalar suya daha da çok battılar ve içlerindeki her şey sırılsıklam oldu. Su, bir derenin suyu Ocak ayının son gününün gece yarısında ne kadar sıcak olabilirse o kadarcık sıcaktı. Onlar suyun içinde ne kadar üşüyorlarsa Jesse de o kadar hızlı konuşuyordu ve bir politikacının konuşması ile bir ders kitabı metninin hızlı söylenen bir karışımıydı.</p>

  <p class="block_11">“Mazeret buluyormuşum gibi gelebilir,” dedi Jesse. “Fakat Gauss-Bonnet Teoreminin Todd Polinomlarına uygulanmasıyla ispatladığı gibi; daha yüksek türevsel topolojideki tensör fonksiyonlar gösterir ki dışyalıtık olmayan termal yukarı akıntının kohometrik eksensel rotasyonu, dönüşümsel dengelilik toplamından gelen rastlantısal girişim vasıtasıyla ön yüz geçişkenlik düzeninde, bir etkileşimsel plazma ile süregelen negatif entropi dönüşümlerin termodinamik özelliği içinde dizilim yapabilir.”</p>

  <p class="block_11">“Neden çeneni kapamıyorsun?” dedi Hardesty.</p>

  <p class="block_11">Jesse, bir daha ağzını açmadı, ta ki ateşin yanına kurduğu kurutma askısı çöküp, çini mavisi pantolonu yanana kadar. Ondan sonra da atık bir kola kutusundan imal edilmiş ve beline bağlanmış bir parça reepschnur halatının ucunda sallanan, Yeni Gine yerlileri tarzındaki penis kalkanı haricinde belden aşağısı çıplak dolaştı. Çok geçmeden, bu yeni tarzını, yeni koleksiyonunu teşhir eden bir Yedinci Cadde modacısı edasıyla övmeye başladı. “Çok rahat,” dedi.</p>

  <p class="block_11">“Sen de denemelisin.”</p>

  <p class="block_11">Ateş yandıktan iki saat sonra, göl kıyısından dizel öksürüklü çelik tekerleklerin gök gürültüsü geçerken, Jesse ve Hardesty, kendilerini Yellowstone’a götürecek bir açık vagon buldular. Trene önce Hardesty çıktı; Jesse, gücü kesile kesile tehlikeli bir şekilde demiryolunun kıyısında koşarken, Hardesty onu yukarı çekti. Hardesty’nin onu görmesi zor olmuyordu, çünkü butları ayışığında parlıyordu.</p>

  <p class="block_11">Yirmi dört saat sonra, kuzeye, Montana ve Kanada’ya doğru devam etmek yerine, trenden aşağı atladılar; bir süre yürüdükten sonra Yellowstone Nehri olduğunu düşündükleri yerde durdular.</p>

  <p class="block_11">Hardesty, yağmur yağdırmakla tehdit ediyormuş gibi görünen gökyüzüne baktı. “Neden kendimize bir sığınak hazırlayıp, yarın bu nehri geçmek için neler yapabileceğimize bakmıyoruz,” dedi.</p>

  <p class="block_11">“Sanırım yağmur geliyor.”</p>

  <p class="block_11">“Yağmur mu? Yağmur yağacağını mı sanıyorsun?” diye sordu Jesse. “Besbelli ki sen dağlarda uzun süre kalmamışsın. Ben yağmurun yağmayacağını biliyorum. Sen yanılmaz olan şey nedir bilir misin? Ben sana söyleyeyim: benim hava tahminimdir.” Kuzey yönden onlara doğru yuvarlanan ve ayışığını kırpık kırpık eden dağ gibi devasa yağmur bulutlarına bir bakış attı. “Bu beş dakikada geçip gider. Bu gece hava kadife gibi olacak. Çam yapraklarının üzerine yayıl ve uyu.”</p>

  <p class="block_11">“Bilmem ki,” dedi Hardesty, temkinli temkinli bulutlara bakarak.</p>

  <p class="block_11">“Güven bana.”</p>

  <p class="block_11">Uykuya dalmalarından yarım saat sonra bir şimşek, onları yattıkları yerden zıplattı ve gözleme gibi altüst etti. Şimşekler makineli tüfek atışına başlayıp ağaçlara düştüler. Zaten çalkalanıp durmakta olan nehir, şimdi öyle bir hâl almıştı ki kendisi bir şimşek zıpkını gibi görünüyordu. Ve yağan yağmurun da hiç öyle mazlum mazlum yağıyormuş gibi bir hâli yoktu. Hardesty ve Jesse nehirde sürüklenip boğulmamak için ellerinden geleni yaptılar. “Beni takip et,” dedi Jesse, ağzına dolan suları saça saça.</p>

  <p class="block_11">“Ne için?”</p>

  <p class="block_11">“Sığınabileceğimiz bir yer biliyorum. Buraya gelirken gördüm.”</p>

  <p class="block_11">Tepenin yukarısına doğru yürümekle yüzmek arası hareketlerle gittiler ve bir mağara ağzına geldiler.</p>

  <p class="block_11">“Ben oraya girmek istemiyorum,” diye bağırdı Hardesty, eninde sonunda içeri gireceğini bile bile.</p>

  <p class="block_11">“Neden? İçerisi gayet güvenli.”</p>

  <p class="block_11">“Ben mağaralardan hep nefret etmişimdir. Sanırım İtalyan olduğum için.”</p>

  <p class="block_11">“Hadi ya! Sanırım ben daha önce bu mağaraya girdim. Doğru hatırlıyorsam içeride bir münzevi keşiş yaşıyormuş; bir iki kuş tüyü yatak, araç gereç, mobilya ve lambalar bırakmıştı geriye.”</p>

  <p class="block_11">“Peki,” dedi Hardesty, mağaranın karanlığı ikisini de yutarken.</p>

  <p class="block_11">“Neden mağaranın ilerisine gidiyoruz.”</p>

  <p class="block_11">“Keşişin yerini bulmak için.”</p>

  <p class="block_11">“Yarasalara ne olacak?”</p>

  <p class="block_11">“Platte’nin batısında yarasa yoktur.”</p>

  <p class="block_11">“Bu doğru değil. Ben San Francisco’da yarasa gördüm.”</p>

  <p class="block_11">“Veya Fresno’nun doğusunda diyelim o zaman.”</p>

  <p class="block_11">Yirmi dakika kadar, tıslayıp duran bir yeraltı dünyasının gözlerden ırak dereleri ve taklitçi yankıları arasında el yordamıyla ilerledikten sonra, büyük bir oda olduğunu hissettikleri bir yere geldiler; kendi ayak sesleri havaya uçuyormuş gibi onları terk ediyordu. Üstlerindeki ve yanlarındaki geniş boşluğu hissediyorlardı ve ne yöne yürürlerse yürüsünler bir duvarına varamadılar; sadece toprak ve kaya parçalarından oluşan zemin vardı. Küçük, sakin sakin akan, hamam suyu kadar sıcak ve içinde fosforlu yaratıklar olan derelerden geçtiler.</p>

  <p class="block_11">Kendi aydınlığını yaratarak, yüzlerce, binlerce farklı ve sessiz şifreyle göz kırpan ve bu ışıkları üreten yaratıklar görmek ne kadar tuhaftı. Sanki kendilerini işlerine adamış ve belirsiz bir yolculuğa çıkmaya hazırlanan bir işçi ordusuydu. Milyarlarca ama milyarlarca dizilim ve bileşim yaratan küçük ışık üreteçleri gizemli bir amaca doğru her engeli aşarak ilerliyorlardı sanki.</p>

  <p class="block_11">Saatlerce veya belki günlerce, Hardesty ve rehberi bu ışıklı derelerin ovasında gezindiler. Jesse keşişin yerini bulmayı tamamen unuttu. Bütün umursadıkları, renk, işini bilen dereciklerin sonsuz haritası ve kapkara boşluğu takip eden sükûnet ve sessizlikti. Derecikler, müzik notaları gibi birleşip ayrılıyorlardı. Hardesty, içinde tepsiyi taşıdığı çantasına sıkı sıkı yapışmıştı, öyle bir an geldi ki bu parıldayan düzlüğün içinde dikilip, hâlâ hayatta olup olmadıklarını merak ettiler. Fakat nihayetinde, yüzeye çıkmayı düşünmek zorunda kaldılar.</p>

  <p class="block_11">Hardesty parıldayan en büyük dere boyunca yürümeyi önerdi. Böylece dışarı çıkabilirlerdi. Çok geçmeden, ışıldayan ağın bazı kolları kaybolmaya ve takip ettikleri kol gittikçe büyümeye başladı; yavaş yavaş fosforlu ışıklar da azaldı ve kendilerini en uzak köşedeki başka bir odada buldular ki dışarı açılan delikten, çakan şimşekleri görebiliyorlardı.</p>

  <p class="block_11">“Burası harika,” dedi Jesse. “Yer yumuşak ve kuru, çıkış da tam şurada. Hadi uyuyalım.”</p>

  <p class="block_11">“Sence de,” dedi Hardesty, “bir ışık yakıp nerede olduğumuzu görsek iyi olmaz mı?”</p>

  <p class="block_11">“Burada ne olabilir ki? Hiçbir şey yok burada.”</p>

  <p class="block_11">“Etrafımda ne olduğunu bilmeden uymak istemiyorum”</p>

  <p class="block_11">“Bu çok aptalca,” diye bağırdı Jesse. “Hey! Buradaki! Her kimsen, derdin ne lan senin! Cehenneme git! İstiyorsan öldür bizi hadi! Arrragghh!” Küçük bir adam için Jesse’nin büyük bir sesi vardı. Ne olduğunu bilmediği bir şeye meydan okuması, Hardesty’nin kulaklarında ziller çaldırdı.</p>

  <p class="block_11">“Öyle desen de,” dedi Hardesty, çantasında bir kutu kibrit ararken, “ben gene de bir bakmak istiyorum.”</p>

  <p class="block_11">Kibriti çaktı. Önce, beyaz mavi alev gözlerini kamaştırdı; fakat sonra altuni ışık güçlendi ve etraflarına baktılar.</p>

  <p class="block_11">“Görüyorum,” dedi Hardesty, sessizce.</p>

  <p class="block_11">Ekümenik* konsey toplantısına katılan kardinallerin oturma düzeni kadar tertipli dizilmiş sıralar hâlinde, kibrit ışığıyla geçici körlük yaşayan, yüzden fazla üç metrelik Kuzey Amerika bozayısı vardı. İçlerine giren bu iki yabancı hakkında ne düşüneceklerini bilemedikleri için, tavsiye bekler gibi birbirlerine baktılar, pençeleriyle havayı kazıdılar, kafa karışıklığı içinde başlarını sağa sola döndürdüler.</p>

  <p class="block_11">_________________________</p>

  <p class="block_11">*Çevirenin Notu: Tüm kiliseleri kapsayan ve temsil eden anlamında.***</p>

  <p class="block_3"> </p>

  <p class="block_11">Ayıları uzak tutacağını umarak, titreme krizine girmiş parmaklarıyla, ardı ardına kibrit çakmaya uğraştı Hardesty. Işık miktarı artarken, yarasaları da gördü. Elbette, içeride yüz binlerce veya milyonlarca yarasa olmasında şaşılacak hiçbir şey yoktu. Birkaç yarasa boyu uzunluğunda salkımlar hâlinde mağara tavanına asılmışlardı; boyları, rüzgârlı günlerde, kırıldığı için çöp bidonuna atılmış şemsiyeler kadar vardı; kulakları ve mafsalları da korkunç bir şekilde pembe ve mordu. Yarasalar, gittikçe büyüyen zincirleme bir tepkime ile hareket etmeye başlayınca, ayıların dirgen dişi gibi sivri, beyaz dişlerini göstere göstere kükremeleri durdu.</p>

  <p class="block_11">Kibritler bitince, ayılar yaklaşmaya başladı ve yarasalar uçtu.</p>

  <p class="block_11">Boz renkli kürk ve ipeksi kanatların denizinde boğulan Hardesty ve Jesse, saldırıya uğramadıklarını idrak ettiler ama gene de paniklemeye başladılar. Mağaradan dışarıya, volkanda kaynayan çamur gibi, bir ayı ve yarasa seli akmaya başladı. Hardesty ve Jesse girişten dışarıya fırlatıldılar; bir kaya yığınının üstüne ve stroboskopik* etkiler yaratan yıldırımların arasına düştüler.</p>

  <p class="block_11">______________________</p>

  <p class="block_11">* Çevirenin Notu: Hızla arka arkaya eklenen hareketlerin beyin tarafından bir bütünlük içinde algılanması.***</p>

  <p class="block_3"> </p>

  <p class="block_11">Hayvanlar çekip gidince, Jesse tekrar mağaraya girip uyumayı önerdi.</p>

  <p class="block_11">“Sanırım onların geri gelmeyeceğini düşünüyorsun, değil mi?”</p>

  <p class="block_11">“İhtimal yüzde elli elli derim.”</p>

  <p class="block_11">“Sen ne istersen öyle yap, ben tam burada bu kayanın üstünde uyuyacağım.”</p>

  <p class="block_11">Ertesi sabah uyandığına, Hardesty, Jesse’nin iki çam kozalağını birbirine sürterek ateş yakmaya çalıştığını gördü. Bu işe yaramayınca, bir kayayı bir dal parçasına vurarak kıvılcım elde etmeye uğraştı. Nihayet, Hardesty biraz daha kibrit çöpü buldu ve bir ateş yakmayı başardılar. Ormanı yakamadılar elbette, çünkü her şey sırılsıklamdı.</p>

  <p class="block_11">Önlerinde hâlâ geçilmesi gereken bir nehir vardı.</p>

  <p class="block_11">“Nehir aşağı yürüyüp bir köprü bulmaya çalışalım,” diye önerdi Hardesty. “Nehir yukarı gidersek, nehrin genişliği azalır ama rakım artacağı gibi yerleşim sayısı da azalır. Diğer yandan nehir aşağı gidersek, orada daha çok kara yolu vardır; nehrin kıyısı yürümeye daha müsaittir, hatta karşıya kolayca yüzecek veya yürüyerek geçebileceğimiz bir sığlık bulabiliriz.”</p>

  <p class="block_11">“Bu söylediğin ne kadar bilgili olduğunu gösteriyor,” dedi Jesse, infial içinde; dağlarda olduklarına göre, profesyonel rehber kendisiydi.”Nehrin ne yukarısında ne de aşağısında, buradan üç yüz kilometrelik mesafe içinde bir köprü yok. Akıntıya karşı gidersen kendini bir sürü kayaya ve yosunlu kayalıklara çarparken bulursun. Güneyde, yan kollar da birleştikçe nehir daha da genişliyor ve güçleniyor. Sığlık bir yer bulabilmek için ta Utah’a kadar gitmen gerekir.”</p>

  <p class="block_11">“Peki, önerin nedir?”</p>

  <p class="block_11">“Böyle durumlarda yüz kere yaptığım şeyi yapmak ki dağları bilen kişiler, otomatik olarak bunu düşünür.”</p>

  <p class="block_11">“Nedir?”</p>

  <p class="block_11">“Bir mancınık yapmak.”</p>

  <p class="block_11">“Bizi karşı kıyıya atması için mi?” diye sordu Hardesty.</p>

  <p class="block_11">“Aynen öyle.”</p>

  <p class="block_11">“Burası dört yüz metre genişliğinde!”</p>

  <p class="block_11">“Eee, nolmuş?”</p>

  <p class="block_11">“Diyelim ki iş görecek bir mancınık yaptık. Tamam. Bizi karşıya fırlatacak bir şey. Sonra ne olacağını sanıyorsun? Nasıl bir yörüngede uçmayı planlıyorsun bilmiyorum ama çok yüksekten düşebiliriz. Anında da ölürüz.”</p>

  <p class="block_11">“Ölmeyiz,” dedi Jesse.</p>

  <p class="block_11">“Nasıl ölmeyiz?”</p>

  <p class="block_11">“Karşı kıyıdaki ağaçlar birbirine ne kadar yakın görüyorsun. Bütün yapmamız gereken, ağaçlara dolaşmasını sağlayacak ağsı uzantıları olan bir şok minderi üstünde uçmak.”</p>

  <p class="block_11">“Şok minderi.”</p>

  <p class="block_11">“Nasıl olduğunu ben sana göstereceğim,” dedi Jesse. Ardından da derhâl mancınık, şok minderi, ağsı uzantılar, sırtlıklar ve erişim yolları yapmaya girişti. Hardesty bir an bile bunların bir işe yarayacağına inanmadığı hâlde Jesse’nin onları uçuracak bir makine yapma konusunda kendine güveninin gazına gelmişti.</p>

  <p class="block_11">Dört hafta uyku uyumadan, defter büyüklüğünde kurutulmuş et parçaları, çay ve nehirden yakaladıkları balıklar haricinde bir şey yemeden çalıştılar. Önceleri Jesse, balıkları gece uyurken kendi vücut sıcaklıklarıyla pişirmekte (söylediğine göre eski bir Kızılderili yöntemiymiş) ısrar etti. “Daha iyi yöntemler var,” dedi Hardesty ve ahşap üstünde balık pişirmeyi öğretti rehberine. Bulundukları açıklığın ortasında yaptıkları mancınık, toprak ve kaya yığınından bir kaide üstünde duruyordu. Otuz metre uzunluğundaki devasa mancınık kolunu döndürebilecek iki kat yüksekliğinde bir iskelet yapabilmek için, bir sürü ağaç devirdiler, kilometrelerce uzunlukta sarmaşık sıyırdılar. İçine birkaç ton kaya doldurdukları bir sepet, mancınık kolunun kısa kolunu yerde sabit tuttu; ta ki kolun uzun ucu atışını yapmak için gerilene kadar.</p>

  <p class="block_11">Uzun kolun ucuna şok yastığı ve ağsı uzantıları yerleştirildi ki bunlar, üç metre kalınlığında, on metre çapında, sepet örgüsünden nilüfer yaprağına benziyordu. Hardesty ve Jesse bu yaprağın üzerine, turuncu siyah dağ halatlarıyla bağlanacaklardı. Kendilerini daha da emniyete almak için, kendi bedenlerine saracakları, yosun ve kurt mantarı katmanlarından balon gibi bir elbise yaptılar. Bu elbise veya Jesse’nin deyimiyle yastıklar, öyle büyük ve hantal oldu ki şok minderi üzerinde giyinmek zorundaydılar; çünkü üzerilerinde bu yastıklarla şok minderi üzerine tırmanmaları mümkün olmazdı.</p>

  <p class="block_11">Bir bütün olarak baktığında, Hardesty kuşkuluydu ve kendini mancınık ucunda fırlattırmayı reddetti. Fakat sonunda çok yorgun ve açtı; Utah’a kadar yürümektense, bu yosun ve kurt mantarı topu içinde, dev bir mancınık ucundan havaya fırlatılmaya razı oldu. Ayrıca yaptıkları bu şey, delicesine davetkârdı. Fırlatma saati geldiğinde, fırlatma yastığının üstüne tırmandılar; yosun ve kurt mantarı elbiselerini giydiler ve kendilerini bağladılar.</p>

  <p class="block_11">Jesse’nin elinde, ahşap bir kamayı çekerek havaya fırlamalarını sağlayacak tetik mekanizmasına bağlı bir ip vardı. “Oradaki yeşillik öbeğini görüyor musun?” diye sordu, öbür yakadaki yumuşak görünüşlü genç çam ağaçlığını göstererek. “İşte oraya ineceğiz. İnişimiz, ağ ve minderin aerodinamik yapısıyla yavaşlayacak. Ağlar ağaçlara takılacak ve minderler de çarpışmanın etkisini emecek. Bu elbiselerin de nihai korumayı sağlayacağını söylememe gerek yok herhalde. Eğer ödün patlıyorsa, korkma. Ben bir mühendisim ve bu şeyi son ondalık sayısına kadar hesapladım. Hazır mısın?”</p>

  <p class="block_11">“Bir saniye bekle,” dedi Hardesty. “şuradaki kurt mantarlarını ayarlamam lazım. Tamam. Hazırım. Gene de söylemem lazım ki sen bir delisin ve ben sana neden güven... güv...”</p>

  <p class="block_11">Jesse tuttuğu ipi çekti ve muazzam bir güçle fırladılar. Ama havaya değil, dosdoğru, kıyıdan on beş metre uzakta, nehrin içine düştüler. Suya top mermisi gibi çarptıklarında, havaya otuz metre yüksekliğinde köpür köpür bir su kütlesi yolladılar ve minderler hızla nehrin sularına batmaya başladı. Allah’tan, üstünde bulundukları ve üzerilerinde bulunan malzemelerin hepsinin doğal bir yüzme yeteneği vardı ve kendilerini başları yukarıda nehirde sürüklenirken buldular. Ancak sımsıkı bağlı oldukları için hızla akan nehrin üzerinde kıpırdayamıyorlardı. İlk şoktan sonra bilinçlerinin yerinde olmasının tek nedeni onları canlandıran dondurucu soğukluktaki suydu. Hardesty elbiseden kurtulma mücadelesi vermeye başladı.</p>

  <p class="block_11">“Yapma!” diye bağırdı Jesse. “Boğulursun. En azından bu bir sal sayılır.”</p>

  <p class="block_11">“Cehenneme git!”</p>

  <p class="block_11">“Ciddi misin?”</p>

  <p class="block_11">“Ciddi misin mi?” Hardesty, biriken öfkesi, kızgınlığı, güvensizliği ve ikrahı içinde donmuş gibiydi. “Ciddi misin mi?”</p>

  <p class="block_11">“Sözümü dinle, yoksa daha büyük bir belaya uğrayacaksın “</p>

  <p class="block_11">“Şok minderi üzerinde ve mantar elbiseler içinde altmış kilometre hızla buz gibi bir akıntıda sürüklenmenin yeterli bir bela olduğunu düşünmüyorsun, değil mi? Sen nesin biliyor musun? Dur ben sana söyleyeyim. Sen kabiliyetsiz cahilin tekisin. Hiçbir şeyi doğru dürüst yapamıyorsun.”</p>

  <p class="block_11">“Kısa boylu doğmuş olmam benim suçum değil,” diye bağırdı Jesse, akıntının gürültüsünü aşmaya çalışarak. “Uzun boylular da sırf benden birkaç santim daha uzun oldukları için daha kabiliyetli değiller.”</p>

  <p class="block_11">Hardesty patladı. “Bunun uzunlukla veya kısalıkla alakası yok!”</p>

  <p class="block_11">O sırada fark etti ki mancınığın olduğu yerden bir buçuk kilometre kadar uzaktaki bir köprünün altından geçmek üzereler. Yeşil camlı gözlükler takmış küçük kızlar köprü korkuluğunun üstünden, aşağılarından geçen yolculara hayran hayran bakıyorlardı.”Buna ne diyorsun?” diye sordu Hardesty.</p>

  <p class="block_11">“Bu paralı bir köprü; seni bilmem ama ben paramı sokağa atmam.”</p>

  <p class="block_11">Akıntının gürültüsünü aşmak için bağırıp durmaktan yorulan Hardesty, mantar giysinin içine çöktü ve hızla yanlarından geçen görüntülere, tren penceresinden bakıyormuş gibi, yorgun gözlerle baktı. Tam, bir iki güne sakin sulara varıp oradan da doğu kıyısına yüzebileceklerini ve durumlarının o kadar da kötü olmadığını düşünmeye başladığı anda, ilerilerindeki nehrin ortadan kaybolduğunu gördü. Su yoktu; uzakta, sadece ufuk ve suyun olması gereken yerde, sarsıcı bir bulut görüntüsü vardı.</p>

  <p class="block_11">“Ryerson Şelalesi,” dedi Jesse. “bin iki yüz metre yüksekliğinde. Buradan kurt mantarı elbisesi içinde hiç atlamadım.”</p>

  <p class="block_11">Hardesty, Jesse’yi gırtlaklamak ile babası gibi yüzünde muzip bir tebessümle ölmek için, dünyadan ayrılmadan önce güzel ve gerçek bir şey söylemeye yarayacak düşüncelerini bir araya toplamak arasında bocalıyordu. Suyun içine batıp çıkarken, ihtiyacı olan duygu yoğunluğunu ve güzelliği bulabiliyordu. yer çekimi, hız, hava sıcaklığı gibi fiziksel güçlerin ittifakı, yeterince güçlü ve kesifti. Anlamlıydı. Hiçbir şey bu fiziksel güçlerin ebedî saflığından daha büyük bir teselli sağlayamazdı ve onlara dönüşmek yenilgi sayılmazdı. Fakat yanında kabiliyetsiz bir cüce ile birlikte, bir şok minderine bağlı hâlde ve bir kabuk elbise içinde öleceğini hiç düşünmemişti. İnsanı serseme çeviren şelale başından havaya uçtular. Düşerlerken, bazen onlarla birlikte düşen suya çarptılar ve ön ya da arka uca meylettiler. Şelalenin dibine yaklaştıkça Hardesty’nin, bu kadar yol gelmiş olduklarına göre hayatta kalma ihtimallerinin yükseldiğine ilişkin umudu arttı. Son birkaç metrede, ümidi arşı âlâya fırladı çünkü artık çok yaklaşmışlardı.</p>

  <p class="block_11">Şelalenin dibi köpüklerden ve baloncuklardan oluşmuş bir kar fırtınası gibiydi ve suda o kadar çok oksijen vardı ki yüzeyin otuz metre altında bile nefes alınabilirdi. Üzerlerindeki, suya batmayan tertibat onları yüzeye itti ve şelaleden bir kilometre uzakta su yüzüne çıktıklarında, araba büyüklüğündeki bir araç içinde tersine oturmuş tuhaf üniformalı insanımsı yaratıkların ne olduğunu anlayamayan iki balıkçıyı fevkalade şaşırttılar. Gayzerler, çamur çukurları ve sülfür kaynayan deliklerle dolu bir yere çıktılar. Hardesty, Jesse’nin yüzüne bile bakmadan mantarların içinden çıktı, çantasını sırtladı ve doğu yönünde yürümeye başladı.</p>

  <p class="block_11">“O yöne gitmek iyi bir fikir değil,” dediğini duydu arkasından seslenen Jesse’nin. “Beni takip etsen daha iyi edersin. O arazide yürüyebilmek için çok tecrübeli olman gerekir. Yoksa yerin dibine batıverirsin. Mayınlı arazide yürümekten bile daha tehlikelidir ve senin hiç tecrüben yok. Bak şu bataklı—” Jesse Honey’nin ağzından duyduğu sözler bununla bitti.</p>

  <p class="block_11">*</p>

  <p class="block_11">Colorado’daki bir koyun çiftliğinde altı ay geçirdikten sonra Hardesty, doğuya doğru tekrar yola koyulmak için, o yerde yeterince uzun bir zaman harcamış ve yeterince kazanç elde etmişti. Çiftliğin sahipleri, Henry ve Agnes adında genç bir çiftti. Hardesty’den, yükseklerdeki meralardan koyunları indirmek, saman depolamak ve kar başlamadan önce çiftlikte yapılması gereken diğer işleri yapmakta faydalanmışlardı. Kasım geldiğinde, kış çekingen çekingen sokulmaya başladı; güneşin zayıflayan etkisi ile süpürülen çayırları kar kaplayınca, artık Hardesty’nin yardımına ihtiyaçları kalmadı. Ayrıca Agnes, bekâr bir işçinin aklıselimine ve haysiyetine terke dilemeyecek kadar güzel bir kadındı. Böylece, Henry ve Agnes Hardesty’yi, ahşap kasalı antik steyşın arabalarına bindirdiler ve Sangre de Cristo dağlarının eteğindeki demiryolu tevzi noktasına götürdüler. Oradan, tek dizel motorlu, yük ve posta vagonuna bindi ve ahşap kaplama yerde, kondüktörün yanında oturdu. Kıtayı bir ucundan öbürüne kat eden trenlerin geçtiği daha büyükçe son kasabaya geldiler.</p>

  <p class="block_11">“Beş saat içinde,” dedi genç kondüktör, “kızışmış bir tavşandan daha hızlı giden Polaris geçecek. Seni alması için durmasını istiyorsan istasyon şefiyle peşinen konuşman gerekir. Çünkü onu durdurabilmek için bir fenerle su kulesinin üstüne tırmanması gerekecek.”</p>

  <p class="block_11">Hardesty, kasabadaki mağazadan yeni bir pantolon aldı. Kendi kot pantolonuna o kadar çok lanolin* işlemişti ki demiryolunun yanında beklerken ateş yakmak için o pantolonu kullandı. Orada Polaris’i beklerken hava karardı. Henry ve Agnes’in sürülerinin bulunduğu yüksekliklerde sessizce oturmayı ve soğuğu görmezden gelmeyi öğrenmişti - elbette ücretinin bir kısmı olarak verdikleri, kaim koyun derisi paltosunun da faydası oluyordu. Havanın soğukluğuna meydan okumak için geçtiği trans hâli bazı hislerini yoksullaştırırken başka duyularını besledi. Hiçbir şey hissetmiyordu ama her şeyi duyuyor ve görüyordu. Bu nedenle de Polaris’in geldiğini istasyon şefinden çok daha önce anladı; uzak mesafede ve tepelerin arasında boğulan göz kamaştırıcı far ışıkları uzak dağların arasından solgun solgun parladı; zar zor duyulan boğuk sesi, gece havasında süzülüp köpekleri huzursuz edince Hardesty alarma geçti; istasyon şefinden su kulesine tırmanıp fenerini sallamasını istedi.</p>

  <p class="block_11">______________________</p>

  <p class="block_11">* Çevirenin Notu: Yapağıdan elde edilen bir çeşit yağ.***</p>

  <p class="block_3"> </p>

  <p class="block_11">Sallanan kırmızı ışıklı fenerin aydınlığı, dağlardan gelen ve her dönemeçte, düzlüklere yayılarak tarlalardaki hayvanların yarı saydam yeşil gözlerini cezbeden beyaz ışıkla karıştı. Polaris hız kesmeden yaklaşırken, istasyon şefi su kulesinin üstünden aşağıya bağırdı. “Durmazsa hayal kırıklığına uğrama. Bazen benim fenerimin ışığını görmeyebiliyorlar. Bu kadar küçük bir kasabanın içinden öyle kahrolası bir hızda geçiyorlar ki. Ayrıca doğuya doğru gidiyorlarsa hep akşam yemeği saatine denk geldiklerinden uykuları da gelmiş oluyor herhâlde.” Fakat istasyon şefi, su kulesinin tepesinden, bütün vücudunu da o ritme uydurarak ve tren köyün eteklerine gelene kadar fenerini sallamaya devam etti.</p>

  <p class="block_11">“Gördüler!” diye bağırdı tekrar. “Şu yönde koşmaya başla. Tren durmadan önce en son vagon buradan bir buçuk kilometre uzakta olacak.” Hardesty, fren yapıp hızını azaltan tren boyunca koşmaya başladı. Restoran vagonlarının sarı ışıkları, önündeki karı yağmurluk muşambası rengine çevirdi. Başını kaldırdığında, restorandaki bazı insanların, şarap kadehlerini havaya kaldırdığını, bazılarının da neden durduklarını anlamak için cama yapıştığını, bazılarının ağızlarına kumaş peçeteler tuttuğunu gördü. Son vagon usul usul yanından geçti. Yuvarlak ucunun üstünde gözyaşı damlası şeklindeki lamba ile ışıklandırılmış cam isimlikte, bir sinema salonunun giriş markizi üzerindeki film adı yazısı gibi ‘Polaris’ kelimesini vardı.</p>

  <p class="block_11">Bir vagon kamarotu onu, mermi biçimli kapıdan içeri aldı ve lokomotif mürettebatına “devam” sinyali gönderen düğmeye bastı. Kapı kapandığı zaman, tren tekrar harekete geçmiş, ritmik seslerine geri dönmüştü.</p>

  <p class="block_11">“Nereye gidiyorsun?” diye sordu kamarot.</p>

  <p class="block_11">“New York.”</p>

  <p class="block_11">“Böyle ıssız bir yerden trene binenler New York’a gitmezler. Belki Kansas City olabilir ve orası onlar için yeterince büyüktür. Ama New York, ı-ıh. Paran var mı?”</p>

  <p class="block_11">“Bilet ne kadar?”</p>

  <p class="block_11">“Buradan bilemem, kondüktöre soracağım. O hesaplar. Bu arada sen de salon vagonunda bekleyebilirsin, şimdi benimle gel ve girişte bekle.”</p>

  <p class="block_11">Salon vagonunda yürürlerken, siyah elbiseli yaşlı bir adam kamarotu durdurdu. “Onu burada bırak Ramsey, biz göz kulak oluruz.”</p>

  <p class="block_11">“Mr. Cozad?” dedi kamarot, şaşkın şaşkın.</p>

  <p class="block_11">“Oyun için bir dördüncü lazım,” dedi yaşlı adam. Batı Teksas’ta yetmiş beş yıl önce konuşulan bir ses rengiyle konuşuyordu. “Buyurun oturun, genç adam,” dedi Hardesty’ye, masadaki boş dördüncü koltuğu göstererek.</p>

  <p class="block_11">Deri koltuk rahat ve yumuşaktı. Soğukta koşmaktan kıpkırmızı bir suratla, hâlâ kalbi çarpan Hardesty, koyun derisi paltosunu gevşetti; sonra tamamen çıkarmaya karar verdi. Paltosunu ve çantasını pencerenin yanına koydu. Salon vagonu, mor ve siyah metal kaplı bir yerdi ve kırmızı lambalarla aydınlatılmıştı. Kart oyununa oturmuş gümüşi saçlı yaşlı adamlar siyah elbiseler giymişlerdi. Elleri, sanki vücutlarına bağlı değilmiş gibi hareket ediyordu. Yüzleri de ışıklandırılmamış bir sahnede dolaşan beyaz maskeler gibiydi. Işık, sanki ray bağlantılarının tıklama ritmiyle oluşuyordu. Kartlar bile fosforlu kemikler gibi gizemle ışıldıyor, papazların, kızların ve valelerin yüzlerindeki ifade, tebessümden çok ağız kulaklarda bir gülüşe benziyordu.</p>

  <p class="block_11">“Cin tonik ister miydin?” diye sordu Cozad.</p>

  <p class="block_11">“Hayır, teşekkür ederim,” dedi Hardesty. “İçki içmem.”</p>

  <p class="block_11">“Öyleyse başka bir şey?”</p>

  <p class="block_11">“Çay.”</p>

  <p class="block_11">Cozad çay sipariş etti. Çay asırlık bir demiryolu çaydanlığıyla geldi: sıçrayan levrek kadar parlak gümüştendi. “Kart oynarsınız, değil mi?”</p>

  <p class="block_11">“Oynamam,” dedi Hardesty. “Dinî bir nedenle değil, sadece oynamam.”</p>

  <p class="block_11">Masadakiler hayretler içinde kaldılar: büyük otlaklarda yaşayan ve salon vagonda seyahat eden ve kart oynamayan bir kovboy.</p>

  <p class="block_11">“Genç adam,” dedi Cozad. “Ben, beş yaşından büyük olup da poker oynamayan hiç kimseyle tanışmadım. Bize bahane yaratmaya çalışmıyorsun, değil mi?”</p>

  <p class="block_11">“Hayır, efendim,” dedi Hardesty. “Hiçbir zaman kuralları hatırlayacak kadar kart oynamadım.”</p>

  <p class="block_11">“Fakat kart oynadın.”</p>

  <p class="block_11">Hardesty omuzlarını kıstı. “Esasen balık; yani oyunun adı balık, rakiplerimin değil”</p>

  <p class="block_11">“Balık adıyla bir kart oyunu mu var?”</p>

  <p class="block_11">“Evet.”</p>

  <p class="block_11">“Hiç duymadım. Yedi kart poker biliyor musun?”</p>

  <p class="block_11">Çayın sıcaklığıyla ısınıp gevşeyen Hardesty, “Sanırım onu biraz oynadım. Neyse öğrenirim herhalde, değil mi?” dedi, gülümseyerek.</p>

  <p class="block_11">Cozad parmaklarıyla yeşil deri masayı tıpırdattı. “Senin bir üçkâğıtçı olduğunu sanmıyorum. Fakat eğer öyleysen, tam yerine geldin; çünkü bizim -yani ben, Lawson ve George- insanların ödünü koparıp bizden kaçmasına neden olan bir ünümüz vardır. Çünkü biz babasının bol parası olan ve bizi yenebileceğini sanan genç koçları kendimizden sayarız. Bu trende hiç koç yok. Sen de onlardan biri değilsin, yüzüne bakınca belli oluyor. Fakat aramızda yeni biri olmadan oynamayı sevmiyoruz. Bizim davetimiz böyle.”</p>

  <p class="block_11">“Benim sadece iki yüz altmış dolarım var,” dedi Hardesty, “tren paramı da henüz ödemedim.”</p>

  <p class="block_11">“Danayı ringe çıkarabiliriz Coe,” dedi Lawson.</p>

  <p class="block_11">“Bu ne demek?” diye sordu Hardesty. “Bana pek de iyi bir şeymiş gibi gelmedi.”</p>

  <p class="block_11">“Senin için mükemmel bir şey demek. Bizim üçümüzün koyacağı para ile oyuna başlayacaksın. Eğer kaybedersen kendinden bir şey kaybetmezsin. Kazanırsan bize olan borcunu ödedikten sonra kalanı senin olur. Biz çocuklarımıza kart oynamayı böyle öğretiriz.” On dakikalık bir beş kart oyunundan sonra Hardesty için 10.000 dolar topladılar. Bir Marratta olarak Hardesty, bu miktarda bir para için istifini bile bozmayınca, üç adam bir an için kuşkuya kapıldılar. Fakat ülkedeki bütün nezih kumarbazları tanıdıkları için (Hardesty kazanırsa) yeni bir tanesini daha keşfetmekten memnun olacaklardı. Yeni bir kumarbazın daha doğduğu haberi ülkenin bir ucundan öbürüne kadar yayılacaktı.</p>

  <p class="block_11">“Pekâlâ,” dedi Cozad. “Neyse ne. Dışarıda kar başladı. Sobaya birkaç odun atalım. Bu oyun “St. Louise beş mil”levhasında biter: ne daha önce ne de daha sonra. Denver-St. Louis arasındaki oyunun sınırı geleneksel olarak doksan bin dolardır. Yiyecek ve içecekleri kâğıt dağıtan öder. Kimin dağıtacağını belirlemek için kâğıt çekelim.”</p>

  <p class="block_11">İnsanlar, çalışmadıkları için kumarbazların iyi olmadığını düşünürler. Ama böyle düşünenler hiç Denver-St. Louis arasında bütün gece ayakta kalıp, kart seyretmemişlerdir. Istıraplı bir rahatlık içindeydiler. Ağır bir tipi ve kutupsal rüzgâr altında ilerleyen tren insanın uykusunu getiriyordu. Salon vagonun içi sıcak ve bir kütüphane kadar sessizdi; risk almayı kızıştıran bir atmosfer yoktu. Dışarıdaki karla kaplı topraklar, sadece rüzgâr yüzünden bile ölebileceğiniz zorlu bir doğaydı ve oralardaki hayvanlar, sanki dünya yüzünde hiç insan yokmuş gibi böğürüyordu.</p>

  <p class="block_11">Nebraskanın bir yerindeki demiryolu makasçılarından birisi uykusundan vaktinde kalkamasa, trenin on beş metre aşağıya uçması işten bile değildi. İnsanlar kumarbazları sevmezlerdi, çünkü kumarbazlar onlara kendilerinin de kumarbaz olduğunu hatırlatırdı. Bu nedenle de kumar oynamanın bir iş olmadığı iftirasını icat etmişlerdi. Kumar da iştir. Hatta işten bile zordur. Bir kömür madeninde çalışmak gibidir. Öyle olduğunu Hardesty çabucak öğrendi.</p>

  <p class="block_11">Boğazı ağrımaya ve kasları acımaya başladı. Kafası omurgasına barbar bir makinist tarafından vidalanmış gibiydi. Fakat o upuzun beyaz gecede, Polaris çayırlık topraklarda ilerlerken, yeşil deri masa üstünde kâğıt oynadığı bütün süre boyunca, yapması gerekeni yaptığını biliyordu. Sadece asilzade sakallı Cozad’ın dikkat çekecek kadar babasına benzemesinden dolayı değildi. Kazanıyordu ama kazanıyor olmasından dolayı da değildi. Sadece kendini kaderinin kollarına bırakmıştı. Dışarıdaki çayırların güzelliği ile de ilgiliydi.</p>

  <p class="block_11">Deli gibi pencerelere çarpan kardan ötesini göremiyordu. Angora yününden yeleklerine rağmen üşüyen yaşlı adamlar, vagon ısısının artabildiği kadar artmasını istedikleri için kendisi terliyordu. Abartılı kibar hareketlerle masanın üstüne kâğıtlar koyup kâğıtlar aldı, çünkü demiryolunun sesi ve çay onu uyuz ediyordu. Fakat kazanıyordu. Altı bin doların altına hiç düşmedi. Sonra onun da üstüne çıkmaya başladı: usul usul, hiç hata yapmadan ve körü körüne bir imanla.</p>

  <p class="block_11">“Floş mu kare mi daha büyük?” diye sorabiliyordu arada sırada, kuralları aklında tutamadığı için utana sıkıla. Uzun saatler boyunca, yaşlı adamlar kaybettiler, çünkü Hardesty’nin blöf yapmayı bildiğini sandılar. Ama o bir kere bile blöf yapmadı; sadece kazandı: bazen tepelerin üstünde bazen düz ovada. Bir keresinde yaşlı adamlardan biri floş dam açtı. Hardesty’nin elinde floş Royal vardı.</p>

  <p class="block_11">Adamlardan birine el almaz bir seri kâğıt gelmişken, Hardesty’de tek sayı farkıyla yedi benzemez bir seri olabiliyor ve böyle durumlarda, ilk önce kimin pas geçtiğine göre karar veriliyordu.</p>

  <p class="block_11">“Olur böyle şeyler,” dedi Cozad, ertesi sabah “St. Louis’e beş mil” levhasını geçerlerken ve oyun sona erdi. Hardesty kazandıklarını geri vermek istedi ama adamlar kabul etmediler. St. Louis’de indiler. “İstasyondaki bankaya git ve kazandığın para karşılığında bir çek al. İnsanlar bunun çok daha azı için bile öldürülüyorlar. Ve bir şey daha: sadece şanslıydın. Bir tespih böceği bile senden daha iyi poker oynar. Bunun kıymetini bil.”</p>

  <p class="block_11">Cozad ayrılırken Hardesty kederlendi; çünkü Cozad babasına çok benziyordu ve artık ne babasını ne de Cozad’ı bir daha görebilecekti. İstasyondaki bankaya gidip çekini aldı. Trene geri dönüp kendine bir kompartıman istedi ve kamarota, kumarbaz usulünce bahşiş verdi. Uzun uzun duş yaptı, tıraş oldu ve yattı. Kompartımanın içini göz kamaştıran bir beyazlığa ve donduran bir serinliğe ulaşana kadar, yarı açık pencereden içeriye hava ve gün ışığı girdi. Hardesty sıcak yatağında uzanırken, gömlek cebinden sarkan banka çekine baktı. St. Louis Hasat ve Üretici Bankası’nın 70.000 dolarlık çekiydi ve diğer cebinde de nakit olarak birkaç bin doları vardı.</p>

  <p class="block_11">St. Louis’in dışında, lllinois’ye kadar toprak kar kaplıydı. Kamarota, New York’a varınca onu uyandırmasını söyledi. Dalmayı istediği uykuyu belki hak etmemişti ama o uyku için iyi para kazanmıştı. Chicago’ya varmadan çok Önce, rüya görmeye başladı; salon vagonun karanlığında, kartlar ve kan kırmızı lambalar parlıyordu.</p>

  <p class="block_11">*</p>

  <p class="block_11">Virginia gittikten sonra yalnız başına geçirdiği ikinci kış mevsiminin günlerinden birinde, Mrs. Gamely kalktı ve çatı penceresinden dışarı baktı. Horoz Jack’i kucağında şişko bir beyaz kediymiş gibi tutuyordu. Virginia gittikten sonra horozu mısırla besleye besleye öyle çok şımartmıştı ki hayvan artık yürüyemez hâldeydi; saatler boyunca, sanki Jack onun taklidi imkânsız çok heceli Latince kelimelerini, kısa ve bir okçunun kolu kadar güçlü, yeni biçilmiş yonca kadar taze, sert telaffuzlu Anglosakson deyimlerini anlayabilirmiş gibi, horoz ile konuşmuştu. Jack’in, hiç yoksa özellikle öğrencileri imrendirecek bir insani özelliği vardı: Mrs. Gamely ne kadar uzun konuşursa konuşsun, kendinden geçmiş gibi kadının yüzüne bakardı.</p>

  <p class="block_11">Eğer konuşmayı keserse, tekrar konuşmaya başlayana kadar kalkıp biraz horoz çalımıyla yürür; konuşma başladığında tekrar gezip dolaşacağı bir sessizlik anma kadar, hiç kıpırdamadan mestane mestane dinlerdi. Mrs. Gamely’nin hatırladığı hiçbir pilicin (binlerce pilicin her birini teker teker hatırlardı) Jack’inki kadar sıra dışı bir odaklanma becerisi olmamıştı. Jack, ihtimam gösterilmeyi hak ediyordu. Akıllıydı da. Karla kaplı tepelerin ardında batmaya hazırlanan (horozun ibiğinin etkisi) bir güneş manzarasına benziyordu. Hürmetkârdı, emektardı, zekiydi ve içtendi. Ve eğer İngilizce anlayabilse, çok şey öğrenebilirdi. Mrs. Gamely’nin Virginia’dan bile gizlediği sırları vardı; çünkü bütün sırların açıklanmayı bekledikleri uygun bir zaman olduğunu bilirdi.</p>

  <p class="block_11">Beş gün boyunca yağan kar, saçakların otuz santim aşağısına kadar biriktikten sonra durmuştu. Mrs. Gamely batıya baktığında, köyün bir beyazlık denizi içinde hâlâ ayakta olduğunu gördü. Kahvaltı hazırlamak için yakılan ateşlerinin dumanı bacalardan telaşlı telaşlı yükseliyordu. Göle bakmak için çatılarının tepesine çıkmış köy sakinleri zor da olsa seçilebiliyordu. İkinci kışın ilkinde de zorlu geçeceği söylenmişti. Böyle tahminler, göl suyu sıcaklığı tavuk haşlayacak seviyeye varacak veya tavuklara az pişmiş yumurta yumurtlatacak kadar çok sıcak geçen yazlarla beslenerek abartılırdı.</p>

  <p class="block_11">Son Ağustos ayında, evler, ağaçlar ve bazen bütün orman, sanki güneşle aralarına bir cam parçası konmuş gibi aniden alev almıştı.</p>

  <p class="block_11">“Her zaman salındığı gibi,” dedi Mrs. Gamely, Jack’e; dışarıdaki karı döven rüzgârı seyrederlerken, “sarkaç salınıyor. Ebedî bir dengedir. İnsanlar bunları çoktan terk etmiş olsalar bile, doğa kendi belagatine ve ahlakına inatla sahip çıkar. Onun grameri, nevi şahsına münhasır ve harfi harfine düzgündür. Şuraya bak Jack. Gölün üstü kar tepeleriyle kaplanmış. Allah bizi buz ve ateşle imtihan ediyor. Galeyana gelmiş olmalı. Aklında bir şey var herhâlde.”</p>

  <p class="block_11">Ön kapının hızlı hızlı çalındığını duyunca yaman bir hıçkırık tuttu. Elini göğsüne koydu. “Daythril Moobcot tünel kazmış,” dedi. Neden o kadar erken geldiklerini merak ede ede ve kötü bir haber getirmediklerini umarak, hızla evin içinde koştu. Kapıyı açtığında, Daythril Moobcot, ta köye kadar giden tünelin içinde ve karşısındaydı.”Daythril! Tüneli kazmaya ne zaman başladın?”</p>

  <p class="block_11">“İki gün önce Mrs. Gamely.”</p>

  <p class="block_11">“Neden? Benim bol miktarda erzağım var. Kar fırtınasında tünel kazmanın akıllıca bir şey olmadığını sen de biliyorsun. Hagis Purgin ve Ranulph Vonk’un kendi tünellerinde gömülü kaldıklarını ve bahara kadar bulunamadıklarını hatırlayacak yaştasın. Üzerinde ne kadar kar yığılı olduğunu görmeden bunu yapmamalısın.”</p>

  <p class="block_11">“Biliyorum Mrs. Gamely. Ama herkes harekete geçti; çünkü kar fırtınasının yakınlarda bir yerde Polaris’i esir aldığını duyuran bir telgraf geldi. İçinde iki yüz yolcu varmış. Eğer hâlâ hayattaysalar, onları köye getireceğiz. Kurtarma treni gelene kadar beş-altı kişiyi misafir edebilir misiniz?”</p>

  <p class="block_11">“Elbette ederim. Çok rahat edemeyebilirler ama ne olmuş? En azından hayatta kalırlar. Demiryolundan buraya kadar nasıl gelecekler? En kestirmeden desen, o bile yirmi kilometre nereden baksan. O şehirli insanlar, şehirli elbiseleri içinde, eksi kırk derece sıcaklıkta buraya gelene kadar donmayacaklar mı?”</p>

  <p class="block_11">“Hayır, efendim,” dedi Daythril Moobcot, gururlu bir edayla.</p>

  <p class="block_11">“İki gündür bunu planlıyoruz. Bir saat kadar önce elli adam yola Çıktı. Beraberlerinde, kayak takımları, yiyecek ve giyecek yüklü yirmi beş kızak çekiyorlar. Demiryoluna vardıklarında, aradaki mesafenin keşfini yapmış iki izci onları bekliyor olacak. Köyün en hızlı kayakçılarını izci olarak gönderdik. Bir tanesi treni bulup diğerlerini oraya yönlendirecek. Karanlık basınca herkesi buraya geri getirmiş olurlar. Biraz vakit alabilir, çünkü muhtemelen pek çoğu kayak kullanmayı bilmiyordun”</p>

  <p class="block_11">“Ben yatakları hazırlayayım,” dedi Mrs. Gamely. “Ve yemek yapmaya başlasam iyi olur. Sıcak ekmeğe, kaynar çorbaya ihtiyaçları olacak, özellikle de birkaç gündür bir şey yememişlerse. Onlara ne olduğunu ve nereye geldiklerini bilecekler mi?”</p>

  <p class="block_11">“Sanmam.”</p>

  <p class="block_11">“Neyse. Ruhu iyi olanlar zaten öğrenir, olmayanların da bilmeye ihtiyaçları yoktur.” Mrs. Gamely kapıyı kapadı ve aceleyle işe girişti. En iyi erzağını çıkardı, fırınını yaktı ve nefis bir tereyağı hazırlamaya girişti.</p>

  <p class="block_11">*</p>

  <p class="block_11">Beş günlük kar fırtınası boyunca, Polaris’in tren mürettebatı ve yolcular, tayına bağlanan yiyeceğin ve kapaklı vagondaki kömürün sonuna gelmişlerdi. Şimdi iki kompartımana doluşmuşlar ve battaniyelere, perdelere, halılara bürünmüş vaziyette odun sobalarında yanan döşeme tahtaları ve kurban edilen bagajların cılız ateşlerine yüzlerini dönmüş bekliyorlardı. Tren mühendisi, nihayetinde çalışmadığını keşfettiği telgraf hattını bulana kadar donayazmıştı.</p>

  <p class="block_11">Tabancaları olan yarım düzine kadar adam gündüzleri, yiyecek stoklarını arttırmak için, topraktaki karla aynı seviyede kalan trenin tepesine çıkmışlar, kar tavşanlarını ve kuşları beklemişlerdi. Onların emekleri sonucunda, üç bıldırcın ve bir tavşan, şimdi bir kazanda yatıyorlardı. Amaç, sadece suyunu kaynatmak ve sulu çorbayı eşit şekilde herkese dağıtmaktı (çocuklar ve bebekleri için ayrıca bir yiyecek stoku ayrılmıştı ve onları besleyebilecek son yetişkin de ölene kadar yetecek çocuk yiyecekleri vardı).</p>

  <p class="block_11">Soğuk ve açlığın birlikteliği, ziyaret ettikleri kişilerin temel özelliklerini çarçabuk ortaya çıkarıvermişti. Hâlihazırda iki adamı kaybetmişlerdi; ikisi de sabırsızlıklarının kurbanı olmuş ve aptalcasına kar ve buz altında dışarı çıkarak trenin otuz metre uzağında, kar savuruntusu içinde ölüp gitmişlerdi. Kadının biri deliliğe (belki de zaten deliydi) teslim olmuştu. Birkaç kişi ölümcül derecede hastalandı; bir adam da ortak stoktan yiyecek çalmaya çalışırken aldığı tabanca mermisi yaralarıyla ölmüştü. Zayiat bu kadardı. Diğer yandan mürettebat, fedakârca sorumluluklarını üstlendiler. Onlara denk bir kahramanlık göstermeye yatkın olanlar, hastaların bakımını üstlendiler, tayınlarından vazgeçtiler, battaniye kullanmadılar ve mücadele gücünü kolayca kaybedebilen kişileri avutmaya çalıştılar.</p>

  <p class="block_11">Kar yağışı durunca, Hardesty zamanının çoğunu trenin çatısında geçirdi. Savuruntuları ve gökyüzünü inceledi. Ne o ne de diğer avcılar konuştular. Birbirlerinden çok uzaktaydılar. Avcılar avlarını ürkütmek istemiyorlardı ve zaten konuşulmayacak kadar soğuktu. Kurtarma treninin bile harekete geçemeyeceği kadar soğuk havanın ne kadar süreceğini merak ediyorlardı. Haritadaki en yakın yerleşim yüz elli kilometre uzaktaydı ve her çeşit makine yağını karamele çevirecek kadar soğuk olduğundan, makinelerin çalışamayacağı biliyorlardı. Tersine esintiler yumuşak karı mükemmel bir denge ile savurup zamanın akışını dondururken, parkalarına, battaniyelerine sarınarak, nefeslerinin buz kristalleri hâlinde yağışını seyrederek ve beş günlük fırtınayı hatırlayarak oturdular, beklediler. Bu bölgede, hava sıcaklığı bazen eksi elli hatta daha düşük olabiliyor ve bir hafta bu ısı derecesinde kalabiliyordu. Kalan kurşunlarının her bir tanesi, şişko bir tavşanın etinde kendine yer edinse bile bir güne yetecek kadar yiyecekleri olmayacağını biliyorlardı.</p>

  <p class="block_11">En acıklı olan ise ertesi sabaha kadar, yakabilecekleri her şeyin yanmış bitmiş olacağıydı. Değil iki yüz, elli kişiyi sıcak tutmaya yetecek kadar bile sarınacak malzeme yoktu. İçlerinden biri, bir şekilde, bir yerlerde, kar altında kalmamış ve kar üstünde gidebilen bir araç bulsa bile onunla nasıl yolculuk edileceğini bilen kimse var mıydı acaba? Kurtarma ekipleri onlara önemli bir öncelik verilir miydi? En yakın yerleşim kilometrelerce uzaktayken, kara batmış trene zamanında ulaşmaları mümkün olur muydu? Aklıselim sahibi herkes oradakilerin yakında öleceğini söylemek için yeterli gerekçeye sahipti. Aşağıdaki darmaduman olmuş uyku vagonlarındakiler, trenin ne kadar hızlı boşaldığını veya dışarıda nasıl korkunç bir soğuk olduğunu ve trenin tepesindekilerin on-on beş metre yükseklikteki savuruntu kar tepelerinden başka hiçbir şey görmediklerini bilmiyorlardı. Yine de sayıları biraz rahatlık hissi veriyordu. İki yüz kişi, hep birlikte, emniyette olduklarını düşünüyorlardı. Fakat Hardesty böyle düşünmenin bir hata olduğunu biliyordu; babası ona, otuz bin Türk askerinin Ağrı Dağına yakın bir yerdeki Rus cephesinde, erken bastıran dağ kışıyla şaşkına uğradıklarını ve sonradan grup grup donarak ölmüş hâlde bulunduklarını anlatmıştı. Soğuğun, sayılara ve kalabalıklara aldırmadığını biliyordu.</p>

  <p class="block_11">Hardesty ve diğerleri, gözleri kör eden savuruntu tepelerine baktılar ve burasının bir zamanlar kutup denizi olduğunu düşündüler.</p>

  <p class="block_11">Eller ve ayaklar çoktan uyuşmuştu ve karıncalanmayı bile unutmuşlardı.</p>

  <p class="block_11">Bir zamanlar güneş olarak bildikleri o beyaz ışığın bu kadar soğuk olabileceğine inanmak zordu gerçekten. Bir büyük baba saatinin gösterişli yüzündeki metal bir diske benzeyen, bu dümdüz, çok soğuk ve yavan güneş, kış yörüngesinin yarısından fazlasını tamamladığında, çatıdaki adamlar en kötü şartlara hazırlanıyorlardı.</p>

  <p class="block_11">Çok geçmeden hava kararacak, soğuk katlanılması imkânsız derecede artacaktı. Ateşler sönümlenecek ve son duman kümesi de soğuya soğuya gökyüzünde dağılıp gidecekti. Tek umutları olan güneş, hızla batı yönünde ilerliyordu. Güneşin yoluna baktılar ve onun son ışık ve ısı kırıntılarını hasat etmeye çalıştılar ama güneş çok soğuk ve hiç aşina olmadıkları bir şeydi sanki ve rüzgârın tıslaması güneşin ölüm nefesleri gibiydi.</p>

  <p class="block_11">Hepsi kendinden geçmiş, gözleri görmez olmuş ve tamamıyla sessizlik içindeyken, batı yönlerinden yaklaşmakta olan mucizeyi hemen fark edemediler. Kilometrelerce uzakta, güçlü kuvvetli, kışa dayanıklı çiftçiler, uzun kayaklarının üstünde kayarak askeri bir düzen içinde ilerliyorlar, kar tepelerinden aşağı inerken yaptıkları hızı tepelerin üstüne ulaşmak için itici güç olarak kullanıyorlardı.</p>

  <p class="block_11">Ren geyiği veya ceylan sürüsü gibi istikrarlı bir ilerleme kaydediyorlardı. Elli adam, yirmi beş kızak çekiyordu. Her çift adamın çektiği kızaklarla savaş birliği gibi araziye yayılmışlardı; sanki dağlar ve tepeler hareket ediyor veya ağaçlar dalgalanıyordu.</p>

  <p class="block_11">Dikkatle nefes alıp vererek karın üzerini süpürüyorlar ve doğuya giden izcinin kuzeybatı yönünde altı kilometre ötedeki tepelerden tespit ettiği kara saplanmış trene doğru ilerliyorlardı. Bu izci daha sonra güneşi arkasına alarak, kayakla on millik bir hızla tepeden inip, büyük gruba yetişmek için yola koyuldu.</p>

  <p class="block_11">Tren görüş alanlarına girdiğinde, kar tepelerinin üzerinde yüzüyor gibi görünüyordu ve sönmeye yüz tutmuş ateş dumanları incecikten gökyüzüne yayılıyordu. Bu hareketsiz kalmış araçta iki yüz kadın, erkek ve çocuk vardı ve emniyetli bir yere götürülmeleri gerekiyordu. Bütün güçleriyle o insanlara doğru ilerleyen çiftçiler, havayla, denizle ve bulutlarla gelen tehlikenin aslında güzel bir şey olduğunu düşünüyorlardı. Onlar yaklaştıkça, trendeki adamlar onların kayak seslerini, nefeslerini ve elli kişinin yan yana hareketiyle ezilen karın sesini duymaya başladılar. Önce bunun, gün batımını haber veren rüzgârın sesi olduğunu sandılar. Sonra bir hayvan olabileceğini düşündüler. Ama en nihayetinde onları gördüklerinde gözlerine inanamadılar.</p>

  <p class="block_11">Bembeyazlığın içinden, kilometrelerce genişlikteki bir alana yayılan kar tepeciklerinin arasından nereden geldikleri anlaşılmaz bir ordu sessiz kayakçı, onlara yaklaşıyordu. Trendeki adamlar bağırmaya başladılar ama donmuş boğazlarından guruldama ve inleme sesinden başka bir şey çıkmayınca, tabancalarını ateşlediler, birbiri ardınca havaya sıktılar. Bunu duyan Coheeries erkekleri, kayaklarının üstünde tezahürata başladılar.</p>

  <p class="block_11">Soğuk ve dumanlı yolcu vagonlarının içindekiler, pencereleri karla kaplı olduğu hâlde ne olduğunu anladılar ve çok sayıda insan ağlamaya, gülmeye ve dua etmeye başladı. Vagonlardan bir velvele koptu; burada kaybolup kaldıklarını zannedenler, açık havaya, kurtarıcılarını karşılamaya gittiler. Ev dokuması giysiler ve kürkler içindeki bu adamlar kimdi acaba? Bunu açıklayacak zaman yoktu (hiçbir zaman da olmayacaktı), çok fazla geceye kalmadan köye dönmeleri gerekiyordu.</p>

  <p class="block_11">“Bu gece dolunay var, bütün araziyi deniz feneri gibi aydınlatacak,” dedi Coheeries erkeklerinden biri, (Coheeries Gölü diye bir yeri hiç duymamış) tren mürettebatına. “Fakat gün ışığı varken yola koyulmak daha akıllıca olur; böylece kayakla kaymayı bilmeyenler de hava henüz bir nebze daha sıcakken kaymayı öğrenirler. Herkese için kayak getirdik. Hasta ve çocukları kızaklarla çekeceğiz.”</p>

  <p class="block_11">Bir saat içinde, herkes kayaklarını ayağına takmıştı; herkese kürk ceketler ve yün anoraklar verilmiş, kurutulmuş meyve ve çikolata dağıtılmış, kayak kullanma talimatı açıklanmış, kızaklara binecekler binmişti; yola koyulmaya hazırdılar. Yeni kayakçıların kayaklarından Coheeries erkeklerininki gibi ıslık sesi çıkmıyordu ama akşam olduğunda istikrarlı bir hız tutturmuşlardı. Coheeries erkekleri V şeklinde hareket ederek herkesin yolunu aydınlatacak şekilde üç meşale taşıyorlardı. Diğerleri, yıldız ışığında göç ediyorlarmış gibi, orman içlerinden ve açık arazide dümdüz kayıyor, çıralı meşalelerin turuncu renkli oynak alevlerini takip ediyorlardı.</p>

  <p class="block_11">Büyük bir çam korusundan çıkarlarken ay doğdu ve on beş kilometrelik dümdüz bir platoyu aydınlattı. Manzara pırıl pırıldı ama gene de meşaleleri söndürmediler; çünkü çok güzel görünüyorlardı, herkesin hızı artmıştı ve üç meşaleyi takip etmeye alışmışlardı.</p>

  <p class="block_11">Şimdi yün ve kürklere sarınmış şehir insanları, ayışığının melankolik okşamalarına ve yıldızların yoğun ışığına çabucak alıştılar.</p>

  <p class="block_11">Çok geçmeden, soğuk havayı ve karı sevmeye başladılar ve neden orada olduklarını unuttular. Hareketlerinin, bugüne kadar yaptıkları ve gelecekte yapacakları her şeyden çok daha iyi ve kendine has bir gerekçesi vardı. Arazideki çeyrek saatlik ilerlemelerinin ardından sağ taraflarında kuzey ışıklarının solgun yeşili parıldamaya başladı.</p>

  <p class="block_11">Sonra, bir yükseltinin tepesinden, bir grup renkli mum gibi ışıldayan köyü gördüler. Şimdi parmak ısırtan sessiz kuzey ışıklarının mavimsi yeşil tacım takmış olan gölün kıyısındaydı. Coheeries bacalarından çıkan dumanlar, birbirlerine sarmalanarak yükseliyor, ayın önünde düğümleniyorlardı. Artık kayakçılar ve taşra adamları gönül rahatlığıyla ve yarışırcasına, donmuş gölün kıyısında Noel mumu gibi dans eden ışıklara doğru bayır aşağı kaydılar. Köyün içine girdiklerinde, köy halkının çatılarda ve pencerelerde onları beklediğini gördüler.</p>

  <p class="block_11">Kayaklar çıkarıldıktan sonra aileler toplandı, gruplar oluşturuldu ve herkes yemek yemek ve dinlenmek için evlere girdi. Günlerdir doğru dürüst bir şey yemeyenler, ayakları yerden kopmuş ve kendilerinden geçmiş gibiydiler. Bir rüya ülkesinde olduklarını düşünüyorlardı. Ne kadar hoştu her şey. Eğer trende donup ölmüşlerse şu anda bulundukları yer tanıdıkları bütün yaşamdan çok daha güzel ve daha iyiydi; sanki her şey ışık içindeydi ve bütün duyuları esrarengiz bir şekilde yüzüyor gibiydi.</p>

  <p class="block_11">“Hayır,” denildi kendilerine. “Ölmediniz, ölümden çok uzaktasınız.”</p>

  <p class="block_11">Fakat bu iyi insanlara inanıp inanmamaya karar veremediler; evlerden içeri girdiklerinde, sanki artık canlarını yakmaya gücü yetmiyormuş gibi gelen soğuğa ve yıldızların altına tekrar çıkmak için yanıp tutuştular.</p>

  <p class="block_11">*</p>

  <p class="block_11">Hardesty ve dört kişi daha, kar tüneli içinden Mrs. Gamely’nin evine götürüldüler. Hardesty, Milwaukee’den bir guguklu saat tamircisi, genç bir denizci, evli bir çift Bengalli turist, içerisinin şömine ateşiyle aydınlanmış ışığında, kucağında Jack ile sobanın yanında dikilmiş Mrs. Gamely’yi görünce, gözlerini kıstılar. Yuvasında, şaşkınlık içinde sağına soluna bakınan (yüzünde, birbirine çok yakın gözlerinde tevazu ve haylazlığı mükemmelen kaynaştıran bir ifade ile) büyük bir kar baykuşuna benziyordu. Misafirlerine yaklaştı ve okulun spor salonunda gürültülü bir dansa gelmiş, rugan ayakkabılı utangaç bir kız gibi, her birini tek tek selamladı. Misafirleri de onu selamladılar. Coheeries Gölü’yle ilgili bir şey sezinliyorlardı ama isimlendiremiyorlardı. Onun için oldukça dikkatli davranıyorlar, yerlilerle karşılaşan kâşiflerin her seferinde daha iyi yapmaya çalıştıkları gibi selamları saygıyla karşılıyorlardı. Mrs. Gamely’nin aklına kendisine sunulan bu sıra dışı selamlama hevesini değerlendirmek geldi ve selamlarını tekrarladı. Misafirleri de onu takip ettiler. Mrs. Gamely tekrardan her seferinde zarafetle eğilerek sırayla herkesi selamlarken onlar da aynı şekilde karşılık verdiler. Bu durum beş dakika kadar sürdü ve Mrs. Gamely (ki çok eğlenmişti) misafirlerinden birinin kaybolduğunu fark etti.</p>

  <p class="block_11">Etrafına bakınca, yakışıklı bir genç adamın, masaya oturmuş, lüle taşı piposunu doldurmakta olduğunu gördü. Karşılıklı eğilmeleri seyrederken Mrs. Gamely’nin muzipçe oyun oynadığını fark etmişti. O andan itibaren de Mrs. Gamely’yi anladı.</p>

  <p class="block_11">Hiç tanınmayan misafirlerin aniden eve gelmeleri üzerine, bir yıldan fazladır yalnız başına yaşayan yaşlı bir kadından taşan konuşmalarla ortalığı sel basacağı sanılabilir. Özellikle de o kadın altı yüz binlik bir kelime hâzinesine sahip Mrs. Gamely gibi biri ise. Fakat Mrs. Gamely, her gün saatlerce Jack ile konuşuyordu ve söylediği şeyleri, o konuşurken sözlüklerin ırzına geçmeden tam söylediği gibi anlayacak tek kişi de kendisi olduğundan, kelimelerini gelen geçenin üstüne nadiren salardı. Aksine, başkalarının sözlerini tüketirdi, onların dillerinin ve bölgesel kullanımlarının sırlarını inek sağar gibi sağardı. Böylece dağarcığına, sadece guguklu saat tamircisinden öğrendiği beş yeni kelime daha ekledi - escambulint, tintinex, walatonian, smerchoo ve dangalak (sonuncusu hariç bütün kelimeler, guguklu saatlerin farklı parçalarının Milwaukee eyaletindeki söylenişleriydi). Bengalliler ise altın madeni gibiydi.</p>

  <p class="block_11">İngilizceleri, uçuşan ipekleri ve şakıyan bülbülleri çağrıştırıyordu; Mrs. Gamely kendinden geçmişti ve öyle üzerilerine gitti ki insancıklar yemek bile yiyemediler.</p>

  <p class="block_11">“Sizin ülkenizde şuna ne deniyor?” dedi Mrs. Gamely, buharı tüten bir parça Coheeries ekmeğini göstererek.</p>

  <p class="block_11">“Ekmek,” dedi koca.</p>

  <p class="block_11">“Değişik söylenişleri de olmalı,” diye ısrar etti Mrs. Gamely.</p>

  <p class="block_11">“Evet, var,” dedi genç çift birlikte şakıyarak ve koca devam etti.</p>

  <p class="block_11">“Küçük bir çocuk ekmek isterken, “Ta mi balabap” der.”</p>

  <p class="block_11">“Balabap?”</p>

  <p class="block_11">“Evet, balabap.”</p>

  <p class="block_11">“Peki, rüşvet alan polis memuruna ne denir?”</p>

  <p class="block_11">“Jelby”</p>

  <p class="block_11">“Peki, kuğuların üzerine yuva kurdukları eski baraj savaklara ne denir?”</p>

  <p class="block_11">“Seatchit-hock!”</p>

  <p class="block_11">Misafirlerini sütlü beyaz Coheeries ekmeği, geyik eti yahnisi, kızarmış Kanada pastırması ve geyik eti suyunda pişmiş karışık sebze çorbası ile doyururken konuşmalar bu minvalde devam etti.</p>

  <p class="block_11">Salata yapamadığı için sık sık özür diledi. Kışın kötü tarafı, salata malzemesinin olmamasıydı. Yerli halk ne kadar uğraşırsa uğraşsın, sebzeleri saklamayı başaramıyordu. Tatlı olarak, göbekleri vişne likörlü, yaban mersini, ceviz ve çikolatalı kurabiyeler pişirmişti. Yemekte altı kişi olduğu için, evdeki bütün tabakları kullanmıştı ve kurabiyeleri servis edecek temiz tabak kalmamıştı. Böyle şeylerin yaşı ilerlemiş kadınlar için ne kadar önemli olduğunu bilen Hardesty, çantasını açıp altın tepsiyi çıkardı.</p>

  <p class="block_11">Belki de çantanın içindekilere sürtüne sürtüne daha da parladığı için, tepsi sanki değişiyordu ve her zamankinden daha fazla baş döndürücü bir parlaklığı vardı. Hardesty onu diğerlerine göstermek için kaldırdığında, herkes nefesini tuttu; tepsi, gazyağı lambası alevinin sarı ışığını yakaladı ve efsanevi kalkanlar gibi parıldadı; büyük bir şehrin kulelerinin canlı, kıpır kıpır ışıkları gibi, ışınlar her yöne yayıldı. Herkesin asıl dikkatini çeken şey, altının ışıldamasında çok, içinde hareket eden bir şey varmış gibi olmasıydı.</p>

  <p class="block_11">Tepsi, gözlerinin önünde eriyor, ölçüp biçiyor ve değişiyordu sanki.</p>

  <p class="block_11">“Bu çok güzel bir tepsi,” dedi Bengalli kadın.</p>

  <p class="block_11">“Kurabiye tepsisi olamayacak kadar güzel,” dedi Mrs. Gamely.</p>

  <p class="block_11">“Kurabiye servisi için kullanamam.”</p>

  <p class="block_11">“Neden olmasın?” dedi Hardesty. “Kırılgan bir şey değil. Ağabeyim bunu yedinci kat penceresinden betonun üstüne fırlatmıştı da çizilmedi bile. Som altın. Lekelenmez veya paslanmaz. İçinde et rostosu servis etseniz bile bir şey olmaz. Böylesine değerli bir şey en mütevazı işleri bile yapabilir. Bu kelimeler için de geçerlidir, değil mi Mrs. Gamely? Hem krallara hem de köylülere hizmet ederler.”</p>

  <p class="block_11">Tepsiyi masanın üstüne attı; tepsi masanın üstünde altuni bir hükümranlıkla döne döne iki dakika çınladı ve kömür ateşiymiş gibi herkesin yüzünü ısıttı. Mrs. Gamely, fırına gidip kurabiyeleri çıkardı ve onları tepsiye dizerken, Hardesty de üzerinde yazılı erdemleri okuyup tercüme etti; ortasındaki yazıyı okudu.</p>

  <p class="block_11">“Gerçekten öyle mi söylüyor?” diye sordu Mrs. Gamely. Sadece adaletle şenlenen, hakkaniyet mükemmelliğine nail bir şehir görüntüsünden daha güzel, ne hayal edilebilir ki’ mi yazıyor?”</p>

  <p class="block_11">“Evet,” dedi Hardesty.</p>

  <p class="block_11">“Anladım,” dedi Mrs. Gamely ve kurabiyeleri yazıların üzerine dizmeye devam etti; bir daha da bu sözlere değinmedi.</p>

  <p class="block_11">O gece Mrs. Gamely, üst kattaki yatağında yatarken ve geçmişte Virginia’nın arkadaşlarıyla yaptığı yastık savaşı partilerinde, yatak ve battaniyelerin üstüne yayılan yastıklar gibi dağılan anılarını düşünürken, küçük bir kızken duyduğu ve vuku bulacağı kendisine vaat edilen güzellikleri hatırladı. Muazzam bir heyecan ve korkuyla, bu vadedilen kendisi hayattayken vuku bulabileceğini düşündü.</p>

  <p class="block_11">Uzun zaman önce onları düşünmekten vazgeçmiş ve onları, Virginia ve Martin’in görmesini dilemişti. Bir zamanlar mucizelere, parıldayan şehirlere ve bir altın çağa inanırdı. Sonra bir şekilde, böyle şeylerin sadece bir çeşit yanılsama veya kuruntu olduğunu öğrendi. Fakat şimdi, bundan çok emin değildi. Sanki büyük hacimli bir tekerlek, tekrar dönmeye başlamıştı. Yoksa bu da geçmişine ilişkin beyhude ve budalaca bir yorum muydu? Belki de öyleydi. Fakat hayır. Göl donmuştu ve yeni milenyum başlamak üzereydi. Belki de bu yanılsama değildi; göl bir kere daha ve daha önce sadece bir defa olduğu gibi, erkenden ve tam bir ayna yüzeyiyle donmuştu.</p>

  <p class="block_11">Daha çocukken, Penn ailesinin, Beverly Penn’i toprağa vermek için göle gelişlerini hatırladı. Penn ailesinin New York’a dönmelerinden sonraki çok soğuk bir geceyi hatırlayınca, Gözlerine yaşlar doldu. Bütün gökyüzünü dans ediyorlarmış gibi kaplayan ve o güne kadar hiç görmediği kadar parlak yıldızların, buz tutmuş bir çağlayan gibi mırıldanıp şıkırdayan çağrısı ile uyanmıştı; dört ya da beş yaşlarındaydı ve pencereden dışarı bakabilmek için ayak parmaklarının ucunda yükselmek zorunda kalmıştı. İşte o zaman, gölün üstüne bakmış ve ‘yükselme’ sözünün gerçek anlamını öğrenmişti.</p>

  <p class="block_11">*</p>

  <p class="block_11">Hardesty’nin New York’a vardığı gün, kuru bir soğuk vardı. Mamafih, çekingen kar savruntuları ara sıra caddeleri süpürüp gri bir ışık içinde dönebiliyordu. Şehir, henüz Ocak ayı kefenine bürünmemişti ve çıplak caddelere bakınca sanki Aralık ayında sonbahar yaşanıyormuş gibiydi. Gönülsüz kar yığınları Mayıs ayına da Aralık havası verebilirdi. Bu şehir, sanki burada hiç insan yokmuş ve batıdaki çölleri yaran kanyonlara benzer bir sistemmiş gibi, başka söze hacet bırakmadan kendini anlatıyordu ve böyle bir şehri ilk defa görüyordu. Zamanın, içinden akıp geçtiği ve karıştığı, insanı ezen yoğun mimarisi, Paris veya Kopenhag gibi utana sıkıla dikkat çekmeyi beklemiyordu; bir Romalı bölük komutanı gibi dikkat buyuruyordu.</p>

  <p class="block_11">Yüzlerce kat yükseğe çıkan büyük buhar bulutları, gümüş körfezlere uzanan nehir trafiği ve bazen yol şebekesini terkedip kendi başına nehir kıyısına uzayarak köprülerin üstünden aşan bilmem kaç bin tane kesişen cadde, âdeta daha derinlerdeki zorlu bir gerilimin dış sinyalleriydi.</p>

  <p class="block_11">Hardesty, şehrin griliğinin altında, gözle görünmez bir gücün nefes aldığını derhâl anladı; olaylar ve mucizeler, bu görünmez gücün, uykuya yatan, her şeyi doygunluğa eriştiren ve daha gözlerini açmadan şehri tekrar forma sokan etkileriydi sadece. Baktığı her şeyde o gücün mücadelesini gördü ve bütün bağımsızlık gururlanmalarına rağmen şehirdeki bütün nüfusun, o güne kadar hayalini bile kuramadığı, noksansız ve yoğun bir orkestrasyonun kulları olduğunu biliyordu. Nüfus, oradan buradan dışarı çıkıyor ve arzularının hükmüne göre, kuklalar gibi tekmelenip silkinerek mücadele ediyordu. İstasyondan ayrıldıktan on dakika sonra, bir taksicinin, bomboş caddedeki geçiş üstünlüğü kavgasının ardından bir işportacıyı öldürdüğüne şahit oldu. Şehrin bu yönünü sevmedi. Çok gri, çok soğuk ve çok tehlikeliydi. Belki de dünyanın en gri, en soğuk ve en tehlikeli yeriydi. Genç insanların neden bütün her yerden çıkıp, buraya gelerek kendilerini bu kazana attıklarını anladı. Fakat kendisi bunun için yaşça çok büyüktü ve zaten savaş yüzü görmüştü.</p>

  <p class="block_11">Kaldı ki niyeti, o güzel ve hakkaniyetli şehri Avrupa’da aramaktı. Öyle bir şehirde bütün güçler düzgünce sıraya girmiş ve her türlü dengesizlik dengelenmiş olmalıydı. Böyle bir şey bu hırpani şehirde asla olmayacaktı; çünkü burada çok fazla birikmiş enerji ve aniden kopup uçları açıkta kalan kablo gibi, çok fazla gayesizlik ve intizamsızlık vardı. New York asla kendi kendisiyle barış içinde yaşayan bir şehir olamazdı; değişken ve kırıklı zamanını yenebilecek, baskılayabilecek veya kontrol edebilecek bir görüntü de asla ortaya çıkmayacaktı; çünkü bu, güzellik sinyali veren şeyler ile bir bakışta fark edilmeyen zarafeti tanımaya yetenekli ve mükemmel bir algı gerektirirdi. Manzaralarının güzelliğine ve muhteşem ile zayıfın muazzam birlikteliğine ve örüntüsüne rağmen, New York asla hakkaniyetin mükemmelliğine nail bir şehir olamazdı.</p>

  <p class="block_11">Pennsylvania’nın yarısını zikzak çizerek, istasyonlarında sadece alkol satan dükkânların ve kar aracı tamircilerinin bulunduğu sanayi şehirlerinde hat değiştirmek için uzun saatler bekleyerek geçen, uzun ve zorlu bir tren yolculuğundan sonra, maneviyatı biraz kırılmış olan Hardesty için, New York zor bir şehirdi; çirkinlik açısından çok fazla zengindi, anlamsızdı, devasaydı, gudubetti ve çekilmezdi. Abartılma ve çarpıtılma yeteneğine sahip her şey, abartılmış ve bozulmuştu. Genel kabul görmüş olaylar, âdetler ve davranış biçimleri burada korkunç kâbuslara dönüşmüştü. Hayatın en temel fonksiyonları bile biçim değiştirmişti. Örneğin nefes alabilmek çantada keklik bir olay değildi; rafineri kimyasalları sayesinde nefes almak mümkün bile değildi neredeyse. Tabur tabur lüks düşkünü menfur, yemek yemeyi bir domuz sporuna dönüştürmüştü.</p>

  <p class="block_11">Cinsellik, kavrulmuş fıstık veya manganez alıyormuş gibi alınıp satılan ticari bir maldı. Hatta matah bir şey olmasa da kabalığa kaynamak bile herkesin ortasında insafsızca kaldırımlara çökmüşlerin burnundan solumaları, homurdanmaları ile en aşağılık noktaya çekilmişti. Fakat rüzgâr yön değiştirdiğinde, gün ışığı ortaya çıktı ve bir anda, Hardesty bir büyü ile sarmalandı. Belirgin bir sebebi yoktu ama birdenbire dünyanın, üzerine her taraftan bir çılgınlık zenginliği akan kralı olmuştu. Kalbi öyle coşkulu atmaya başladı ki kalp krizi geçirdiğini sandı. Aniden sarhoş gibi olduysa da aklının bir kısmım, neden duygularının bu kadar hızlı alt üst olduğunu anlamak için kullandı. Bunun, şehrin bir marifeti olduğunu düşündü; görebildiği herkes ya ölümün kapısında ağlıyor ya da bir şapka ve bir bastonla dans ediyordu. Sanki bu şehirde, bu ikisi arasında bir yer yoktu. Kesinlikle, yoksullar dünyanın başka hiçbir yerinde olmayacağı kadar yoksul, zenginler de dünyanın başka hiçbir yerinde olmayacağı kadar zengindi. Fakat burada, kürk ve pırlantalar içindeki zengin kadınlar çöp bidonları arasında dolaşıyor, metro ızgaraları üstünde uyuyan yoksullar ise çalımla sokaklarda yürürken, para politikası ve Merkez Bankası hakkında hararetli konuşmalar yapıyorlardı. Madison Meydanı Parkı’nda yatak çarşaflarına sarınmış iki deli, dövüş horozları gibi birbirlerinin etrafında dolanıyor ve bağıra bağıra büyülü bir ayna bulduklarını söylüyorlardı.</p>

  <p class="block_11">Hardesty, çekini saygın bir bankaya yatırmaya; İtalya’ya, bir süre New York’ta kaldıktan sonra mı yoksa değirmen havuzundaki kanolardan bile sıradan görünen ve nehirden çıkıp denize açılırken düdük çalan gemilerden biriyle hemen mi gideceğini düşünmeye karar verdi. San Francisco’da bir bankaya girmek, bir saraya girmek gibiydi ve öyle de olmalıydı. Fakat New York’ta, bankalar katedraller gibiydi ve herhalde böyle olmamalıydı. Eğer bir kanun çıkarılsa ve her banka şubesinin kiliseye çevrileceği, her iki müdürden birinin de papaz olacağı söylense, New York bir anda Hristiyan âleminin merkezi olurdu. Hardesty, kumar çekini, Hudson ve Atlantik Trust Bankasının Onuncu Cadde şubesinin mermer veznelerinden birinin üstüne koydu. Veznedar, profesyonel bir bakışla çeke baktı. “Bu çekleri bozamıyoruz,” dedi. “Bu sabah, St. Louis Hasat ve Üretici Bankasının çeklerinin kabul etmememiz talimatı veren bir teleks geldi. Sanırım iflas bayrağını çekmiş. Wall Street’teki merkez şubemize gitmenizi öneririm. Bu talimatı size açıklayabilirler.”</p>

  <p class="block_11">Bu karışıklık, Hardesty’nin hissettiği çılgınlığı bir nebze durulttu. Kendisi, mali piyasaların kalbinin attığı bölgedeki Hudson ve Atlantik Trust’ın merkez şubesine sakin sakin girmiş olsa da içerisini açıklayacak en iyi söz, hayretten soluğu kesilmek olurdu. Krem rengi mermer zemin, Kansas’ın buğday tarlaları kadar genişti. Bir bölümden öbürüne mesaj taşıyan ulaklar içeride bisikletle dolaşıyordu.</p>

  <p class="block_11">Küçük bir çocuk, elindeki helyum balonunu kasten bıraktığında, herkes balonun yükselmesini seyretti; tavana varan balon, bir kum tanesi kadar küçük görünüyordu.</p>

  <p class="block_11">Bankacı, Hardesty’nin kıyafetinden hoşlanmadı; St. Louis Hasat ve Üretici Bankasının iflas ettiğini ispat etmek için gazeteyi gösterdi.</p>

  <p class="block_11">“Üç seçeneğin var,” dedi adam. “Çeki saklayıp St. Louis Hasat ve Üretici Bankasına kredi açarsın (ve bir gün ayağa kalkmaları beklersin), yüzde bir buçuk değeri üzerinden bozdurabilirsin veya yırtıp atabilirsin.”</p>

  <p class="block_11">Hardesty, yapacağı en iyi şeyin bir kasa kiralayıp, bu çeki oraya koymak olduğunu düşündü. Belki yirmi yıl sonra, çek birden bire uçuşa geçerdi. Eğer yeterince büyük bir kasa kiralayabilirse, tepsiyi de içine koyabilirdi. Her on vatandaşından birinin hırsız olduğu söylenen bir şehirde birkaç kiloluk altın ve gümüşü yanında gezdirmeye bayılmıyordu. Buğday tarlası zeminin derinliklerinde demir parmaklıklı kapılar ve mermer odalar vardı. Hardesty küçük bir kabine girdi, önündeki kocaman kasaya çeki ve tepsiyi yerleştirdi. Başını kaldırıp yukarı baktı. Her taraftan, Tibet manastırlarında söylenen ilahi seslerine benzer mırıltılar geliyordu. Kendininkine benzer kabinlerde, birkaç tane orta yaşlı adam, alçak sesle kasalarındaki kâğıt değerleri saymaya dalmışlardı. Hardesty koltuğunda geriye dayandı, piposunu yaktı ve dinledi. Saymaları sırasında kâğıtlardan ve ağızlardan çıkan sesler, gölün dalgalanması gibi sakindi. Ara sıra açılıp kapanan demir kapıların metalik sesi ve açılıp kapanan kilitlerin sesi, içeride uzun uzun yankılanan sesler yaratıyordu; bunlara bir de kasa kilitlerinin şifre tıkırtıları eklenince uyuyan bir kedinin mırıltısına dönüşüyordu sesler. Kabinin loş ışığında Hardesty, pipo dumanının tavana yönelişini seyretti. Birkaç saatini orada geçirerek sonraki adımını düşündü.</p>

  <p class="block_11">Cebinde, Mrs. Gamely’nin Virginia için ona yazdırdığı uzun bir mektup vardı. Mektubun kendisi bir bulmaca gibiydi; çok güzel bir metindi ama kendi dilini anlamak için eline sözlük almak gibi utanç verici bir işe kalkışmadığın takdirde tek kelimeyle anlaşılmazdı.</p>

  <p class="block_11">Mektup, genel olarak runik* bir şiir gibiydi ama yer yer, sıradan İngilizce ile bazı dedikodular, alıntı sözler, yemek tarifleri; ekinlerin, gölün ve ismi olan bazı hayvanların (domuz Grolier, kaz Concord vb.) durumları hakkında haberler vardı.</p>

  <p class="block_11">Mrs. Gamely, Hardesty’yi bir kenara çekip mektubu yazdırmıştı ve mektubu Virginia’nın eline bizzat vereceğine de söz verdirmişti.</p>

  <p class="block_11">“Coheeries’in postası heteronomik** ve cilveli,” demişti Mrs. Gamely.</p>

  <p class="block_11">______________________</p>

  <p class="block_11">* Çevirenin Notu: Eski bir Cermen dili ve alfabesi.</p>

  <p class="block_11">**Çevirenin Notu: Dışsal bir etki olmadan faaliyete geçememe.***</p>

  <p class="block_3"> </p>

  <p class="block_11">Postanın heteronomik veya cilveli olup olmamasından öte Virginia’dan hiç mektup gelmemişti ve nerede olduğu bilinmiyordu. Ama Mrs. Gamely Hardesty’ye, New York’tan ayrılmadan önce Virginia’yı arayacağına yemin ettirdi. Eğer bulamazsa ne yapacağını sorduğunda ise “Aramaya devam et,” <span class="calibre2">dedi Mrs. Gamely. Şimdi St. Louis bankası da iflas edince, Hardesty</span>’nin New York’ta kalabileceği süre de kısalmıştı. Virginia Gamely’yi nasıl bulabileceğini düşündü ve söz vermiş olduğuna biraz pişman oldu. Fakat bu, şehirden hoşlanmadığı ve dolaşmaktan memnun olmayacağı anlamına gelmiyordu.</p>

  <p class="block_11">*</p>

  <p class="block_11">Çok geçmeden hava karardı ve insanlar akşam yemeği veya sıcak bir şey içmek için, pencerelerinin üstünde kar kaplı cam güneşlikleri olan restoran ve kafelerde toplanmaya başladılar. Fakat Hardesty bunların hepsini geçti ve kütüphaneye varana kadar dışarıda kaldı. Kütüphane şehrin en karmaşık yeriydi; yüz milyon kadar kitaba, sonra bölümlere, temalara, kelimelere ve harflere bölünmüştü.</p>

  <p class="block_11">Harfler âdeta, gözün bir araya getirerek nehir gibi akmasını sağladığı bir seri çizgilerdi ve uzaktan bakınca muhteşem görünen bir şehrin ışıklarıydı. Aslında Hardesty, ana okuma odasının yüksek duvarlarına dizilmiş kitaplar arasında yürürken, sanki şehrin caddelerinde yürüyormuş gibi geldi. Masaların bulunduğu düzlük ve okuyucuları dört bir taraftan çeviren dikdörtgen kitap rafları, okuma lambaları da ot kadar yeşil olduğundan, Central Park’ın komik bir taklidi gibiydi.</p>

  <p class="block_11">Bilimle uğraşanlar, yavan akşam yemeğinden gece çalışmalarına geri dönerken, Hardesty kendi araştırmasına başladı. Kendi doğal elementleri arasındaydı; ne yapacağını biliyordu; hızlı hareket ediyordu, çünkü soğukta yürümek ona çeviklik kazandırmıştı. Önce, aklına gelen bütün rehberleri karıştırarak Virginia Gamely adını aradı. Hatta danışmaya gidip rehber asistanda Virginia’ya ait bir telefon numarası olup olmadığını bile kontrol etti. Besbelli ki yoktu - en azından Virginia’nın adına bir numara bulamadılar. Hardesty polisi aradı ama onlar da yardımcı olamadı; suçlu peşinde koşmakla meşguldüler, köprü altlarında, devriye arabalarının içinde uyuyorlardı; ayrıca bu onların işi miydi? Bütün kolay taşların altına baktıktan sonra sıra kayaların altına bakmaya geldi. Mrs. Gamely’den kızının nerede olduğuna dair en ufak bir bilgi edinememiş olan Hardesty, ondan alamadığı bilgiyi kütüphanede elde etmeye karar verdi. Coheeries Gölü’nü araştıracaktı; göl hakkında bilgi edindikten sonra, oradan elde edebileceği ipuçlarıyla Virginia’nın izini sürebilirdi. Önce atlasa baktı. Ancak Coheeries Gölü atlas indeksinde yoktu; bulunduğunu bildiği yerde atlas, yeşil bir ova ve adı sanı olmayan bir iki nehir gösteriyordu.</p>

  <p class="block_11">Daha detaylı haritalarda, resmî topoğrafik incelemelerde, tarihî coğrafya sözlüklerinde hiçbir bilgi yoktu.</p>

  <p class="block_11">Ne yana dönse, bir boşlukla karşılaştı. Yerin ismi hiçbir kayda geçmemişti. Dört buçuk saatlik bir kafa karışıklığından sonra, kütüphane kapanmak üzere olduğu için araştırmayı o gecelik bıraktı.</p>

  <p class="block_11">Coheeries Gölü ile ilgili olarak, bu zengin bilgi havuzunda bir şey bulamıyorsa başka hiçbir yerde bulamazdı. Danışma bankosunun bulunduğu mermer holde paltosunu sırtına giyerken, kütüphane tıktıkçısına - o kadar yaşlı bir adamdı ki dışarıdan bakınca içi görünüyordu - geceyi geçirebileceği ucuz bir yer bilip bilmediğini sordu. “Param çok sınırlı,” dedi Hardesty, “basit, temiz ve ucuz bir yer arıyorum. Odada tuvalet olması gerekmez.”</p>

  <p class="block_11">“Kimin odasında tuvalet var?” diye sordu yaşlı adam; görevi, ne zaman yanından bir kişi geçse bir düğmeye tıklamaktı (Bu, kütüphanenin çok uzun zamandan beri kullandığı, artık gelenekselleşmiş ve terkedilemeyen sistemiydi ve adam o işi yapmaktan başka hiçbir şey bilmiyordu). “Tuvalet başka bir odadır. Kocaman bir kutu gibi bir şey değilse, bir odanın içinde tuvalet olamaz”</p>

  <p class="block_11">“Haklısın,” dedi Hardesty. “İyi düşündün. Demek istediğim, sırf benim kullanımıma ayrılmış ve benim odama bağlı bir tuvalet olması gerekmez.”</p>

  <p class="block_11">“Bir nevi oda paylaşımı sana uyar mı?” dedi yaşlı adam.</p>

  <p class="block_11">‘“Bir nevi’ ne demek?”</p>

  <p class="block_11">“Demek istediğim, Widow* Endicott evine pansiyoner alır.”</p>

  <p class="block_11">“Bir odaya birden fazla kişi mi?”</p>

  <p class="block_11">“Pek sayılmaz ama ucuzdur. Ve temizdir. Sen güçlü kuvvetli bir adama benziyorsun.”</p>

  <p class="block_11">“Ne alakası var?”</p>

  <p class="block_11">“Widow Endicott iştahlıdır. Bazı taleplerde bulunur. Anlarsın ya.”</p>

  <p class="block_11">“Neye benziyor bu hanım?”</p>

  <p class="block_11">“Neye mi benziyor? Aman efendim! Neye benziyor ha! Keşke benim gücüm kuvvetim yerindeyken onu tanısaydım.”</p>

  <p class="block_11">“Bari oraya bakayım,” dedi Hardesty. “Yeri neresi?”</p>

  <p class="block_11">“He. Bari oraya bak. Zavallı dul hanımın kalbini kırmayacaksın, değil mi? Ne kadar iyisin. Şehir merkezine giderken, İkinci Caddede; hangi caddelerin kavşağında olduğunu bilmiyorum ama eski Coheeries Tiyatrosuna çok yakın.”</p>

  <p class="block_11">“Ne tiyatrosu?” diye bağırdı Hardesty.</p>

  <p class="block_11">“Coheeries Tiyatrosu. Artık adı bu değil. Ama orada sahne oyunlarının sergilendiği zamanları hatırlıyorum. Şimdi, güreş, dans gösterisi ve vodviller için kullanılıyor.”</p>

  <p class="block_11">“Tiyatro hakkında neler biliyorsun?”</p>

  <p class="block_11">“Genel olarak mı?”</p>

  <p class="block_11">“Coheeries Tiyatrosu.”</p>

  <p class="block_11">“E ben de şimdi öyle söyledim.”</p>

  <p class="block_11">“Neden o isim verilmiş, biliyor musun?”</p>

  <p class="block_11">“Dur bi düşüneyim. Neden o isim... Bilmem. Bunu hiç düşünmedim. Belki bir çeşit midye adı falandır. Shakespeare falan oynandığında sahne perdesi midye kabuğu gibi kalkardı.”</p>

  <p class="block_11">______________________</p>

  <p class="block_11">* Çevirenin Notu: İngilizce “dul” anlamında.***</p>

  <p class="block_3"> </p>

  <p class="block_11">“Teşekkür ederim,” dedi Hardesty. O tiyatronun kendinden bir şeyler öğrenip öğrenemeyeceğini anlamak için kış gecesine daldı. Coheeries Tiyatrosunun markizinde şimdi ‘Lucha Libre’ yazıyordu ve etrafındaki dükkânların hemen hepsinin kapısına tahtalar çakılmıştı. Çaprazında Widow Endicott’un pansiyonu vardı ve görüntüsü bile korku ve merakla kalbini hoplattı. Kadının kendisi bir cadaloz çıksa bile ev muhteşem bir binaydı. Pencerelerinin içinde mumlar yanıyordu; pirinçleri altın gibi parlıyordu; evin kılık kıyafeti ve saçaklarına bakınca, milli bir anıt olduğunu düşünebilirdiniz. Tiyatronun ise daha iyi günler gördüğü belliydi. Ön sırada kırk kişi oturuyordu; şiş kebap, sıcak ekmek yiyerek, televizyon alamayacak kadar fakir olanlar için yeniden diriltilen vodvilin başlamasını bekliyorlardı. Yere dökülmüş patlak mısır ve yapışkan içecek gölcükleri arasından kendine yol buldu. Tiyatronun ortasında bir koltuğa oturdu. Sahneye baktığı sırada ışıklar karardı ve perde kalktı. Binanın bir zamanlar şık olan tavanını ve duvarlarını görebiliyordu; duvarlar, freskler ve kıl testeresi oymalarıyla süslenmişti ama detayları seçemeyeceği kadar karanlıktı içerisi. Kendini sahneyi izlemeye verdi. Yarım asırdan daha yaşlı ışıklandırma, sahne önü ışıklarının ardındaki kadifemsi rüya haricinde, bütün dünyayı koparıp attı. Karanlık, gümüşi ışık parlamalarıyla doldu; renkli ışık huzmeleri soğukta kalmış bir genç kız yüzü kadar diri ve hayat doluydu.</p>

  <p class="block_11">Önce iki komedyen çıktı sahneye. Yaptıkları espriler İbranice, seyirciler ise İspanyol kökenliydi. Komedyenlerin perukları turuncu talaştan yapılmışa benziyordu; gösterilerini ezbere oynadılar. Sonra bir bisiklet gösterisi başladı. İnsanı korkutacak kadar zayıf bir Sicilyalı, beş dakika kadar bisikletle sahnede gezindi. Yuhalanması çekilmez bir seviyeye gelince, üzgün bir kararlılıkla rolünü değiştirdi; bisiklet selesinin üstünde baş üstü dikilmeye kalkıştı. Yeterince pedal çevirmişti ve aslında doğru dürüst bisiklet binemiyordu.</p>

  <p class="block_11">Başının üstünde dikilmeye kalktığında bisikletin kontrolünü kaybetti ve ön sıra seyirci koltuklarının önündeki boşluğa uçtu. Sonra Şarkıcı Hıyarlar adlı bir grup sahne aldı. Üç çeyrek asır salataya doğranmaktan nasıl uzak kalabildikleri büyük bir gizem olmalıydı. Hasır şapkalı, bastonlu, kısa tozluk ve kaytan bıyıklı hıyar kostümü içinde üç şarkı söylediler: ‘Özgürlüğe Kaçan Fare’, ‘Beethoven’in Yeğeni’ ve ‘Boer Savaşı Üçgeni’.</p>

  <p class="block_11">Bütün kabiliyetsizliklerine rağmen, bu acıklı, direşken ve üçüncü sınıf - yedinci sınıf- tiyatrocular, başarılı olmak için didiniyorlardı.</p>

  <p class="block_11">Kendilerinin sanatçı olduğunu düşünüyorlardı; vergi beyannamelerine öyle yazıyorlardı ve neredeyse doğruyu söylüyorlardı; kendileri sanatçı değildi ama sanatın kendisiydiler. Kendi başlarına hüzünlü şarkılar veya portre tablolar gibiydiler. İnsana fena hâlde dokunan bir tarafları vardı. Sebatkârdılar, asla vazgeçmiyorlardı. Hırslı tutkularının ötesini göremiyorlardı. Ve sahnedeki gösterilerinin onları hüzünlü bir tablonun parçası yaptığını asla fark etmiyorlardı.</p>

  <p class="block_11">Sonuncusu bir dans gösterisiydi. Kendilerine “Dolandırıcılar” diyen üç tuhaf genç kız, ahşap ayakkabılar ve evde dikilmiş yeşil elbiseler içinde dans ettiler. Üçayaklı bir sehpaya asılmış karton üzerinde isimleri yazılıydı: Little Liza Jane, Dolly, esmer kız Bosça.</p>

  <p class="block_11">Tuhaf zıplamalarla, hoplayıp döndüler ve sanki bir tiyatro sahnesinde olduklarının farkında değillerdi. Dans etmeye bayıldıkları besbelliydi. Birbirleriyle dans ettiler, gülümsediler; gösterileri bitince de çok güzel ve çok masum ifadelerle seyircileri selamladılar.</p>

  <p class="block_11">Güreş gösterisinden önce ışıklar yandı. Bu da Hardesty’ye duvar süslemelerini incelemek için bir fırsat oldu. Coheeries Gölü’nden bir düzine kadar, yağlı boya tonlarıyla gayet iyi betimlenmiş görüntü vardı duvarlarda. Burada göl; yaz, ilkbahar, sonbahar ve buzla kaplanmış kış manzaraları altındaydı. Burada köy; karla kaplanmış, yıldızlar altında ve etrafındaki her şey uyuyor gibiydi. Burada, gölün üzeri buz yelkenlileri ve tuhaf çardaklarla doluydu. Burada, köyün kızları, çiftçiler ve atların çektiği kızaklar vardı. Fakat tavanda, hepsinden daha da sıra dışı bir resim vardı. Gölün içinde bir adayı geceleyin tasvir ediyordu. Adadan bir beyaz yıldız sütunu yükseliyordu; sanki Samanyolu, gökkuşağına özenip dünyaya sarkmış gibiydi.</p>

  <p class="block_11">Hardesty’nin bunlardan sonra gördüğü şey onu koltuğuna mıhladı ve ürpermesine neden oldu. Tavanın etrafında, şimdi çok kirlenmiş ve zor zahmet okunabilen bir yazı vardı. ‘Sadece adaletle şenlenen, hakkaniyet mükemmelliğine nail bir şehir görüntüsünden daha güzel, ne hayal edilebilir ki? Güreşin yarısında, Hardesty kendini tiyatrodan dışarı attı. Çıkıştan hemen önce, duvarda asılı bir plaketin üstünde, Coheeries Tiyatrosunun bu şehre Isaac Penn tarafından hediye edildiği yazıyordu.</p>

  <p class="block_11">Tamamen körü körüne gitse de atacağı adımlarda ona yol gösterecek ipucu buydu. Fakat şimdi uyumak istiyordu ve en yakın yer de çaprazdaki pansiyondu.</p>

  <p class="block_11">Tavandaki yazı, sadece bir tesadüften ibaret olmalıydı. ‘Hakkaniyet mükemmelliğine nail bir şehir, kesinlikle bu temizlikten uzak harabeler üzerinde yükselemezdi; medeniyetin başlıca tahripçisi bir endüstriyel uygarlığın kucağında yükselemezdi; bir makine griliği arkasına gizlenmiş merhametsiz bir gürültüden yükselemezdi; is bürümüş kulelerinin arasından yükselemezdi; buz kaplanmış demiryollarından, pervasız bir savaşın mağlubu gibi görünen mimarisinin ucu bucağı olmayan caddelerinden yükselemezdi.</p>

  <p class="block_11">Hayır. Bildiği her şey ona böyle olamayacağını söylüyordu. Bu sadece ve sadece bir tesadüftü ve yolculuğunu burada noktalamayacaktı.</p>

  <p class="block_11">Hâlâ afallamış, sersemlemiş bir hâldeydi. Ve Widow Endicott’un elinde oyuncak oldu.</p>

  <p class="block_11">*</p>

  <p class="block_11">Kadın, kızıl saçlı bir güzeldi; hemen hemen, Winkys Hill’deki parkta yer alan mermer Diana heykeli kadar iri bir Amazondu.</p>

  <p class="block_11">Yatağında on koca ölmüştü. Ardından da taşradan yeni gelmiş genç erkekler için bir pansiyon işletmeye başladı. Bu gençleri, her an çiftleşmeye amade tuttuğu banyoları, duşları, saunaları olan ve kendi odasından geçilebilen odalara dağıtıyordu. Çok güzel ve doymak nedir bilmez bir kadındı. Her bir göğsü olağanüstü güzeldi.</p>

  <p class="block_11">Kasık tüyleri, yumuşak, mis kokulu ve derin bir ormandı sanki.</p>

  <p class="block_11">Fildişi kadar beyazdı kadın ama kızıl saçları ve pürüzsüz cildinin altından akan kanının renklendirmesiyle kırmızı kırmızı parıldıyordu.</p>

  <p class="block_11">Hardesty’nin temiz ve güçlü olması, kadının hoşuna gitti ve onu, kendi odasına en yakın odaya yerleştirdi. Kadının kendisine bakışından, çok kısa bir süre içinde sevişeceklerini anladı Hardesty.</p>

  <p class="block_11">Kendi odasına gitti, elbiselerini çıkardı, yatağına girdi. Yarı uykuluyken ve hudutsuz bir düşünce deryasında, New York’un her şey olabileceğini ama içi materyalist hafifmeşreplerle dolu bir alet sandığı olamayacağı düşünceleriyle cebelleşirken, dulun kapısı ardına kadar açıldı.</p>

  <p class="block_11">Kalktı ve temkinli temkinli kadının oda kapısına gitti; içerideki her şey bembeyazdı. Hatta yerler bile beyazdı ve odada, çatı penceresi haricinde hiç pencere yoktu. Küçük bir şöminenin demir ızgarası üstünde, bir sepet kiraz gibi duran kömürler ışıldıyordu. Widow Endicott, yanan kömürlerin ışığında, bembeyaz yatağından hoş bir koku yayıyor; kalçalarını yükseltmek için altına koyduğu büyük bir yastığın üzerine uzanmış, sanki dalgalanıyordu. Hardesty, ipeğimsi teninin altındaki narin kaburgalarını gördü. Kadın kırmızıyla yazılmış bir makale gibiydi: kızıl kestane saçlar, hafif aralık kırmızı dudaklar, kırmızıyla kondurulmuş bir fırça darbesine benzeyen göğüs uçları, Pasifik ormanları kadar gür kasık tüyleri.</p>

  <p class="block_11">Hardesty bir ressam olmayı ve kadının resmini boyamayı diledi ama bir sonraki adımı resim yapmak olmadı.</p>

  <p class="block_11">Hardesty’nin, kütüphanede bir gece önceki nafile çabaları, günün büyük kısmını dinlenmekle geçirmesinin ardından ve yirmi dört saat sonra, tamamen telafi edilmiş oldu. Kütüphanede Coheeries Gölü’ne atıfta bulunan tek bir kelime bulunmamasına ve Coheeries kelimesi kütüphanedeki kitaplarda tek bir kelime olarak bile yer almamasına rağmen, Isaac Penn ile ilgili referanslar çekmeceler dolusu kartta yer alıyordu. Çok geçmeden Hardesty Kendini bir Penn arşivinin ortasında buldu. Sadece kitaplar yoktu; reklamlı broşürler, fotoğraflar, mektuplar ve el yazmaları da vardı.</p>

  <p class="block_11">Telgraf ve mektupların çoğu Hudson üzerinden gitmiş ve elden ulaştırılmıştı. Penn ailesi, gazetelerle, balina avcılığıyla ve sanatla (Hardesty, Jessica Penn adındaki Broadway aktrisini tanıyordu ve onun adına bir sanat koleksiyonu vardı) ilişkisi olan bir aileydi; sadece ‘CG’ olarak ifade edilen bir yerde de yazlık evleri vardı.</p>

  <p class="block_11">Arşivlerde, uzun ve üretken hayatlar yaşamış birkaç bilim adamının kafasını dolduracak kadar çok bilgi vardı. Fakat Hardesty’yi asıl cezbeden şey fotoğraflar oldu; binlerce fotoğraf - hepsi siyah beyaz -hepsi de on dokuzuncu yüz yılın, resim yapmaktan gelen duyarlılığının fotoğraflara da yansıdığı ve çok geçmeden fotoğrafçılığın kendisi tarafından imha edilen güçlü gevezeliğiyle kendilerini anlatıyorlardı.</p>

  <p class="block_11">Fotoğraflar, cilalı kiraz tahtasından kapakları olan pirinç menteşeli albümlerde, tarih sırasına göre dizilmişti. Her çevrilen sayfada bir fotoğraf kendini gösteriyordu ve fotoğraftakilerin kimler olduğu ve nerede çekildiği açıklanıyordu. Eğer birisi oturup da asrın değişimini bu fotoğraflara bakarak anlatacak olsa o asrın, kürekli sandallar, kızaklar, kar çizmeleri, tenis raketleri, okyanus tipi yatlar ve bahçe mobilyalarından ibaret olduğunu sanabilirdi. Penn ailesi, spor yaparken veya yaz güneşinde deniz manzarasına karşı otururlarken resim çektirmeye bayılıyordu herhalde. Isaac Penn’in The Sun çalışanları arasında veya sosyal merasimlerde çekilmiş epeyce fotoğrafı da vardı; bazı fotoğraflarda Beverly piyano çalıyordu, Jack kimya malzemeleri arasında deney yapıyordu veya Jayga, elleri belinde bir asalet pozu ile sobasının başında dikiliyordu ama fotoğrafların çoğunda bütün aile bir aradaydı. Karda, yaylalarda piknik yaparken, atla yarışırken, Ağustos sıcağında kürek çekerken veya gün batımında su kıyısında yürürken; hepsi de güneşten yanmış, sağlıklı ve dalgaların hafif şıpırtısını dinliyormuş gibi görüntülenmişlerdi.</p>

  <p class="block_11">Penn ailesinin tarihi, geçmişin bütün zindeliği ile kabarıp Hardesty’nin önünde ortaya serilirken, özellikle iki şey dikkatini çekti. Birçok değişiklik arasında, iki farklılık açıklanmamıştı. Kendisinin o günden geçmişe bakan perspektifi içinde, asrın büyük bir kısmını işgal etmelerine rağmen, Harry’nin çarçabuk (iki yıl içinde) bir çocuktan bir kumandana dönüşmüş olmasına; gölün bir donup bir çözülmesine; Willa’nın bir albümden öbürüne geçene kadar, sevimli küçük bir kızdan, zayıf ama buram buram cinsellik kokan zevküsefaya düşkün bir görüntüye geçmesine hiç şaşırmadı.</p>

  <p class="block_11">Kendi tanrısal bakış noktasından bakınca; resimlerde görünen ve kaybolan insanlara, pozlardaki, dekordaki veya modadaki değişikliklere pek aldırmadan, küçük tutarsızlıkları fark edebiliyordu; nihayetinde olaylarla dolu bir yüz yılın gölünde yüzüyordu. Fakat arşivi hazırlayan fevkalade güzel bir iş çıkardığı hâlde bazı yerlerde bocalamıştı ve Hardesty bunun nedenini merak ediyordu.</p>

  <p class="block_11">Dikkatini çeken tutarsızlıklardan biri, fotoğraflardaki Beverly’nin her zaman fotoğraftaki diğerlerinden daha güçlü bir ışık içinde görünmesiydi (bazı fotoğraflarda, arşivcinin bile dikkatini çekmemiş bir hale vardı etrafında). Ve aniden, Büyük Savaştan sonraki soğuk ve karlı dönemin hemen ardından, bir kişi daha eklenmişti fotoğraflara. Penn ailesinden birine benzemiyordu; bir hizmetliye de benzemiyordu yüksek sosyeteden birine de. Bir çalışanın inceliksiz ve sert mizacını yansıtıyordu ve fotoğrafa bakınca bile onun İrlandalı aksanıyla İngilizce konuştuğunu söylenebilirdi. Cüsseli ellerinin kalem veya piyano için yaratılmadığı besbelliydi. The Sun makinistlerinin ustası, Amagansett’teki çiftliklerinin kâhyası, Isaac Penn’in ticaret gemilerinden birinin kaptanı olabilirdi belki ama değildi; hep şık giyimliydi ve hep Beverly’nin yakınında duruyordu.</p>

  <p class="block_11">Resimlerden birinde, Beverly’ye öyle bir sevecenlikle sarılmıştı ki Hardesty on beş dakika boyunca gözlerini fotoğraftan alamadı.</p>

  <p class="block_11">Hardesty, Willa’nın gelişen kadınlığı gibi, bu adamın yansıttığı sevginin de albüm sayfalarını yaktığını hissetti. Adamı yönlendiren şey, salt sevgiden öte bir şeye benziyordu. Bu aşk olmalıydı. Sonra bir seri çok tuhaf resimle karşılaştı. Hüzünlü bir düğünün fotoğraflarıydı; güç bela ayakta durabilen Beverly, adamın kollarından destek alıyordu. Sonra göldeki adada çekilmiş bir seri fotoğraf vardı; karla kaplı buzların arasında güçlükle ayırt edilebilen, çıplak ve titrek fotoğraflar. Fotoğrafların hiçbirinde bu yabancı adamın adı geçmiyordu.</p>

  <p class="block_11">Fotoğrafların altındaki açıklamalarda, onun silüetinin altında hep bir soru işareti vardı. Kimdi bu adam? Kılı kırk yaran arşivci bilmiyordu ve kim olduğunu bilmediği için özür dilemişti. Son albüme bir not iliştirilmişti; Penn ailesinin hâlihazırda hayatta olan üyelerinin, bu fotoğraflı tarih hakkında konuşmayı, hatta koleksiyona bakmayı bile reddettikleri yazıyordu. Hardesty bu adamın yüzünü inceledi. Adamın yüzünü sevmişti.</p>

  <p class="block_11">Çok sevmişti hem de ve sadece birinin adı bilinen, aniden ortadan kayboluveren ve besbelli ki ilelebet unutulan bu çifti merak etti. Ancak aradığı şeyi az çok bulmuş sayılırdı. Fotoğrafların orasında burasında bir saman yığının tepesinde oturan veya atla çekilen bir kızağın arkalığına yerleşmiş Gamely ailesi de vardı; güçlü kuvvetli çiftçilere ve çocuklara bakılırsa, gölün yerel halkının Penn ailesini tanıdığı ve birlikte vakit geçirdikleri besbelliydi. Penn ailesi, Coheeries Gölü’nü terk etmiş, ilişkilerini koparmış ve haneden arşivlerinde donup kalmasına göz yummuş gibi görünse de, Virginia’nın da aynı şeyi yapmış olabileceğini düşünen Hardesty, bu aileyi aramaya karar verdi.</p>

  <p class="block_11">Hemen her açıdan çok büyük bir şehir olsa da sayısız eksiklikleri olan bir yerdi burası. Milyonlarca insan için sadece iki tane önemli gazete vardı. Evet, bu şehirde isterseniz, bir gün öncesinin, istediğiniz dil ve alfabesiyle yazılmış on-on iki sayfalık gazetesini satın alabilirdiniz; mercan yılanı sürüleri gibi elektronik spektrumun her yerinden yayın yapan istasyonlar da vardı; fakat nüfus ne yazık ki iki kutba ayrılmıştı: The Sun okuyanlar, The Ghost* okuyanlar.</p>

  <p class="block_11">______________________</p>

  <p class="block_11">* Çevirenin Notu: İngilizce “hayalet” anlamında.***</p>

  <p class="block_3"> </p>

  <p class="block_11">Bir Morning Ghost vardı bir de Evening Ghost (daha doğrusu: The New York Ghost Sabah baskısı ve The New York Ghost Akşam baskısı). Bir de The New York Morning Whale ve The New York Evening Sun vardı. Rekabetleri, karanlıkta ve şafakta, hem sabah hem de akşam baskılarıyla devam ediyordu. Şehrin yerlisi olan herkes, gece ve gündüzü, ışık ve karanlığı, zayıf ve şişmanı bilir gibi bu iki gazeteyi bilirdi. Ama Hardesty bilmiyordu. Boş bir sokağın köşesindeki, savrulan kar içinde deniz feneri gibi bir gazete bayiine geldiğinde, The Sun gazetesinin hâlâ Penn ailesinin mülkiyetinde olduğunu öğrenince, şaşırdı; Harry Penn -kumandana dönüveren çocuk- gazetenin editörü ve yayıncısıydı. Saat onda Printing House Meydanına gitti; o saatte gazetenin baskıya giriş koşuşturması içinde olacağını düşünüyordu.</p>

  <p class="block_11">Gerçekten de bir koşuşturmaca vardı; Hardesty’nin içeri girdiğini fark eden de olmadı, sorularına cevap veren de. İki saat kadar, bilmem kaç kat yukarıdaki cam çatıyı süpürüp geçen kar yağışını; yüzlerce gazetecinin, fotokopi çekenlerin, ulakların, dertli editörlerin, mürekkep lekeli matbaacıların, bir kapıdan girip öbür kapıdan çıkarak, açık merdivenlerden her biri avluya bakan katlar arasında aşağı yukarı koşa koşa etrafında dolaşmalarını seyrederek, The Sun binasının camlı iç avlusunda bekledi. Fakat sonra, gece yarısı geldiğinde - en alt katta, sanki bir şeyleri damgalıyorlarmış gibi değil de sisli bir denizin çalkantısında binayı ileriye götürmeye çalışan bir geminin motorları gibi gümbürdemeye başlayan - matbaa hariç her şey durdu. Hardesty, üçüncü kattaki editörler salonuna gitti ve karşısına çıkan ilk kişiyi durdurdu. Bu kişi aslında, şef editör Praeger de Pinto’dan başkası değildi.</p>

  <p class="block_11">“Affedersiniz,” dedi Hardesty. “Ben, Penn ailesinin bir zamanlar yazlık evlerinin bulunduğu Coheeries Gölü’nden gelen bir hanımı arıyorum. Onu burada aramam size çok aptalca gelebilir ama onu bulabileceğim başka hiçbir bilgi veya kişi adı yok elimde. Harry Penn’e onun nerede olduğunu bilip bilmediğini veya bulmak için ne önerebileceğini sormak istiyorum.”</p>

  <p class="block_11">“Virginia Gamely’yi mi arıyorsunuz?” diye sordu Praeger.</p>

  <p class="block_11">“Evet, tastamam onu arıyorum.”</p>

  <p class="block_11">“Burada çalışıyor.”</p>

  <p class="block_11">“Demek onu buldum.”</p>

  <p class="block_11">“Fakat şu anda burada değil. The Whale az önce baskıya girdi. O ise The Sun’da. Sabah altıda buraya gelir.”</p>

  <p class="block_11">“Benim adım Hardesty Marratta. Ben Polaris’teydim... Ona annesinden bir mektup getirdim.”</p>

  <p class="block_11">“Mektubu ben iletebilirim.”</p>

  <p class="block_11">“Annesi bana, mektubu kendi elimle teslim edeceğime yemin ettirdi.”</p>

  <p class="block_11">Praeger da kendisini tanıttı ve Hardesty’yi bir üst kattaki ofisine (oraya tavanı delip geçen döküm demirden, spiral bir merdivenle çıktılar), Coheeries Gölü’nde neler gördüğünü anlatmaya davet etti. Praeger, Virginia ilk defa değindiğinden beri bu gölle ilgileniyordu ama sonra Jessica Penn, bir daha göl hakkında konuşmamasını söyleyince onun dediğine uymuştu. Hardesty’nin tasvirlerini çok ilginç buldu; hem içerik olarak ilgilendi hem de Virginia gibi Hardesty’de de Allah vergisi bir lisan vardı. “Coheeries Gölü ile ilgili sır nedir bilmiyorum,” dedi Praeger, “hatta böyle bir gölün gerçekten var olup olmadığından bile emin değilim. Ama bir şekilde oraya yolu düşenler, benim çok hoşlandığım bir tarzda konuşmayı biliyor. Belki orada birkaç seminer düzenlerim (tabii oraya gitmemiz mümkünse) ya da üstüne bir bardak soğuk su içeriz.”</p>

  <p class="block_11">İkisi birlikte birkaç saat sohbet ettiler; on-on beş farklı konuya değindiler ve bakış açılarının birbirine çok yakın olduğunu keşfettiler.</p>

  <p class="block_11">Yorgun ve gevşemiş bir hâldeydiler; ikisi de kışın zorluklarına bayılıyorlardı; birbirlerinin kıvrak konuşma tarzlarını sevdiler; bir tek konu haricinde hemen her konuda gayet iyi anlaştılar. Şehrin mizacı üzerinde hemfikir olamadılar.</p>

  <p class="block_11">Hardesty, önemli gördüğü birçok açıdan şehrin kentsel deformasyonunu hoş görme yanlısı değildi; şehir sakinlerinin gereksiz kabalığı, kaskatı yerleşimi, mimarisi, inşası ve korunma şekli affedilemezdi.</p>

  <p class="block_11">Sanki şehre âşık olmak üzereymiş gibi ondan şefkatsiz ve orantısız bir şekilde nefret ediyordu. Çok güzel ve çekici olmalarına rağmen, boğuk sesli düdükler kar yığınlarını aşıp The Sun’ın pencerelerini zıngırdatınca huzursuzluk hissetti ve caddelere, sokaklara, dönemeçlere ve çatılara sinmiş sonsuz ufukları düşününce de son derece rahatsız oldu.</p>

  <p class="block_11">Praeger bunu daha önce de görmüştü. “Şimdi hakir gördüğün bu şeye yakında ebedî bir aşkla bağlanacaksın,” dedi.</p>

  <p class="block_11">“Sen öyle san,” dedi Hardesty. “Ben Avrupa’ya gidiyorum. Burada, herhangi bir şeye âşık olabilecek kadar uzun süre kalmayacağım.”</p>

  <p class="block_11">“Buranın anarşisi yakana yapışacak ve seni bırakmayacak.”</p>

  <p class="block_11">“Bu nasıl olabilir ki? En nefret ettiğim yönü de bu.”</p>

  <p class="block_11">“Bunun öylesine bir anarşi olmadığını bilmelisin. Kaldı ki öyle bile olsa, senin aradığın bütün olanakları da içinde barındırır. Ayrıca bilmelisin ki şehrin ayakta ve hayatta kalmasını sağlayan şey, bir dengelilik hâlinin olduğunu; bu da ayrıca, her kategoriden yozlaşma için yüksek ve karşıt güçlerin varlığını ima ediyor.”</p>

  <p class="block_11">“Ben o güçleri görmüyorum. Sen görüyor musun?”</p>

  <p class="block_11">“Sadece zaman zaman. Ama gördüğümde, dengenin muhafaza edildiğini de anlayabiliyorum. En zorlu cevher damarlarında altın bulunması gibi, mükemmel bir çağın izlerini görebiliyorum.”</p>

  <p class="block_11">“Peki, kabalık ve çirkinlik, dilediğin şeyi yakaladığında onun değerini bilemeyeceğin kadar seni yıpratmışsa ne olacak?”</p>

  <p class="block_11">“Canıma minnet. Ben risk almayı severim. Ne kadar çok uğraşırsam uğraşayım, sonuçta elde ettiğim, ne kadar benim çabamın uzağındaysa o kadar çok severim hem de. Bu şehrin planları, savaşın planlandığı masalarda çizildi. Hiçbir vaadi yok ama yine de emsalsiz ve taklidi imkânsız bir cömertliği var. Bir süre burada kalıp nasıl olduğunu gözlemelisin. Gemilerin düdüklerini dinle. Onları yaz kış demeden dinlediğinde, bir şarkıya ve bir mesaja dönüşürler. Ben onların, ‘Senin zamanın iyi bir zaman, ben ayrılmak zorundaysam da sen kalıyorsun. Altın çağa gözlerini açmak üzere olan bir şehirde olduğun için ne kadar şanslısın,’ dediğini duyuyorum her zaman.”</p>

  <p class="block_11">Birbirlerinden sıkıntılı bir şekilde ayrıldılar; çünkü Hardesty, Praeger’ın onun içindeki değişime ilişkin bir kehanette bulunmasına içerledi; Praeger da böyle bir kehanette bulunmak zorunda bırakılmasına içerledi. Praeger için Hardesty’nin ne düşündüğünün ne önemi vardı ki zaten? Fakat ertesi gün saat dörtte, The Sun baskıya girer girmez, onu Virginia ile tanıştırmaya söz verdi gene de.</p>

  <p class="block_11">Hardesty, Lenore Hotel’e kadar, kar fırtınası altında yedi kilometre yol yürüdü. Otel, şehrin göbeğinde yüksek bir kuleydi; yükseklerindeki camların içine dolan kar, bir savaktan dökülen beyaz sular gibi aşağıya düşüyordu. Caddeler, vahşi çayırlar gibi bomboştu ve o beyazlık içinde, Praeger’ın bahsettiği gibi şehrin, sıcak ve buzlu yerleri arasındaki dengelilik savaşı mükâfatını görüyor gibiydi.</p>

  <p class="block_11">Otelin gece nöbetçisi Hardesty’ye en üst katta bir oda verdi. Artık Virginia’yı bulduğuna göre bir-iki gün içinde New York’tan ayrılabilirdi.</p>

  <p class="block_11">Hardesty otelin astronomik fiyatını karşılayabileceğini düşündü, The Sun’dan sabah birde ayrılmıştı. Şimdi gecenin öyle ilerlemiş bir yerindeydi ki saatler çalışmayı bırakmış ve kar fırtınası zamanı da silip yok etmişti sanki.</p>

  <p class="block_11">Yüz yirminci kattaki odasına vardığında, pencereye gitti ve rüzgârın dolaştırdığı kar yumaklarının pencereden geri çekilip tekrar pencereye doğru hücuma geçmesine baktı. Burası sinir bozucu, sert, merhametsiz, çilesi ve cefası güçlü, ölüm saçan bir iklimi olan, kötü bir şehirdi. Nüfusu ve iklimi, en güçlüleri bile diz çöktürene kadar, bıkıp usanmadan ve acımasızca biçip doğrayan birer tırpandı; sayılarının çokluğuna rağmen zayıflar da caddelerde gözden kayboluyor, soğuk ve karanlık içinde ve arkalarında onları hatırlayacak hiç kimse olmadan ölüp gidiyorlardı. Yüz yirminci katta dikilirken, hiçbir şey göremiyordu - bunun şehrin imzası olduğunu düşündü.</p>

  <p class="block_11">Mamafih, banyoda bir sauna olduğunu görünce neşesi yerine geldi. Saunaya girip sedir kapısını kapatır kapatmaz, içeriye sıcaklık dolmaya ve gün ışımaya başladı. Kutup çiftliklerindeki uzun yürüyüşünün ardından şimdi kendini susuz bir çölde bulmuş olmaktan hoşnuttu; ancak dışarıda öyle üşümüştü ki terlemeye başlaması için kırk beş dakikanın geçmesi gerekti.</p>

  <p class="block_11">Ertesi gün mektubu Virginia Gamely’ye teslim edecekti ve eğer şansı yaver giderse buzu kırıp limandan çıkabilecek bir gemiye binmiş olacaktı. Ve o geminin düdüğü onun aleyhine değil lehine çalacaktı. Fakat kesinlikle Praeger’ın aleyhine çalıyorlarmış gibi de değillerdi; Praeger onların kilise orgu gibi olduğunu düşünüyordu; esas duruş komutu veriyor ve insanın bedenini sazlıkların salınması gibi ürperten duyguları çağırıyorlardı. Hardesty, derinden gelen gemi düdüğünün sesini, saat üçte veya dörtte veya beşte veya saat sabahın kaçıysa o saatte, yüz yirminci kattaki çölden bile duydu.</p>

  <p class="block_11">Gemi düdükleri neden bu saatte çığlık atabiliyorlardı acaba? Bu saatte limandan ayrılıp fırtınanın dişlerine atılan gemi oluyor muydu? Ve onların sesini kim duyuyordu acaba?</p>

  <p class="block_11">Şehirde, herkesin uyuyor olması gereken bir saatte bile durmayan bir faaliyet hâli vardı ve Hardesty onun, kendince bir canı olduğunu düşündü; gerçekten de derinlerde bir yerlerde, usul usul ve bir düzen dâhilinde işleyen bir şey olmalıydı.</p>

  <p class="block_11">Bayılmanın eşiğine gelmiş bir hâlde saunadan çıktı ve pencereye gitti. Fırtınanın öfkesi hâlâ geçmemişti ama içine baktığında, bir parıltı fark etti. Dümdüz ilerdeydi; havada olmalıydı ve rüzgâr çıldırıp içinde bulunduğu çelik kayalığı sallarken, sanki o güçlenerek büyüyor gibiydi.</p>

  <p class="block_11">Sonra, sanki kar sismiş, otel binası da gemiymiş de onu karşılıyormuş gibi bir boşluk açıldı; görüntüye ışıklı bir kule girdi; dışarıdaki hayhuy içinde, yerden bağımsızmış gibi havada asılı kaldı.</p>

  <p class="block_11">Eski bir gökdelenin mavi-beyaz-gümüşi renklerle parıldayan tepe ışığıydı. Kar, yarı saydam bir perde gibi zaman zaman ışığı yutsa da bir hale gibi ışık yaymaya devam etti. Şafak sökerken, kar fırtınası her yeri grileştirdi; dünya bulutlara büründü ve kule kayboldu.</p>

  <p class="block_11">*</p>

  <p class="block_11">Sabah olduğunda, hava cam gibi berraktı. Hardesty pencereye gitti ve mavi rengi bir koyun sürüsü gibi önüne katarak Kanada’dan esen rüzgârı dilimleyen yüksek gökdelen ormanını inceledi. Uzaklardaki köprülerin üstünde, şehre gelen ve şehirden çıkan arabaların camlarından sabah güneşinde yansıyan ışıklar akıyordu. Ve fırtınada düdüğünü duyduğu gemilerin, bir zamanların şehirleri büyüklüğündeki kız kardeşleri, dalgalarla buruşmuş limanı keten üstündeki sıcak ütü gibi düzleyerek, uysal uysal geçiyorlardı.</p>

  <p class="block_11">Caddelerde, insanlar kuklalar gibi zıplıyor ve kendilerini bile şaşırtan bir hızla akıyorlardı. O cam gibi buzlu günlerde, dolunay karanlığın basmasını bekleyemeyip gökyüzündeki güneşin etrafında dönüverdiğinde, yaptıkları işle dans ediyorlardı; manejdeki yarış atları gibiydiler; büyük bir şey keşfetmiş insanlar gibi davranıyorlar; ‘diğer şehirler gece yatağa girerken ve sabah kalkarken, New York’un ölüp dirildiği’ söylemini ispat etmek için, ince uzun Manhattan Adasının kınından çekilmiş bir kılıç gibi titremesini ve çınlamasını sağlamaya çalışıyorlardı.</p>

  <p class="block_11">Bütün bu delilerin arasından geçip Printing House Meydanı’na varmak, Hardesty’nin hemen hemen bütün gününü aldı. Bu kalabalık ne ona ne de başka birine santim müsaade etmiyordu.</p>

  <p class="block_11">Trafik hatları kırmızı ışıklarda şişti. Fırın kamyonları ana caddelerde yüz elliyle giderek, bisiklet sürücüleri ve yayalara suikast girişiminde bulundular. Yarım metre kalınlığındaki elbiseleri ve yünlü tayyareci bereleri içindeki Balkan gevreği satıcıları, bir köşenin hâkimiyetini ele geçirmek için, üzerinde ateş yanan arabalarıyla birbirlerine hücum edip, bufalo gibi toslaştılar. Borsacılar, üç parçalı takım elbiseleri ve sırtlarına asılmış bond çantalarıyla, maraton kayakları üstünde ölüm kalım yarışı yapar gibi, Riverside Yolu’ndan Wall Street’e doğru yarıştılar. Kalabalık caddelerden birinde, beş kilometre boyunca caddenin iki yanındaki her ticari binanın ikinci katı, karate salonuydu.</p>

  <p class="block_11">Hardesty bunları ancak öğle yemeği saatinde aşabildi ve o süre içinde, Rus dansçılar gibi kolları açılmış, bacakları yerden kesilmiş, havada uçan bedenlerden, yüzlerce savaş çığlığı duydu. Her köşede yanan ateşler, her sokakta ölümüne tartışmalar, hırsızlıklar vardı; şeytani mangalar binalara hücum ederken, tek kablonun ucunda gökyüzüne yükselen işçiler, binalarını inşa etmeye devam ettiler.</p>

  <p class="block_11">Hardesty, şehir merkezine varmak ile orada olmanın aynı derecede zor olduğunu anladı. Şehir, ateşlerine yakacak istiyordu; alev ve yer çekiminden oluşan uzun diller hâlinde sağa sola savruluyor, yakaladığı insanları kapıyor, onları ölçüp biçiyor, biraz onlarla dans edip onlara bir elbise satıyor, sonra da onları yalayıp yutuyordu.</p>

  <p class="block_11">The Sun ofislerinin, karşı taraftaki The Ghost ofislerine baktığı Printing House Meydanına vardığında, vakit geç olmuş, hava kararmıştı.</p>

  <p class="block_11">The Ghost’un devasa karargâhının üstünde, başarısını ve popülaritesini ilan eden elektrikli reklam panoları vardı; buna mukabil, neoklasik mimari şaheseri The Sun binası, zarafetle içeriden parlıyordu. Hardesty hızla Praeger de Pinto’nun ofisine yöneldi. Zaten hızla çarpmakta olan kalbi, Praeger de Pinto ile Virginia’yı deri bir koltukta oturmaktan dolayı pek rahatmışlar gibi bir havada yan yana bulunca, daha hızlı çarpması için kırbaç yemiş gibi oldu.</p>

  <p class="block_11">Yoğun bir kıskançlık bedenine füze gibi çarptı. Fiziksel bir acı hissetti. Asla hakkaniyete nail olamamış ve asla olamayacak olan bu şehrin kahrolmasını diledi. Virginia’nın gözlerini görür görmez bu kadının kendi kadını olduğunu biliyordu ve bunun zamanlamasına da lanet okudu. Praeger ve o böyle oturduklarına göre... Fakat sonra tekrar düşündü; belki de kendisi öyle görüyordu; Praeger onu selamlamak için ayağa kalktığında, koltukta Virginia ile aralarındaki mesafe en az otuz santim vardı. Elli santim olduğunu düşündü sonra, ümidi biraz artarken; belki de altmış santimdi.</p>

  <p class="block_11">Hardesty, kendi değerinin farkında olmayan, uzun siyah saçlı, son derece zeki bakışlı bu güzel kadını, çok yakında karısı yapmaya karar vermişti bile - “Hayatında Praeger olsa da olmasa da,” diye düşünürken, “Onu çeçe sineği gibi ezerim,” dedi, yüksek sesle ve farkında dahi olmadan.</p>

  <p class="block_11">“Kimi?” diye sordu Praeger. Virginia da merak etmişti ve o da abayı yakmıştı bile.</p>

  <p class="block_11">“Craig Binky,” deyiverdi, hazırcevaplıkla.</p>

  <p class="block_11">“Oo,” dedi Praeger. “Aslında biz de bunu yapmak isteriz ama seni bu kadar çabuk o noktaya getiren nedir?”</p>

  <p class="block_11">“Bu günkü The Ghost’u gördüm. İnsanı çileden çıkarır.”</p>

  <p class="block_11">Virginia gülümsedi. Hardesty’nin kendisine bakışından, sesinin hafifçe titremesinden, mutsuzluğundan, onun da kendisine âşık olduğunu anlamıştı. Bu, bir çeşit karakter zayıflığının göstergesiydi, evet, ancak Virginia’nın görmezden gelebileceği bir bağlanma değildi. Aşağıya kaymakta olduğunu düşündüğü dik bayırda tutunmaya devam etmeye çalışsa da birkaç dakika sonra vazgeçmişti bile. Gene de acelecilik etmek istemiyordu - düşünmesi gereken bir çocuğu vardı ve daha önce de bir kere acelecilik etmişti.</p>

  <p class="block_11">Daima Jessica Penn’e âşık yaşamış ve bundan sonra da ebediyen öyle yaşayacak olan Praeger de Pinto, usulca bu tuhaf konuşmanın, normal dışı denebilecek nefes alıp vermelerin dışına çekildi ve iki gazetenin vardiyaları değişip, Printing House Meydanı, karda yürümeye başlayan gazeteciler ve gazete çalışanları kalabalığına boğulurken, Hardesty ile Virginia’nın birbirlerini keşfetmelerini seyretti.</p>

  <p class="block_11">Hardesty, Mrs. Gamely’nin mektubunu teslim etmeden önce, Polaris’i ve nasıl Coheeries Gölü’ne gittiklerini anlattı. Bunları anlatırken, Virginia’nın oraları ne kadar çok sevdiğini hissetti. Mevsimin kış olmasından memnuniyet duydu; aşk ve tutku soğukta ışıldardı.</p>

  <p class="block_11">Belki Virginia’nın arkasındaki kara camın ve The Ghost’un ışıklarıyla başı dönen karlı meydanın etkisi olmasa, bütün niyetini borazan çalar gibi haykıran bir tarza konuşmazdı Virginia ile. Anlatılanlara çok değer verdiği için malumu anlayamayan Virginia haricinde herkes, bunun farkındaydı.</p>

  <p class="block_11">Bir süre sonra etraflarına bakındıklarında, Praeger’ın gitmiş olduğunu gördüler.</p>

  <p class="block_11">“Ne zamandan beri odada değil acaba?” dedi Virginia, gülümseyerek.</p>

  <p class="block_11">“Bilmiyorum,” dedi Hardesty. “Hadi yemeğe gidelim.”</p>

  <p class="block_11">“Benim doyurmam gereken bir bebeğim var,” dedi Virginia.</p>

  <p class="block_11">“Mrs. Solemnis saat altıda çıkmak ister.”</p>

  <p class="block_11">Hardesty’nin bütün özgüveni, yükseldiğinden çok daha hızlı çöktü. Tekrar bir fiziksel acı hissetti.</p>

  <p class="block_11">Sonra Virginia ona baktı. “Ben evli değilim,” dedi.</p>

  <p class="block_11">Praeger’ı bulamadılar. Binadan çıkarlarken, Virginia’nın yanından geçen iş arkadaşları, Hardesty’nin bakışlarındaki istikrarsız zaferi ve Virginia’nın yüzündeki şeytani ve nurani pembeliği fark ettiler ve bilgiç bilgiç gülümsediler; Virginia keyifle bakışlarını arkadaşlarından kaçırdı.</p>

  <p class="block_11">Hardesty, koyun derisi ceketinden vazgeçip kömür grisi yün bir palto almış ve parasının epey bir kısmını ona harcamıştı.</p>

  <p class="block_11">Virginia’ya bunu anlattı ve palto kadar uzun olmasa bile koyun derisi ceketin ne kadar sıcak tutuğundan bahsetti. “Ah hayır,” dedi Virginia. “Paltona bayıldım. Ortalıkta koyun kırpması bir ceketle gezinmeni istemezdim. En azından şehirde olmaz; taşra kıyafetlerini şehirde giymek, şehir kıyafetlerini taşrada giymek kadar aptalca.”</p>

  <p class="block_11">Öfkeli kuzey rüzgârı içinde yürüdüler ve bir nehirde yüzüyorlarmış gibi, rüzgârın yüzlerini yalayıp geçmesine izin verdiler. Sıkış tepiş caddelerde karşıdan karşıya geçerken bile ve çok istemesine rağmen, Hardesty onun koluna girmeye cesaret edemedi. Virginia paltosunu çok beğendiğini söylemişti ve onu evine yemeğe götürüyordu. Şimdilik bu kadarı onun için yeter de artardı bile.</p>

  <p class="block_11">Çin ve İtalyan pazarları sırt sırtaydı. Hardesty ve Virginia, çok dönümlük pazar yerinin tezgâhları arasında sanki baharda gezintiye çıkmışlar gibi sıra sıra dolaştılar. Soğukta istiflenmiş sebze ve meyveler onlara bahçeleri hatırlattı ve şok içinde ağzı açık kalmış balıkları, sudan fırlayan alabalıklara benzettiler. “Bazen The Ghost’a azap çektiriyorum,” dedi Virginia, “onların yazılarını takip edip daha iyisini yazıyorum. Bu onları çıldırtıyor. Bu yaz Çin ve İtalyan pazarlarıyla ilgili bir yazı yayınladılar ve her zamanki gibi yiyeceklerden bahsettiler. The Ghost’un algısına göre, bir şeyi ağzına atamıyorsan o şey anlaşılmaz oluyor”</p>

  <p class="block_11">“Biliyorum,” dedi Hardesty. “Bugünkü Ghost’ta o sayfayı görünce çok şaşırdım. İki sütunluk manşet atıp enginar pişirmenin yeni bir yöntemini anlatmışlar.”</p>

  <p class="block_11">“Elbette. İlk sayfada bunu her zaman yapıyorlar - birinin suflesi kabarmazsa kara manşetler, yeni bir tür sos için büyük manşetler... Üç gün sonra ben de bir makale yazdım ve hiçbir yerinde yiyecekten bahsetmedim. Sanırım yine de onlarınkinden çok daha iyi bir market tasviri oldu; çünkü bir marketin en önemsiz şeyi yiyecek maddesidir.”</p>

  <p class="block_11">“Önemli olan nedir?” diye sordu Hardesty, cevabı bildiği hâlde.</p>

  <p class="block_11">“Alış, veriş, yüzler, renkler, ışık, bunların içinde üreyen hikâyeler, pazarın canlılığı. Soğukta parlayan ve bu kadar yukarıya asılmış böyle berrak ışıkları başka nerede bulabilirsin?” diye sordu, tezgâhların üzerine dizilmiş elektrik lambalarını işaret ederek.</p>

  <p class="block_11">“Harry Penn’e, Craig Binky’den bir telgraf geldi. ‘Yiyeceğe değinmeden bir pazarı nasıl anlatabilirsin ki?’ diyordu. Düşünebiliyor musun, aynı meydandaki iki bina arasında birbirlerine telgraf gönderiyorlar. Harry Penn de ona bir telgraf gönderdi. ‘Yemek, canlılığı katleder,’ yazdı. Ben yemeyi severim. Aslında şu anda çok acıktım. Fakat kuzu pirzolası, Roma İmparatorluğu ile mukayese edilmez.”</p>

  <p class="block_11">Biftek ve altı-yedi çeşit sebze aldılar ve yine incili ışıkların arasından, nefeslerinin soğukta bulutlanmasını seyrederek geri döndüler.</p>

  <p class="block_11">“Evim şu tarafta,” dedi Virginia. “Ama Five Points’ten geçmek istemem, orası çok tehlikeli. Hudson boyunca yukarı yürüyelim ve Five Points’i dolanalım.”</p>

  <p class="block_11">“Yolumuzu üç kat uzatırız,” dedi Hardesty. “Five Points’ten neden geçmiyoruz? Ben bugün oradan geçtim. Hiçbir şey olmadı.”</p>

  <p class="block_11">“Şansın varmış. Ayrıca hava karardı.”</p>

  <p class="block_11">“Merak etme,” dedi Hardesty. “Hırsızlar akşamları uyurlar.”</p>

  <p class="block_11">Five Points, tüneklerinde tüneyen ve caddelerinde gezinen her ırktan ve etnik gruptan haydut görmüştü. Davranışlar ve suçun modası, zaman, lisanlar ve çılgınlıklar içinde değişmişti. Temel olarak hırsızlar ve haydutlar aynıydı; silahları bıçak, sopa ve tabancaydı. Hardesty bir bakıma haklıydı. Akşamın erken saatlerinde dinlenirlerdi ve karanlık bastıktan birkaç saat sonra da canlanırlardı.</p>

  <p class="block_11">Caddeler bomboştu ve kış, bütün sevimliliğini Five Points sınırlarında terk etmişti - çıkışı olmayan bir mağara gibiydi burası.</p>

  <p class="block_11">Hardesty ve Virginia, karanlık pencerelerden izlendikleri hissine kapıldılar. Duydukları tek şey, uzaktan gelen bir zil sesi ile ona, masum sesinin burada gücü olmadığını ve yozlaşabileceğini hatırlatır gibi, dökük bir apartmandan gelen iğrenç bir kahkahaydı.</p>

  <p class="block_11">Yarı yola geldiklerinde, daha önce görmedikleri şeyleri görmeye başladılar. Kuytu karanlıklarda, tuhaf silüetler, acı çeken bedenler, merhamet veya kurtuluş dilenerek uzanan eller vardı. Her adımda onlara bakan gözlerin sayısı arttı ve sesleri keskinleşti.</p>

  <p class="block_11">“Bunu açıklayamam,” dedi Hardesty, “fakat bu bomboş caddeler dopdolu.” Virginia’yı kolundan tuttu ve bölgenin kıyısındaki bir yangına doğru yürüdüler. Bir yangın olduğunda ortalıkta polis ve itfaiyeciler, hatta basın mensupları olurdu. Yangının ışığının da Five Points’ten çıkana kadar yollarını aydınlatması gerekirdi.</p>

  <p class="block_11">Bir sıra harap apartman, turuncu bir girdap tarafından yutulmuştu.</p>

  <p class="block_11">Kabara kabara yükselen kara duman, ateşin ışığını aşağı yansıtıyor, kıvılcımları boğuyordu. Gözün görebildiği bütün çevrede, gözleri yangın ateşiyle şenlenmiş bir kalabalık vardı. Bir uğultuyla birlikte çocuklar kömürlerin üstüne düştü ve seyirciler, yanan binaların üstünde çatıdan çatıya ilerleyen bir kavgayı dikkatle seyrettiler. Kavga edenler çarpışmalarına öyle dalmışlardı ki yangını umursamıyorlardı; yangın onları, fenerle aydınlatılmış bir sahnedeki döküm demirden silüetlere dönüştürüyor ve mağlup olup düşenleri yutuyordu. Virginia sarsıldı; Hardesty, Five Points’ten geçmekte ısrar ettiği için pişman oldu. “Bilmiyordum,” dedi, helak olan çocukları Seyretmiş olmanın uyuşukluğu içinde; hiç ses çıkarmadan düşüp, gayet düzenli bir şekilde gözden kaybolmuşlardı. “Gündüzün gördüğüm hâlinden tamamıyla farklı. Ben bilmiyordum.”</p>

  <p class="block_11">Kadın ve erkekler, güneş ışığını yakalamaya koşan kertenkeleler gibi koşarak caddelerden gelmeye başladılar. Kaldırımlar insan kaynıyordu ve seyyar satıcılar görünmeye başladı. İtfaiye yoktu, ambulans yoktu, yangın söndürme araçları yoktu, titreşen turuncu ışığı süzecek ışıklar yoktu; ateş öfkeyle parladı, binalar ufalandı, insanlar öldü.</p>

  <p class="block_11">Kalabalığın arasından, fena sakatlanmış ve şekli kaçmış, çöp arabası çeken bir yük beygiri çıktı. Arabacı, dizginlerini çekti ve kalabalığı dolanmak istedi. Ancak çok geçmeden kalabalığın arasına gömüldüler ve adım adım ilerlemeye başladılar.</p>

  <p class="block_11">“Şu hayvana bak,” dedi Hardesty, acısın mı iğrensin mi bilemeden.</p>

  <p class="block_9"><span class="text_1">“Gördüğüm en büyük yük beygiri ve safkan bir at kadar soylu.</span> <span class="text_1">Başından neler geçmiş olduğunu bir düşün.”</span></p>

  <p class="block_11">Bir çocuk çetesi ince sopalarla atın yüzüne, sahibi de ağır bir kırbaçla sırtına vururken, at başını eğdi ve bereli gözlerini yumdu.</p>

  <p class="block_11">Böğründe ve iki omzunun arasında derin yara izleri görünüyordu.</p>

  <p class="block_11">Derisindeki eskiden kalma oyuntu benzeri yara izlerine daha sonra yanık ve yaralar eklenmişti; ilkel ve kaba saba bağlanmış bir koşum takımı vardı; kuyruğu ve yelesi anız tarlası gibi kısa kesilmişti; sağlam bir tek kulağı vardı - diğerinden parçalar koparılmıştı.</p>

  <p class="block_11">Çektiği araba ağırdı. Ancak çaresiz bir hastalığın pençesinde ıstırap çeken bir adama benzeyen, her yeri yara bere içindeki at, arabayı kolaylıkla çekiyordu. Canı yanmasına rağmen, güçlüydü; bütün iri yarı cüssesine rağmen, zarifti. Çocukların işkencesine rağmen efendisinin arzusunu yerine getirmek için hareket ettiğinde, üzerilerine titrenerek yetiştirilmiş yarış atlarının kasları gibi sıkı ama onlarınkinden çok daha muntazam ve güçlü kasları belirginleşiyordu.</p>

  <p class="block_11">Atı ve arabası kalabalığın dışına çıkıca, sürücü kırbacını atın başında şaklattı ve onu eşkin adım gidecek doğal güçlerini kullanmaya sürdü. At bunu, bağlı olduğu deri ve ahşap akşamı sündürerek, etini kesen ve yaralarına sürtünen koşumlarına aldırmadan, sanki büyük bir çayırda serbestçe koşuyormuş gibi ve insanı şaşırtacak kadar büyük bir zarafetle yapıyordu. Hayvanda ifade bulan kavisler, yükünden etkilenmiyordu; mükemmelen yuvarlak, dolgun ve coşkundu hepsi. At, başını kaldırdı ve hareket etmek, cennettin boyutlarından biriymiş gibi karanlığa daldı.</p>

  <p class="block_11">Kış, daha mevsimin başlarında ve havanın açık olduğu günlerde, yıldızları daha çılgınca parlamaya ve onları, havaya uzanan çıplak ağaç dalları üzerine gümüş ışıklarını dökmeye teşvik eden, şehirde ve taşrada engel tanımadan çalışan bir temizlik ve saflaştırma motoru gibiydi. Hayvanları ve insanları önüne katıp, koşmaya âşık olacakları bir ana kadar sürükleyen ve ruhlarını ova ova temizleyen, çılgın ve şahane bir şeydi. Chrystie Caddesi’nde buzla kapladığı ve bir dizi minik çan çalıyormuş gibi sesler çıkarana kadar ileri geri salladığı çınar dallarına bakınca, kuzeydeki ormanlara ne yaptığının tasviri hemen hemen imkânsızdı.</p>

  <p class="block_11">Hardesty ve Virginia, Mulberry Caddesi’ndeki apartmana ulaştıklarında, gaddar bir soğuk vardı; loş ışıklı merdivenlerden çıkarlarken, dışarıda Virginia’nın atkısını uçuran ve yüzlerini kırbaçlayarak esen rüzgâr, kıpkırmızı olmuş yüzlerinde iğneler batıyormuş gibi bir his ile kendini hâlâ hatırlatıyordu. Şimdi apartmanın sıcak koridorlarındaydılar; merdivenleri çıkarken, binanın içinde, gezegenlerin yörüngesi olmaya daha elverişli döngülerle yükseldiler.</p>

  <p class="block_11">Yunan bir sünger avcısının dul karısı olan Mrs. Solemnis’in her dem şüpheci gözü, kapı dürbününden baktı ve radar ekosu gibi bir konuşma başladı. “Kim o?” dedi Mrs. Solemnis.</p>

  <p class="block_11">“Benim,” dedi Virginia.</p>

  <p class="block_11">“Sen kimsin?”</p>

  <p class="block_11">“Virginia.”</p>

  <p class="block_11">“Virginia ne?”</p>

  <p class="block_11">“Virginia Gamely. Allah aşkına Mrs. Solemnis. Ben burada oturuyorum ve senin işvereninim.”</p>

  <p class="block_11">“Ah, sensin,” dedi Mrs. Solemnis; kapıyı açtı, Martin’i Hardesty’nin kollarına atarken, “Tut şunu,” dedi.</p>

  <p class="block_11">Henüz dünya yüzünde bir yıldan daha fazla bir süre geçirmemiş olmasına rağmen Martin, minik yumuk ellerinden, göğüssüz bir denizkızı gibi görünmesine neden olan uzun mavi kuyruğunun (Coheeries usulü, bebek büyüyene kadar üzerinde kalacak bir bebek giysisi) ucuna kadar, harika bir bebekti. Hardesty’nin paltosunun soğuk kumaşına yanağını dikkatle dayadı ve noksansız bir güvenle gözlerini kapadı. Hardesty kollarındaki hafif ağırlığın nefesini ve ara sıra seğiren el ve ayaklarını hissetti. Martin’in uyku akan yumuşacık yüzüne baktı; bebeği öptü. “Tamam,” dedi, bebeği kucağında hafif hafif sallarken, “tatlı bebek.”</p>

  <p class="block_11">Martin’i rahatsız etmemek için, Hardesty paltosunu çıkarmadı; Virginia’nın evdeki dağınıklığı toplaya toplaya evin içinde dolanmasını seyretti. Virginia çok tertipliydi ama Mrs. Solemnis öyle değildi. Virginia, çeşitli odalara kayar gibi girip çıktı, eşyaları yerlerine yerleştirdi, simetrilerini düzeltti. Kömür grisi takım elbisesi ve fırfırlı bluzuyla, başka bir asra ait ve portredekinin, loş ışıktan bakarak bu günü seyrettiği türden bir tabloya benziyordu. Bu tablonun sergilediği ağırbaşlı ciddiyete rağmen, Hardesty gülmesini zapt edemedi; çünkü Virginia, oraya buraya gidip gelirken durup ona ve bebeğe bakıyor; bu kadar tertipli olmaktan utanmış gibi gülümsüyordu ve bunları yaptığında, atış poligonlarındaki, vurulmak için poz verip sonra kayan mekanik ayılara benziyordu. Virginia üstünü değiştireceğini söyleyerek, mekanik adımlarla yatak odasına giderken ve odasının kapısını kaparken, bu ayıcık efekti daha da abartılı bir hâl almıştı. Hardesty’yi eve getirmenin akıllıca olup olmadığını düşünüyordu (bir delinin Martin’i havalara attığına dair hayaller görmüştü ve belki de Coheeries elbisesi nedeniyle Martin futbol topu gibi görünmüştü), birkaç kere kafasını uzatıp kapıdan dışarıya göz attı.</p>

  <p class="block_11">“Geceleri de bir atış poligonunda mı çalışıyorsun?” diye sordu Hardesty.</p>

  <p class="block_11">“Hayır,” dedi Virginia, tekrar kömür grisi elbisesiyle ortaya çıkarak.</p>

  <p class="block_11">“Craig Binky ile yapacağım görüşmeye hazırlanıyorum. Uzun süre dikkatini toplayabilme konusunda çok kötü bir şöhreti var. Onunla konuşurken irkilten hareketler ve acayip mimikler yapmak zorundasın. Aksi takdirde söylediklerini anlamaz.”</p>

  <p class="block_11">“Kim söyledi bunu sana?”</p>

  <p class="block_11">“Harry Penn. Binky’nin iltifat duymaya dayanamadığını biliyor; arada sırada bazı sırlarını öğrenmek için The Ghost’a bir muhabir gönderir. Binky ile röportaj sırası yarın bende. Böylece The Ghost’ta neler olup bittiğini ve gelecek için planlarını tamı tamına öğreniyoruz. Biz ise onların gözünde gizemimizi koruyoruz. Çok fazla saklımız gizlimiz yok ve The Sun ile The Whale bir midyenin iki yarısı gibidir. Dışarıya bir şey sızmaz, çünkü herkes görevini bilir ve herkesin bir hissesi vardır. Bildiğim tek dedikoducu, hanımlara özel sayfayı hazırlayan bölümden biri olsa gerek. Geçen hafta annemin saksafon turtasının tarifini yayınladık. The Ghost da aynı tarifi aynı gün yayınladı. Bütün dünyada sadece ve sadece bir tek saksafon turtası tarifi var (şeftali, kuru üzüm, yaban mersini, rom ve naneyle yapılıyor); sanırım The Ghost casusları takma bıyıkları ve sakallarıyla, ayak parmaklarının ucunda binalarımızın içinde gezip, dizgi odalarımızdan bir şeyler çalıyorlar.”</p>

  <p class="block_11">Virginia bebeği kucağına aldı. Hardesty paltosunu bir sandalyenin üstüne attı ve Virginia’nın yanında ayakta durdu; hep birlikte, kasaba meydanlarında İsa’nın doğumunu simgeleyen heykeller gibi görünüyorlardı. Hardesty’nin sırtında da on dokuzuncu yüzyıl portrelerindekine benzeyen bir elbise vardı - üzerine biraz bol gelmişti ve Hardesty’yi sanki az önce bir at arabasından inmiş gibi gösteriyordu.</p>

  <p class="block_11">“Martin’in babasından tamamen boşandın mı?”</p>

  <p class="block_11">“Evet,” dedi Virginia, hiçbir burukluk ya da pişmanlık ifade etmeden.</p>

  <p class="block_11">“Coheeries Gölü’ne geri dönmeyi düşünüyor musun?”</p>

  <p class="block_11">“Elbette düşünüyorum. Orası benim vatanım.”</p>

  <p class="block_11">“Yakında mı?”</p>

  <p class="block_11">“Bu kışlar bittiğinde. Belki de bin yıl devrilirken. Sanırım yeni bin yıl ile birlikte birçok şey değişecek; dünyada değişiklik olmasa bile bende olacak. Bugüne kadar gördüğüm her şeyden çok daha İyi şeyler göreceğimi umuyorum.”</p>

  <p class="block_11">Hardesty, dimdik oturan bir insanın vücuduyla yapacağı hareketleri duyularıyla yaptı. “Ne demek istiyorsun?” diye sordu.</p>

  <p class="block_11">Virginia soruyu duymazdan gelerek savuşturdu; çünkü verebileceği tek cevap inanç ve önseziyle ilgiliydi; ona anlatmak istiyordu; ona sarılmak ve onun da kendisine sarılmasını istiyordu ama Hardesty’ye külfet yüklemek veya onu elinden kaçırmak istemiyordu.</p>

  <p class="block_11">Hardesty pencereye gitti. Taştan örülmüş kemerli pencereli, kayrak çatılı, pişmiş çamur rengi binaların arasındaki bir kilometrelik koridora dizilmiş avlular ile yoksulların bahçelerinden yükselen ve yazın yeşeren ağaçların ötesinde, Williamsburg Köprüsü’nün savaş gemilerinin grisine benzer bir renkle yükselen kuleleri, mavi pırlantalar gibi parıldayan ışıklarla aydınlatılmıştı.</p>

  <p class="block_11">“Görebildiğin binaların hiç biri,” dedi Virginia bebeği kucağında sallarken, “bin dokuz yüz on beşten sonra inşa edilmemiş. Burası bir koruluk kadar sakin; yaz gelince bu ağaçlara yüzlerce kuş yuva yapıyor ve sabahları hep bir ağızdan şarkı söylüyorlar. Birinin kümesinde horozu var; güneş doğup Fundy körfezi dalgaları gibi bahçelere dolunca, horoz ötüyor. Bana hep, ‘Bin dokuz yüz! Bin dokuz yüz! Bin dokuz yüz!’ diyerek ötüyormuş gibi geliyor.”</p>

  <p class="block_11">“Birkaç yıl sonra ‘İki bin! İki bin! İki bin!’ diye öteceğini mi düşünüyorsun?”</p>

  <p class="block_11">“Sanırım, Mr. Marratta,” dedi Virginia incinmiş gibi, “birkaç yıl sonra sadece horoz değil, bütün herkes iki bin diyecek.”</p>

  <p class="block_11">“Çift sayı olduğu için mi?” dedi Hardesty, ona doğru yaklaşırken.</p>

  <p class="block_11">“Hayır,” dedi Virginia, titreyerek; çünkü onun yaklaşmasını istiyor ve korkuyordu. “Çift sayı olduğu için değil.”</p>

  <p class="block_11">“Bu olağandışı kışlar mı bitecek?”</p>

  <p class="block_11">“Evet, bu olağandışı kışlar bitecek.”</p>

  <p class="block_11">“Ve şehir değişecek mi?”</p>

  <p class="block_11">“Evet, şehir değişecek.”</p>

  <p class="block_11">“Değişmezse ne olacak?”</p>

  <p class="block_11">“Değişecek.”</p>

  <p class="block_11">“Neden?”</p>

  <p class="block_11">“Hiçbir şey olmasa bile beklentiler içinde bocalamaktan kurtuluş, her şeyi değiştirecek. Bu kadarını biliyorum.”</p>

  <p class="block_11">“Nereden biliyorsun?” diye sordu Hardesty.</p>

  <p class="block_11">“Benim deli olduğumu düşüneceksin,” dedi Virginia, incinmiş gibi başını çevirerek.</p>

  <p class="block_11">“Hayır, senin deli olduğunu düşünmeyeceğim.”</p>

  <p class="block_11">“Biliyorum,” dedi Virginia, “çünkü bu kışlar hiç sebepsiz yaşanmadı. Bunlar toprağın sürülmesiydi. Rüzgâr ve yıldızlar toprağı tırmıkladı ve şehri silkeledi. Bunu her şeyde görüyorum ve hissediyorum. Hayvanlar onun geldiğini biliyor. Limandaki gemiler onun geldiğini bilerek koşuşturuyor. Belki de ölümcül bir şekilde yanılıyorum ama inanıyorum ki her hareketin bir anlamı var ve bizim zamanımızda, bütün bu bitmez tükenmez gök gürültüleri sebepsiz yere değil.”</p>

  <p class="block_11">“Buna ben de inanıyorum,” dedi Hardesty, onun ellerini tutarak. Ve böylece, o kışın bir gecesinde ve yükseleceğinden şüphe olmayan o şehirde, bir kamçı vuruşu kadar hızlı bir evlilik gerçekleşti.</p>

  <p class="block_3"> </p>
</body>
</html>
