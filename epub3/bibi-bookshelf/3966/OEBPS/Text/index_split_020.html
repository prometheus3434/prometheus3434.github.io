<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_8" id="calibre_pb_19"> </p>

  <p class="block_3"> </p>

  <p class="block_3"> </p>

  <h2 class="block_10">PETER LAKE GERİ DÖNÜYOR</h2>

  <p class="block_11">Son birkaç yıldan, hatta daha da uzun bir süreden beri, şiddetli kışların yerini yalnızca Hawaii halkının kış olarak tanımlayabileceği bir dizi güneşli, sahte kış almıştı. Ocak ayının ortasında, Manhattan’ın göbeğindeki cevval işçiler, bir köprü ayağının etrafında dönüp duran sel suları gibi akan trafiğin arasında sokakları paramparça ederken, gömleksiz iş görüyorlardı. Noel zamanı, kadınlar yüksek balkonlarına çıkıp güneşleniyorlardı. Kar yoktu; giysi sanayi sarsılmıştı; haftalık gazetelerin hava durumunu yansıtan kapakları bile birbirinin aynıydı. (Newsweek - artık kış gelmeyecek mi?”; Time-”Eskinin karlarına ne oldu?”; The Ghost News Magazine-”Hava sıcak”) Sonra, dünyanın ikliminin değişmiş olduğunu artık herkes itiraz etmeden kabul ediyorken, orkestra şefleri Vivaldi’nin Dört Mevsim’ini bir bölümü tamamen es geçerek çaldırıyorken ve küçük çocuklara kışla ilgili masallar birer peri masalı gibi anlatılıyorken; bir dondurucu soğuk tufanı, New York’u vurdu ve insanlar bir kez daha yeni milenyumdan korkuyla söz etmeye başladılar.</p>

  <p class="block_11">Kar, Coheeries mukimlerini bile etkileyecek hacimlerle parkları kapladı; ağaçlar ve tepeler yarı görünmez oldular. Kısa süre içinde, bir yerden bir yere giderken karlara gömülmüş, çalışmayan arabaların üzerinden kayak yaparak geçmek âdetten oldu. Hava öylesine camsı bir berraklıktaydı ki insanlar, “Sallarsan kırılır,” demeye başladılar. Yoğun ve dondurucu bir rüzgâr, yavrulayan bir buzdağı gibi karları ve buzları önüne katarak günler, haftalar ve aylar boyunca kuzeyden esmeye devam etti. Kış her yerdeydi ve infilak etmiş gibiydi. Her zaman sınanmanın ve aşırılıkların mevsimi olması yüzünden bazı insanlar mutluluktan havaya uçuyorlar, bazıları ise intihar etmek istiyorlardı. Dondurucu soğuklar granit kayaları, ağaç gövdelerini ve evlilikleri çatlattı; kış romanslarının sayısını üç misli arttırdı; kızakları, kayakları ve New England’ın Noelleriyle ilgili eğlencelik kitapları yeniden ortalara döktü; Hudson Nehri’ni buzdan bir otoyol hâline getirdi. Limanın bile yarısını dondurdu.</p>

  <p class="block_11">Daha önce de bu tür kışların yaşandığı söylense de kimse onları hatırlayacak kadar yaşlı değildi. Böylesine şiddetli geçen ve sadece fiziksel dünyayı değil, inançları ve kurumları da etkilemiş olduğu bilenen en son kış, yüzyılın başından hemen sonra yaşanmıştı. Sadece büyük savaşlar, bu kışın anılarını insanların belleğinden silebilmişti. O süre boyunca, sanki zamanın kendisi canlanmış, iradesi olan ve unutulmak isteyen bir varlık hâline gelmişti. O yılların çoğundan hiç bahis açılmazdı. Bunlar bir darbe hazırlığı içinde olup da darbeye girişmeden hemen önce açığa çıkarılma korkusuyla daha uygun bir anın beklentisi içine girerek kendilerini gizlemiş gibiydiler. Fotoğraflardan görüldüğü kadarıyla, o dönemin erkek ve kadınlarının yüzlerinde çokbilmiş ifadeler vardı ve bu portrelerdeki insanlar zamanın içinden bakıyor ve kendilerini on yıllar sonra seyreden kişilerin ruhlarını okuyor gibiydiler. Işıktan ve gerçeğin kendisinden oluşan bu yüzler ve gözler artık yok olup gitmişlerdi.</p>

  <p class="block_11">Manhattan’ı bir buz ovası sarıp sarmalamıştı. Güney ucu (şimdi insanların yürüyerek gidebildiği) Hürriyet Abidesi’nin yaklaşık bir buçuk mil kadar uzağından geçiyordu. Buzkıran gemileri, Staten Adası feribotunun geçebileceği açık bir kanal sağlamak için hiç durmadan çalışıyorlardı. Buna rağmen feribotun, açık sulara çıktığı vakit bile, kıta sahanlığından koparak denize açılan devasa buz bloklarının arasından büyük bir dikkatle geçmesi gerekiyordu.</p>

  <p class="block_11">Bir Ocak sabahı şafak vakti, gözleri körelten çılgın bir kar altında ilerlemeye çalışan ve Staten Adası yolunun yarılarına kadar gelmiş olan bu feribotun arka şaftları ve pervaneleri denize gömülü bir buz kütlesine çarparak parçalandı. Kaptan, buzdağlarının aralarında dönüp durmak yerine, ön pervanelere yol vererek Manhattan’a geri dönmeyi yeğledi. Feribot, güç değiştirmeden hemen önce, buzların arasından yavaşça kayarak ilerliyordu. Bu rutin bir işti ama çabuk uygulanması gerekiyordu, aksi takdirde tekne buzdan daha farklı bir hızla ilerlediği için onunla çarpışması kaçınılmazdı.</p>

  <p class="block_11">Kaptan köprüsündeki subaylar ve mürettebat gerektiği kadar sakindi; bunlar, o anın geriliminden ve onun kendilerinde yarattığı sessiz teyakkuzdan keyif alan, alarm durumu profesyonelleriydi.</p>

  <p class="block_11">Aniden, bir yolcu içeriye daldı. Halktan birinin hangi nedenden olursa olsun kaptan köprüsüne çıkması yasaktı ve bu el kol hareketleri yapan meczup, pervanenin farklı bir sürate geçmesinin, insana doyum hissi veren heyecanına müdahale etmekle kalmamış, geminin normal koşullarda uzak kalmayı başardığı şehir gürültüsü kakofonisini de içeri sokarak, bu loş ve zarif sessizliği bozmuştu.</p>

  <p class="block_11">Adam pek az İngilizce biliyordu ve kılavuz kaptanların hiç biri İspanyolca bilmiyordu. Kendini, saralı bir hasta gibi oradan oraya atan adamda, tehlikeli bir firari havası vardı.</p>

  <p class="block_11">“Ne istiyorsun?” diye bağırdı kaptan, öfkeyle.</p>

  <p class="block_11">Adam derin bir nefes aldı, titrememeye çalışarak pencereyi gösterdi.</p>

  <p class="block_11">Yağan karlara baktıklarında, yaklaşık on beş-yirmi metre ötede suda yüzen bir şey gördüler. Belli belirsiz kasılmalarla hareket eden bu şey, bir adamdı.</p>

  <p class="block_11">Sandal vincini kaplayan buzları kırdıktan hemen sonra, cankurtaran sandalını indirdiler ve adamı sandala çektiler. Öyle kötü yaralanmış ve öyle şaşkın bir durumdaydı ki kimse onun konuşabileceğini düşünmüyordu. Hatta orada son hırıltısıyla can verseydi bile kimse şaşırmayacaktı.</p>

  <p class="block_11">Mürettebata ait duşun altına soktuklarında, adam buharlar çıkaran suya belirgin bir minnettarlıkla baktı. Buzlu liman sularının içinde birkaç dakika daha kalmış olsaydı, kendisi de gevrek bir buz parçasına dönüşebilirdi.</p>

  <p class="block_11">Adamı denizde keşfettiği için şimdi gururdan kasılan yolcunun anlattıklarını tercüme edecek İspanyolca bilen biri bulundu. Dalgın dalgın karları seyrederken, yaklaşmakta olan bir top güllesinin sesine benzer, ıslık gibi bir ses duymuştu. Gözlerinin önünde beliren parlak ışık çizgisinin altındaki sular, sanki buzun altında dinamit patlatmış gibi bir infilakla havaya savrulmuştu. Bu yoğun ve ani beyaz ışık onu şaşırtmıştı ama şaşkınlığı mantar gibi kabaran köpüklerin üzerinde bir bedenin yükseldiğini görünce bir kat daha artmıştı. Sonra doğrudan kaptan köprüsüne koşmuştu.</p>

  <p class="block_11">“Bu adamı bir kavga sırasında aşağıya atmadığından emin misin?” diye sordu, yaşına rağmen hâlâ hizmette olan ihtiyar Cornelius G. Koffin kaptanı. “Adamın yaralı olduğunu söylediler bana.”</p>

  <p class="block_11">Pek az İngilizce bilen adam hiddetle kaptan köprüsünü terk etti. Yüzündeki ifade suçsuzluğunu kanıtlamak için yeterliydi.</p>

  <p class="block_11">“Rıhtıma bir cankurtaran çağırın,” dedi kaptan, muavinine.</p>

  <p class="block_11">“Gemiden düşen adam herhangi bir kişi aleyhinde şikâyette bulunmak istiyorsa, polise haber verin. İstemiyorsa, boş verin. Yeterince işimiz var.”</p>

  <p class="block_11">Birkaç güverte aşağıda, gemiden düşen adam, duşun altındayken motorların çalıştığını duydu ve geminin ileriye doğru hamle yaptığını hissetti. Duş perdesinin arkasından biri şikâyette bulunup bulunmayacağını sordu.</p>

  <p class="block_11">“Kimi şikâyet edeceğim?” dedi yaralı adam, sıcak sudan çıkan buharların arasından. İrlandalı aksanından kendisi de korkmuş gibiydi.</p>

  <p class="block_11">“Emin misin?”</p>

  <p class="block_11">“Tabii ki eminim,” dedi Peter Lake, şaşkınlık içinde taze olduğu belli olan yaralarını incelerken.</p>

  <p class="block_11">“Ama her tarafın paralanmış.”</p>

  <p class="block_11">“Görüyorum,” diye yanıtladı Peter Lake. “Galiba içimde birkaç kurşun da var.”</p>

  <p class="block_11">“Nasıl oldu bu iş?”</p>

  <p class="block_11">Kaptan muavini, Peter Lake’in solgun tenine çarpan suların sesine kulak verdi. “Bilmiyorum,” dedi Peter Lake.</p>

  <p class="block_11">“Adın ne senin?” diye sordu muavin ama yanıt gelmedi. “Önemli değil, hastanede nasıl olsa soracaklardır; bir şey söylemek istemiyorsan, bu senin bileceğin bir iş.”</p>

  <p class="block_11">Kendini öyle hâlsiz hissediyordu ki kış limanından yükselen sis düdüklerinin sesi, rüyasında dinlediği bir müzik parçası gibiydi.</p>

  <p class="block_11">Peter Lake, yırtık bir pantolonu, bir iş gömleğini ve üstünde beyaz boya damlaları olan yün bir kazağı üzerine geçirmeye çalıştı. Ona, her nasılsa ayaklarına mükemmelen uyan bir çift de eski ayakkabı vermişlerdi. Bağlamak için eğildiğinde kalbi deli gibi çarpmaya başladı; gözlerinin önünde noktalar belirdi ama bunlar bile ona soğuk bir gecede sıcak bir yatağa girmişçesine büyük bir haz verdi.</p>

  <p class="block_11">Dayanıksız pılı pırtıdan oluşan kendi giysilerinin, onu cankurtaran sandalına çektiklerinde üzerinden sıyrıldığını ve paramparça olduğunu söylemişlerdi.</p>

  <p class="block_11">Feribot limana girerken, Peter Lake gemi bölmesindeki kırık bir aynanın önüne geçti.</p>

  <p class="block_11">“Rıhtımda bir cankurtaran var,” dedi muavin kaptan. “Çok kanaman vardı ama seni suyun altına sokmak zorunda kaldık. Yoksa donup ölebilirdin. Ayrıca liman da pek sütten çıkmış ak kaşık değil.”</p>

  <p class="block_11">Peter Lake dengesini bulabilmek için ellerini duvara dayadı.</p>

  <p class="block_11">Kan kaybından dolayı rengi uçmuştu; kendini bir sarhoş gibi hissediyor ve aynen bir sarhoş gibi hareket ediyordu. Aynadaki aksine bakarak, titredi. “Ne komik,” dedi. “Bu kişinin kim olduğunu bilmiyorum.”</p>

  <p class="block_11">Sonra, bir sedye taşıyan iki cankurtaran görevlisinin merdivenlerden aşağıya indiklerini gördü. Tam yere kapaklanmak üzereyken bu iki adam onu yakaladılar.</p>

  <p class="block_11">*</p>

  <p class="block_11">Şafak sökerken, Onuncu Caddeye bakan Aziz Vincent Hastanesinin çok eski koğuşlarından birinin odasında gözlerini açtı. Kar yağıyordu ve loş ışık nedeniyle odadaki tüm gölgeler grimsi bir renk almıştı. Soğuk suyu, feribotu, duşu ve daha pek az şeyi hatırladı. Kuşkusuz, toparlanması an meselesiydi. “Bazen insanlar adlarını unutabiliyorlar,” diye düşündü. “Tam da bildin!”</p>

  <p class="block_11">Belki de sarhoştu. Rüya görüyor olabilir miydi? Bileğini saran plastik bandın üzerinde hastaneye kabul edildiği gün ve ay, dört haneli bir rakamla belirtilmişti ve ‘Adı yok’ yazılıydı.</p>

  <p class="block_11">Daha önce hiç plastik bir şey görmemişti. Neden bu kadar şaşırdığını anlamadan banda dokunup onun kayganlığını hissetti. Bunun tanıdık bir his olmamasından çok, daha önce böyle bir şey görmemiş olmak onu şaşırtmıştı. Bir türlü hatırlayamadığı belirli şeyler vardı ve bu onu dayanılmaz şekilde rahatsız ediyordu. Kimdi? Kaç yaşındaydı? Hangi aydaydılar? (Bileğindeki bantta “2/18” yazıyordu.) Yine de her şeyin çok yakında dilinin ucuna geleceğine inanıyordu.</p>

  <p class="block_11">Bir grup doktor ve tıp öğrencisi koğuşa girdiler ve vizitelerine başladılar. Peter Lake’in yanına gelene kadar, hastabakıcılar muayene edilen hastalara kahvaltılarını vermişler, beyaz perdelerin çoğunu açmışlar ve kar tanelerinin bir topaç gibi dönüp durduğu gümüş renkli aydınlık, gün ışığına benzer bir parlaklık yaymaya başlamıştı bile.</p>

  <p class="block_11">Bir düzine tıp öğrencisi ve hemşire Peter Lake’in yatağının etrafında toplanırken, başhekim karyolanın üzerindeki not panosunu eline alarak inceledi ve hastaya dönerek, “Günaydın,” dedi. “Bugün nasıl hissediyoruz bakalım?”</p>

  <p class="block_11">Peter Lake’in içinde düşmanca bir his kabardı. Doktordan hoşlanmamasına ve bunun nedenini kestirememesine rağmen, belki de sırf yapacak başka bir şeyi olmadığı için bir özgüven geliştirdi kendine.</p>

  <p class="block_11">“Bilmiyorum,” diye ani bir tepki verdi, her birine tek tek bakarak.</p>

  <p class="block_11">“Nasıl hissettiğinizi siz kendiniz bilmelisiniz.”</p>

  <p class="block_11">“Anladım,” dedi doktor. “Nasıl isterseniz öyle olsun.”</p>

  <p class="block_11">“Bacaklarımı testereyle kesmeyin yeter,” dedi Peter Lake.</p>

  <p class="block_11">“O zaman, adınızdan başlayalım. Sizi bulduklarında bilinciniz yokmuş. Üstünüzde kimliğiniz de yokmuş...”</p>

  <p class="block_11">“Ne kimliği?”</p>

  <p class="block_11">“Bir sürücü ehliyeti mesela”</p>

  <p class="block_11">“Ne kullanmak için, lokomotif mi?”</p>

  <p class="block_11">“Hayır. Bir araba kullanmak için.”</p>

  <p class="block_11">‘“Araba derken, otomobil mi demek istiyorsunuz?” diye sordu Peter Lake. Öğrenciler evet der gibi başlarını salladılar. “Otomobil kullanmak için ehliyet gerekmez ki.”</p>

  <p class="block_11">“Bana bakın,” dedi doktor, “bedeninizde üç kurşun yarası vardı. Parmak izlerinizi almak ve polise vermek zorunda kaldık. Adınızı nasıl olsa onlar bulur, o yüzden bize söyleseniz daha iyi olur.”</p>

  <p class="block_11">Polis sözcüğü geçer geçmez, Peter Lake ileriye doğru bir hamle yaptı ama aynı anda ellerinin yatağa kelepçelenmiş olduğunu keşfetti.</p>

  <p class="block_11">Tıp öğrencileri şangırtıyı duyunca irkildiler. “Ne parmak izinden bahsediyorsunuz siz?” diye sordu. Ama karşısındakilerin sabrı kalmamıştı. Yanıt vermek yerine, koluna bir iğne saplayıp uzaklaştılar.</p>

  <p class="block_11">Peter Lake onların uzaklaşmasını izledi.</p>

  <p class="block_11">Yavaş yavaş nefes alarak tavanı seyretmeye koyuldu. Hiç kuvveti yoktu ve hareket edemiyordu. Gözleri fal taşı gibi açılmıştı ve zihninden milyonlarca düşünce, tipide savrulan kar taneleri gibi geçip gidiyordu. Kelepçelere, yaralarına ve verdikleri ilaçlara rağmen yine de içinde mücadeleci bir şeyler kaldığını hissediyordu.</p>

  <p class="block_11">Kim olduğunu bilmediği gibi, bu hissin nereden kaynaklandığını da bilmiyordu. Bildiği bir şey varsa o da hastane karyolasına kelepçelenmiş bedeninin ta derinlerinde, hâlâ yeterince ateş olduğuydu. Ve uykuya daldığında yüzünde bir gülümseme vardı.</p>

  <p class="block_11">*</p>

  <p class="block_11">Peter Lake, beş gün sonra, bahar gibi bir akşama gözlerini açtı. Koğuş sakindi; onu, kar beyazı kumaştan yapılmış fırfırlı bir paravanın içine almışlardı. Gözlerini açtığında, pencerenin üst köşesinden koyu menekşe renkli gökyüzünü ve tavanda da katot ışınlı bir tür lambadan geldiğini sandığı tuhaf beyaz ışıkları gördü. Başını yana doğru çevirince, paravanın içinde onunla birlikte genç bir kızın olduğunu fark etti.</p>

  <p class="block_11">Kız, yatağının yanı başında bir sandalyenin üzerinde oturuyor ve bedeninin her bir hücresinden taşan gençliğin verdiği bir iyimserlikle ona bakıyordu. En fazla on dört veya on beş yaşlarında görünüyordu; hayret verecek kadar güzel yemyeşil gözleri, güzel dalgalar ve bukleler hâlinde yığılan kızıl saçları vardı. Onun renklerine sahip olan herkeste olabileceği gibi çilliydi ve hafiften tombul olduğu söylenebilirdi. Peter Lake (o yaştaki bir kızla ilgili böyle bir gözlemde bulunduğu için gerçekten utanç duymakla birlikte), kızın beyaz bluzunun altında belirgin ve baştan çıkarıcı bir şekilde hareket eden çok etkileyici göğüsleri olduğunu fark etti. Bunun, erken gelişme ve sağlıklı bir tombulluğun sonucu olduğuna hükmetti.</p>

  <p class="block_11">Aslında kız yirmi yedi yaşındaydı ve olduğundan küçük gösteriyordu.</p>

  <p class="block_11">Peter Lake’in uzman doktoru, daha önce Baltimore’da yaşamış, çalışkan ve iyi huylu genç bir kadındı. Ama Peter Lake, doğal olarak bunları bilmiyordu ve beş günlük uykusu boyunca yüzünden hiç gitmemiş olan o tuhaf gülümsemeyle ona bakıyordu.</p>

  <p class="block_11">“Merhaba, bayan,” dedi.</p>

  <p class="block_11">“Selam,” dedi kadın, onun selamlayışındaki içtenliğe aynı şekilde yanıt vererek.</p>

  <p class="block_11">“Ne kadar uyudum ben? Biliyor musunuz?”</p>

  <p class="block_11">Bu sorunun yanıtını bildiğini belirtir gibi başını salladıktan sonra, “Beş gün,” dedi kadın.</p>

  <p class="block_11">“Vay canına!”</p>

  <p class="block_11">“Ama bu süre içinde epeyce iyileşme gösterdiniz. Uyku, yaralarınız üzerinde mucizevi bir etki yaptı.”</p>

  <p class="block_11">“Öyle mi?”</p>

  <p class="block_11">“Evet. Bir haftaya kalmaz ayaklanırsınız.”</p>

  <p class="block_11">“Öyle mi diyorlar?”</p>

  <p class="block_11">“Kimler?”</p>

  <p class="block_11">“Doktorlar.”</p>

  <p class="block_11">“Hayır, bunu ben söylüyorum.”</p>

  <p class="block_11">“İyi de, onlar ne diyor?”</p>

  <p class="block_11">“Genel olarak onlar da aynı fikirde olurlar,” dedi kadın, bir an düşündükten sonra. “Yani eğer karmaşık bir durum yoksa. Bu tür şeylere gayet kolaylıkla karar verilir.”</p>

  <p class="block_11">“Kelepçeler yok,” dedi Peter Lake bileklerine bakarak. “Onları ne zaman çıkardılar?”</p>

  <p class="block_11">“Bir süre uykuda kalacağınız anlaşıldığı zaman onları ben çıkardım. Sonra polis raporu geldi: herhangi bir şüphe altında değilsiniz ve parmak izlerinizi bile almadılar. Sadece nasıl vurulduğunuzu ve nasıl bıçaklandığınızı bilmek istiyorlar ama sizi yine de zorlamayacaklar.”</p>

  <p class="block_11">“Kadınların koğuşu ne tarafta?” diye sordu Peter Lake, bir yandan da kendisini yetkili bir kişi gibi gören bu küçük kızın bir tür deli olduğunu ve belki de onun yanında bulunma izni bile olmadığını düşünüyordu.</p>

  <p class="block_11">“Üst katta,” diye yanıtladı kadın, yukarısını işaret ederek. Güzel gözlerini yukarıya doğru çevirince gizemli bir simgeye benziyordu.</p>

  <p class="block_11">“Neden sordunuz?”</p>

  <p class="block_11">“Burada yakalanmadan önce geldiğin yere geri dönsen daha iyi olmaz mı canım?” dedi Peter Lake. Aslında, belki de içinde uyandırdığı babacan iyi niyet ve hafiften rahatsız eden cinsel ilgiden dolayı onun kalmasını istiyordu. Kadın onun bu sorusu karşısında güldü. Eğleniyormuş gibi gülmesi, Peter Lake’i onun zincirlerini kırarak koğuşundan kaçan bir deli olduğuna ikna etti.</p>

  <p class="block_11">“Benim koğuşum burası,” dedi kadın kendiliğinden; aslında adamın kadın doktorların erkekler koğuşunda işlerinin olmadığını düşündüğünü sanıyordu. Kim olduğunu anlamamış olduğunu hiç düşünmüyordu; çünkü üzerindeki gömlek, çağrı cihazı ve üst cebinden taşan stetoskop mesleğini açığa vuran bariz işaretlerdi. Ama Peter Lake bu tarzda bir doktor gömleği görmediği gibi, ne bir kadın doktor tanımış ne de onlarla ilgili bir şey duymuştu.</p>

  <p class="block_11">Hiçbir çağrı cihazı da görmemişti ve üstüne üstlük kadının taşıdığı yaka kartının üzerinde yazan yazıları bile okuyamayacak kadar miyoptu. Öyle ki üst cebinden sarkan ten rengi kordonların bir sapana ait olduğunu sanmıştı. “Bir kadın olduğunuz bu kadar açık seçik ve besbelliyken, sizi niye erkek koğuşuna koydular küçük hanım?”</p>

  <p class="block_11">Kısa bir sessizlikten sonra kadın konuştu. “Sizin doktorunuz olduğumu bilmiyor musunuz?” diye sordu. “Ben bu koğuştan sorumlu olan hekimim. İki yıldır stajyer doktor olarak çalışıyorum. Sizi bu mu şaşırttı?”</p>

  <p class="block_11">Kızın deli olduğu kesindi (bütün tatlılığına rağmen); çünkü hiçbir yetişkin kız, üstelik de cebinde sapan taşıyan bir kız, bir hastanedeki erkek koğuşunun başı olamazdı. Peter Lake yine de onu bozmamaya karar verdi. “Ah, şimdi anladım,” dedi. “Evet! Beni şaşırtan tam da buydu işte.” Gülümsedi. Kız da gülümsedi. “Ama şimdi her şey yerli yerine oturdu,” - ağzından çıkacak sözcüğünü vurgulamamaya çalıştı -”Doktor.”</p>

  <p class="block_11">“İyi,” dedi kadın; zorlu ve hatta tehlikeli bile olduğu söylenen bir hastasının güvenini ve işbirliğini kazandığı için mutlu olmuştu (nitekim perdenin dışında, çam yarması gibi bir hademe, bir sedyenin üzerine oturmuş nöbet tutuyordu). Peter Lake kadının sevimli, tombulca elini ellerinin arasında sıkınca, “Yarın yine gelirim. Konuşacak çok şeyimiz var. Buradan en kısa zamanda çıkabilmeniz için elimden geleni yapacağım,” dedi kadın.</p>

  <p class="block_11">“Teşekkür ederim, Doktor.”</p>

  <p class="block_11">“Görevim,” dedi kadın. “Bu arada, ister inanın ister inanmayın, biraz daha uyumanız gerek. O yüzden size bir iğne yapacağım.”</p>

  <p class="block_11">Şiş kadar kocaman bir iğneyi aldı ve âdeta şeytani bir zevk alarak şırıngayı doldurdu.</p>

  <p class="block_11">“Hey, dur bir dakika!” diye haykırdı Peter Lake. Tedavi konusunda onunla bir pazarlık yapmamıştı, şırınganın içinde ne olduğunu veya iğneyi neresine batıracağını bile bilmiyordu. “Bence, yapmasak diyor...” Çok geç kalmıştı.</p>

  <p class="block_11">Kadın bir uzman gibi onun kolunu yakalamıştı. Peter Lake ise iğne etinin içinde kırılır kalır korkusuyla hareket bile edemiyordu.</p>

  <p class="block_11">“İçinde ne var?” diye sordu, sıvı damarlarına girdiğinde.</p>

  <p class="block_11">“Trioksimekasalisilat, dimetiletiloksitan ve Vipparin.”</p>

  <p class="block_11">“Ahhh...” diye bağırdı Peter Lake. O anda, belki de dünya yüzündeki en zihni karışık insanlardan biriydi. “Umarım ne yaptığını biliyorsundur.”</p>

  <p class="block_11">Uykuya daldığı anda kadın bir gülümsemeyle onu yanıtladı.</p>

  <p class="block_11">Genç doktorun düşündüğünden birkaç saat önce uyanan Peter Lake kollarını uzatarak gerindi. İlk başta, nerede olduğunu veya neler olup bittiğinin farkında değildi. Sonra içini bir kaygı kapladı, çünkü hiçbir şey hatırlamadığını hatırlamıştı. Başını çevirdi.</p>

  <p class="block_11">Görebildiği tek şey beyaz kumaştan yapılmış paravandı. O sessiz an içinde, nihayet orada yalnız olduğunu fark etti. Eğer onun sevdiği veya onu seven binleri varsa bile, şu anda onlardan ayrıydı. Şu anda birdenbire karşısına çıkacak olsalar bile, onları tanıyamayacağını düşündü. Bu şekilde kaybolmuş olması, bir insanın kaybolabileceği en tehlikeli şekillerden biriydi; yine de bütün bunların geçeceğini ve bu zihin karışıklığının sıcak bir Temmuz sabahında koya inen bir sis gibi ortadan kalkacağını umuyordu.</p>

  <p class="block_11">Sessizlik aniden bozuldu. Peter Lake sokaktan geçen atların sesini daha iyi duymak için omzunun üzerinde kaykılarak kulaklarını yastıktan kaldırdı. Bu ses, bildiği veya en azından ona tanıdık gelen bir sesti. Koca bir müfreze vardı sanki dışarıda: belki elli, belki de daha fazla sayıda attan oluşan. Nallanma şekillerinden, gemlerinin çıkardığı şıngırtıdan ve birbirlerine bu kadar yakın koşulmuş olmalarından, onların vardiya değiştiren polis atları olduğunu anladı.</p>

  <p class="block_11">Saatin, dört olabileceğini düşündü. Şehir merkezine gidiyorlardı mutlaka ve tam şu anda siyahi oğlanların sopaladığı gece atları kıpır kıpır olmalıydı; atlı polisler, gece yarısına kadar at sırtında sürecek olan görevlerine başlamak üzere bir araya geliyorlardı.</p>

  <p class="block_11">Atlar az sonra geçip gittiler ve o da etrafındaki, kendisine tanıdık olmayan sürüyle şeyin verdiği rahatsızlıkla baş başa kaldı.</p>

  <p class="block_11">Duvara raptedilmiş eğimli bir kutu ona boş boş ve donuk bir suratla bakıyordu. Bu, bir dolap olamazdı; çünkü çok yükseğe asılmıştı hem de içindeki her şey karmakarışık olurdu. Onun ne olduğunu bir türlü kestiremedi. Ve sonra, etrafında gördüğü şeylerin şekilleri ve yapılmış oldukları malzemeler sanki bu dünyadan değilmiş gibi geldi ona. “Burada hiç demirden yapılmış bir şey yok,” diye mırıldandı kendi kendine, “ne de tahtadan.” Her şey pürüzsüzleşmişti, dokularını kaybetmişlerdi sanki.</p>

  <p class="block_11">Başının üstünde parlayan kırmızı ve yeşil panolar da neydi Allah aşkına? Önce onların ısıtma üniteleri olduğun sandı; ancak yanan ışıklar sadece kırmızı değil yeşildi ve ne kömürün ne de odunun yeşil renkte yanmadığını biliyordu. Doğrularak bu ışıklara yaklaştı. Bunlar pire gibi oradan oraya zıplayan minik ışıklardı. Şaşırtıcı bir şekilde, onun nefes alışlarıyla ve kalp atışlarıyla uyumlu bir duygudaşlıkla yanıp sönüyorlardı veya ona öyle gelmişti; çünkü onlara daha da yaklaşmak için kendini zorladığında deli gibi hareketlenmişler, kendini rahat bıraktığında ise onlar da sakinleşmişlerdi.</p>

  <p class="block_11">Rüya mı görüyordu acaba?</p>

  <p class="block_11">Kız doktor tekrar göründüğünde gündüz olmuştu. Yeni uyanan hastasını yatağında oturmuş olarak buldu; biraz düşünceliydi belki ama kesinlikle daha iyi görünüyordu. Düşüncelere daldıkları vakit, insanların bazıları gözlerinin önünde veya yüreklerinin içinde sahnelenen oyundan (veya sirkten) öyle etkilenirlerdi ki âdeta felç olur; etraflarındaki kişilerin herhangi bir güceniklik göstermeden tam anlamıyla sessiz kalmalarını beklerlerdi. Peter Lake her zaman öyle değildi ama şimdi öyle olmuştu; belki de gözünü açtığında içinde kaybolduğu bu bilmeceyi çözmeye gerçekten de çok ihtiyacı vardı. Doktoru bile onun bu dalgın hâline saygı duyarak, hiç sesini çıkarmadan bekledi.</p>

  <p class="block_11">“Ah,” dedi onu fark edince. “Sen bir doktorsun, değil mi?”</p>

  <p class="block_11">“Evet, öyleyim,” dedi kadın.</p>

  <p class="block_11">“Daha önce hiç bir kız doktor görmemiştim”</p>

  <p class="block_11">“Ben yirmi yedi yaşındayım.”</p>

  <p class="block_11">“Hiç göstermiyorsun. En fazla on beş gösteriyorsun. Hem çok özür dilerim ama kızları da doktor yaptıklarını hiç bilmiyordum. Ama bunun da bir anlamı yok, baksana kendimin kim olduğumu bile bilmiyorum ben.”</p>

  <p class="block_11">“Ben buradan gittikten sonra,” dedi kadın, “İrlanda’da kadın doktorların olup olmadığını araştırdım. Varmış”</p>

  <p class="block_11">“Ben İrlandalı değilim,” dedi adam. “Ben New Yorkluyum.”</p>

  <p class="block_11">“Ama İrlandalı aksanıyla konuşuyorsun.”</p>

  <p class="block_11">“Doğru. Bu durum benim için de bir muamma. Ama ben bu şehirdenim. Bunu biliyorum.”</p>

  <p class="block_11">“Sizi limanda bulmuşlar. Bir geminin yolcusu veya tayfası olabilirsiniz. Belki biri başınıza falan vurdu.”</p>

  <p class="block_11">“Hayır,” diye temin etti Peter Lake. “Şu polis atları olmasaydı, bu kadar emin olamazdım. Yirmi dakika önceydi, sanırım nöbeti devralmak için merkeze gittiler. Şimdi biz neredeyiz.”</p>

  <p class="block_11">“Aziz Vincent Hastanesinde.”</p>

  <p class="block_11">“Altıncı Cadde ve On birinci Sokak, değil mi?”</p>

  <p class="block_11">“Evet”</p>

  <p class="block_11">“Yaklaşık on dakika içinde buradan ahırlara giderler ve içine girmeleri de bir on dakika sürer. O yüzden şimdi saat, dört civarında olmalı.”</p>

  <p class="block_11">Tam o sırada, geçici olarak onu kıskacı altına alan zihin karışıklığından kurtulacak, daha doğrusu kurtulabilecek kadar hassas ve dikkatli bir adam olduğunu kanıtlamak istercesine, kilise çanları çalmaya başladı. Peter Lake dudaklarını hafifçe oynatarak sessizce saymaya başladı, “Bir... iki... üç... dört.” Doktor saatine baktı.</p>

  <p class="block_11">(Peter Lake onun kurmak için saatine dokunduğunu anlamadı, bir trencinin kronometresiyle veya bir beysbol oyuncusunun şapkasıyla oynadığı gibi oynadığını sandı.) Saat gerçekten de tam dörttü.</p>

  <p class="block_11">“Saatin kaç olduğunu söylemek için alışılmışın dışında bir yöntem bu,” dedi doktor. “Atlar! Bu kesinlikle kim olduğunuzu anlamanıza yarayacak bir şans verebilir size, en azından tümdengelim yoluyla.”</p>

  <p class="block_11">“Benim bir saate ihtiyacım yok,” diye atıldı Peter Lake. “Çeyrek saatleri çan seslerine göre söyleyebilirim ve (burada hem kendinin nerede olduğunu saptamak hem de kadını etkilemek istiyordu) biliyorum ki trenler Ay’dan yaklaşık olarak her...”</p>

  <p class="block_11">“Ay mı?” diye araya girdi kadın.</p>

  <p class="block_11">“Ay.”</p>

  <p class="block_11">“Ay da ne?”</p>

  <p class="block_11">“Altıncı Cadde’deki “Ay”“</p>

  <p class="block_11">Kadının omuriliğinden yukarı doğru bir ürperti geçti.</p>

  <p class="block_11">“Asma yol üzerinden geçen tren yani,” dedi Peter Lake sesini yükselterek. “Daha fazla emin olamam.”</p>

  <p class="block_11">Kadın hayır der gibi başını salladı. “Altıncı Cadde üzerinde bir asma yol yok, benim bildiğim başka bir yerde de yok. Oh, belki Bronx’ta ve Brooklyn’de bir yerlerde olabilir. Ama Manhattan’ın göbeğinde, yok.”</p>

  <p class="block_11">“Saçmalama,” dedi Peter Lake, kendinden emin bir şekilde ama hiç de emin değildi. “Onlardan her tarafta var. Görmemen imkânsız. Onlardan her yerde var.”</p>

  <p class="block_11">“Hayır, yok,” dedi kadın vurgulayarak. “Hiçbir yerde yok. Öyle bir şey de yok zaten”</p>

  <p class="block_11">“Pencereden dışarıya bir bakayım.”</p>

  <p class="block_11">“Serum askısına ve monitörlere bağlısınız, ayrıca bu oda yan sokağa bakıyor.”</p>

  <p class="block_11">“Görmem gerek.”</p>

  <p class="block_11">“Bana inanın. Yarım asırdan beri bir ‘Ay’ yapılmadı.”</p>

  <p class="block_11">“İşte o yüzden görmem gerek,” dedi adam ve kalkmaya yeltendi.</p>

  <p class="block_11">“Şehri görmem gerek. Zamanı ancak o şekilde gerçekten ölçebilirim.”</p>

  <p class="block_11">“Peki, sizin şu atlara ne oldu?” diye sordu kadın sempatiyle.</p>

  <p class="block_11">“Atlar yeterli değil. Çok küçük onlar. Anladın mı? Tüm şehri görmem gerek.”</p>

  <p class="block_11">“İyileştiğiniz zaman.”</p>

  <p class="block_11">“Ben iyiyim.”</p>

  <p class="block_11">“Tam olarak değil.”</p>

  <p class="block_11">“İyiyim” diye tekrarladı. Hastane giysisini omuzlarından aşağıya doğru çekti. Kadın doktor onu durdurmak için yanına gitti ama yaralarının olduğu yerde sadece yara izleri olduğunu gördü. Adam gayet sağlıklı ve formdaydı. Başkalarının ihtiyaç duyduğu bir hastane yatağını işgal etmesi için hiçbir neden yoktu.</p>

  <p class="block_11">Kadın ellerini ağzını kapadı. Bu mümkün olamazdı. Yaralara kendi elleriyle pansuman yapmıştı ve adamın durumunu avucunun içi gibi biliyordu. Nasıl aldanmış olabileceğini anlamaya çalıştı. Bu belki de bir eşek şakasıydı. Hayır, adam gayet iyiydi. Açıklanması mümkün olamayan bir şekilde iyiydi hem de.</p>

  <p class="block_11">“Hangi yıldayız?” diye sordu Peter Lake.</p>

  <p class="block_11">Doktor ona yılı söyledi ama şaşmaz bir saat olan şehri kendi gözleriyle görmeden ona inanmaya hazır değildi adam.</p>

  <p class="block_11">“Beni çatıya çıkar,” dedi.</p>

  <p class="block_11">Kadın onun tüplerden ve cihazlardan kurtulmasına yardım etti. Adam feribotta verilen giysileri giydi. Koğuşun içinde yavaşça ilerleyip asansöre gittiler. Dışarısı karanlık olmalıydı ama bunun New York gibi bir şehir için ne önemi vardı? Kadın adamın çeliğe, termal çağırma düğmesine ve ışıklara bakış tarzından onun daha önce hayatında hiç böyle şeyler görmediğini anladı. Bir doktor gözüyle bakınca adamın titrediğini, dudaklarının hafifçe birbirine çarptığını ve yüzünün bir kıpkırmızı, bir sapsarı olduğunu gözlemledi. Ve sonra, bir hekimde olmaması gerektiği kadar, kendisinin de titremekte olduğunu fark etti. “Eğer bu bir şakaysa, seni öldürürüm,” dedi kadın. İnandığı şeylere nasıl inandığını ve düşündüğü şeyleri nasıl düşündüğünü kendisi de anlayamıyordu.</p>

  <p class="block_11">Bomboş ve bembeyaz olan en üst kata geldiler. Eski yapı yenilenmişti ama Peter Lake’e bildiği bir şehri göreceği hissini verecek derecede de tanıdıktı. “Ay” oradan görülüyor olmalıydı, bütün diğer şeyler de. Melon şapkalar gibi yükselen sıra sıra siyah bacalı gemiler, portakal büyüklüğünde kıvılcımlar kusarak limanda kayıyor olmalıydı. Uzaklarda, gökyüzüne karşı, güverte omurgası inşaatını görecekti belki ama şehir genel olarak aynı olacaktı -on dokuzuncu asır, çelik ve abanozdan yapılmış duvağını başından atarak gözlerini açacaktı. Rüya sona erecekti. Her şey sessizce yerli yerine oturacaktı.</p>

  <p class="block_11">Çatının kapısına geldiler. “Çok komik,” dedi Peter Lake. “Bunun olacağını rüyamda görsem inanmazdım ama kapıyı açmaya korkuyorum.”</p>

  <p class="block_11">“Sadece it,” dedi kadın.</p>

  <p class="block_11">Peter Lake kapıyı itti.</p>

  <p class="block_3"> </p>
</body>
</html>
