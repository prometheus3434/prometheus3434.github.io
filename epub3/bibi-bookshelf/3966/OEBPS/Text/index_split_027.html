<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_8" id="calibre_pb_26"> </p>

  <p class="block_3"> </p>

  <p class="block_3"> </p>

  <h2 class="block_10">BEYAZ AT VE YAĞIZ AT</h2>

  <p class="block_11">Hardesty Marratta ve Jackson Mead gelecekle ilgili tartışırken, şehir sessizliğini koruyordu. Mevsimlerin değişmesine âdeta bağışıklık kazanmış yoksullar şehrindeki tarihin unuttuğu o insanlar; duvarlarla çevrili şehirlere benzeyen, bacalarından yılan misali flamalar gibi siyah dumanlar çıkaran fabrikalarla dolu tuğla tarlaları üzerinden geçip, Manhattan’dan denize uzanan bu zaman ötesi imparatorluğun içinde, mücadele veriyorlardı. Hardesty Marratta ile Jackson Mead müzenin galerisindeki ölümsüz Mart ışığı altında konuşurlarken, yoksulların şehri değişmeden duruyordu ve değişmeden de kalacaktı. Burası horozu çekilmiş bir silah gibiydi; cennete gitmek için dizlerinin üzerine çökmek istemeyen ve oraya tekerlekli bir şeyin içinde gideceklerini hayal eden kişilerin ağzına sokulan bir tabancaydı.</p>

  <p class="block_11">Beyaz at, değirmen kirişine bağlı olarak on dört aydan fazla dayandı; bu süre zarfında birkaç sahibi ölüp gitti ve o da kaçmak için eline geçen pek çok şansı görmezden geldi. Kendinden geçmişçesine aynı dairenin içinde dönüp dururken, zaman kavramını kaybetmiş; yıldızlı çayırlardaki diğerlerinin de bir zamanlar yamaklık ettiği bu işi yaparken, ebedî bir ilkbahar yaratmakta olduğuna inanmaya başlamıştı. Deniz tuzunu öğüten değirmen taşı gibi, bu kirişin de sürekli olarak çalışması gerekiyordu. Kuvvetinin tükendiğini hissediyor ve sonsuzlukla mücadelesinin sona ermesini görmek istiyordu. Bu kirişle kendini de öğüterek geldiği yere dönebilmek için, kirişle birlikte dönüyor ve ölmeyi reddediyordu.</p>

  <p class="block_11">Yoksullar şehri gece ve gündüzü ayıran saatlerden koparılmış olduğu için, bazen hiç olmadık saatlerde, Athansor’un göremediği bir ara sokaktaki ahşap bir çitin üzerinden başlar uzanıyordu.</p>

  <p class="block_11">Çocuklar onu seyrediyorlar; sarhoşlar, onun bir at olma cüreti göstermesine hayret ediyorlardı. Kaçak cürümkârlar veya az önce bir para çantası aşırmış olanlar, onun da kendilerinden biri olduğunu ima eder gibi gülümsüyorlardı. Sabah saat dörtte veya öğle vakti, aniden birileri geliyor ve onunla konuşuyorlardı. Belki de onu kendilerinden daha düşük gördükleri için, savunmasızlığını da istismar ederek, ona karşı topyekûn acımasızca ve alçakça davranıyorlardı. Bu kuklaların yaptığı en şeytani şey, davranışlarıyla söylediklerinin hiç birbirini tutmuyor olmasıydı. Çitin arkasından bir başın uzanmasını ve kaygı duymasını sağlayacak bir dert vermesini ister hâle gelmişti âdeta. Bu, tam tekmil bir dilek değildi ama buna rağmen kabul edildi.</p>

  <p class="block_11">Ekim ayı alışılmışın dışında soğuktu ve yaklaşan kışın, geleceği etkileyecek bir kış olacağını herkes biliyordu. Kuzey rüzgârının varillerin içindeki suyu buza çevirdiği bir gece, Athansor her zamanki gibi kirişe bağlı, dönüyordu. Çitin yanından geçerken birinin ona baktığı hissine kapıldı. Bir tur daha yaptı. Beyaz at on dört aydan beri bir kez bile durmamış olmasına rağmen, tahtaların arkasından bakan adam, onun donup kalmasına ve durmasına neden oldu. Burun delikleri açılmış, gözleri yuvalarının içinde dönüp duruyordu.</p>

  <p class="block_11">Hâlâ kirişe bağlıyken, şaha kalktı; hem iplerini hem de direği yerinden söktü ve bir savaş atı gibi böğürdü. Toynakları havalandı, gözleri parladı, yer sarsıldı ama dirseklerini çite dayamış duran adamı korkutamadı.</p>

  <p class="block_11">Yabancı adam gülümsedi, elektrikli bakışları burgu gibi Athansor’un etini deliyordu. Kıvılcımlar uçuştu ve rüzgârla birlikte bir gök gürültüsü geldi. “Seni ne kadar uzun bir zamandan beri aradığımı bilemezsin, ey at,” dedi. Başparmağını avucuna bastırdı ve sol elini havaya kaldırdı. “Seni şimdi bulduğuma göre, umarım sen de yeterince şaşırmışsındır.”</p>

  <p class="block_11">Athansor kendini koşum takımının geri kalan paçavralarından kurtardı ve sadece Pearly Soames’i değil, onun arkasında duran kötü giyimli bir grup yandaşını da yere yıkarak tahtaların arasından ileriye doğru fırladı. “Aynen öyle, seni duygusuz pislik,” diye bağırdı Pearly, Athansor tuğla renkli, rüzgârlı arsalardan geçerek, ölü ağaçlarla dolu bir ormanın içlerine doğru dörtnala giderken.</p>

  <p class="block_11">“Onu benim için bul. Beni ona götür”</p>

  <p class="block_11">*</p>

  <p class="block_11">Ekim’in yirmisinde kar başladı, hırçın bir tipi gibi değildi ama kabak tatlısının üzerine serpilen pudra şekeri gibi de değildi. Normal koşullar altında, sonbaharın bu erken günlerinde karın eriyor olması gerekirdi; ancak Kanada’dan süzülerek gelen mutlak sıfır düzeyinde felç edici bir rüya, gökyüzünü kırılgan mavi kubbe hâline getirmekteyken bile, yerler yaklaşık elli santim yüksekliğinde, korkusuz, bembeyaz, taptaze bir pudrayla kaplıydı. Sokak temizleme araçları yağlanmamış olduklarından, garajlarında mahsur kalmışlardı ve sokaklar, Ermin Belediye Başkanının yollara ve kaldırımlara tuz veya kum serpilmemesi yönünde verdiği talimat nedeniyle el sürülmeden, öylece bekliyordu. “Canı cehenneme,” demişti, muhteşem bir seçim öncesi jestinde bulunarak, “doğa bizim Yukon* halkından olduğumuzu düşünüyorsa, bunu sineye çekelim. Kara dokunmayalım, bu süre boyunca okulları tatil edelim ve zorunlu hizmet işlerinde çalışanların dışında, kimsenin işe gitmesi gerekmesin.”</p>

  <p class="block_11">Praeger de Pinto, Ermin Belediye Başkanının bu genelgesine bir miktar alaycı bir eleştiri getiren bir beyanatta bulundu. Belediye başkanı seçilmesi hâlinde, şehrin kış aylarını o güne kadar görülmemiş bir güzellikle kutlayacağını, beyaz karın ve mavi gökyüzünün aylar boyunca bu şölenin bir parçası olarak kalacağını, kızakların ve kayakların ulaşım araçları olarak kullanılmasına alışılacağım, atların sokaklara geri döneceğini, her evin bir şöminesi olacağını, karanlık gecelerin parlak yıldızlarla aydınlanacağını, patencilerin nehirler boyunca diledikleri gibi gidip geleceklerini, parklarda havai fişek gösterilerinin olacağını, çocukların yanaklarının kızılcıkların rengine bürüneceğini, delişmen kış dansları ve valsleri yapan karın hiç durmadan şehrin üzerine yağarak, şehirdeki tüm insanların mutluluktan başını döndüreceğini açıkladı.</p>

  <p class="block_11">______________________</p>

  <p class="block_11">* Çevirenin Notu: Kanada’nın, kuzeydeki federal bölgeleri içinde, en batıda ve en küçük olanı.***</p>

  <p class="block_3"> </p>

  <p class="block_11">İlk başta bir şaşkınlık geçiren, daha sonra düşmanca bir tavır alan halk, yavaş yavaş ona inanmaya başladı. Ona “Kışın Havarisi”, “Karların Kralı” ve “Baba Noel” gibi adlar verdiler.</p>

  <p class="block_11">Praeger açgözlü biri değildi. Seçimleri kazanmak istiyordu ama düğümler atarak kendini bağlama niyetinde de değildi. O yüzden, karanın en karası olanların bile kabul ettiği, doğru bilinen her şeye aykırı bir seçim kampanyası yürüttü. Craig Binky de onu destekliyordu ama halk tabakası o sıralarda bu ünlü yayımcıyla ilgili olarak dönemsel bir güceniklik içindeydi. O yüzden, Praeger’ın gülümseyen yüzünün The Ghost’un tüm sayfalarında çıkmasının veya Craig Binky’nin televizyonların haber kanallarına çıkıp dindarlık taslayarak “Vicdanınızın sesini dinleyin. Oyunuzu Praeger de Pinto’ya verin,” şeklindeki seslenişlerinin pek etkili olduğu söylenemezdi.</p>

  <p class="block_11">Praeger yarışa, oyların sadece yüzde altısıyla başladı, bağımsız aday Crawford Bees IV yüzde 13, Ermin Belediye Başkanı ise yüzde 81 oranında oya sahipti. Bu durum Praeger’ın cesaretini kırmadı; tam tersine fitilini ateşledi ve onun seçmenlerin fitilini ateşlemeye girişmesine neden oldu. Ermin Belediye Başkanı da dâhil olmak üzere politikacıların çoğu, sokakların tertemiz olacağı veya şehrin suçtan arındırılacağı gibi asla yerine getiremeyecekleri sözler vermeye bayılıyorlardı ama Praeger’in yaklaşımı farklıydı. Bu tutumu onu diğer adayları geride bırakmasını sağladı. Ermin Belediye Başkanı sokakta toplanan insanlara, bundan sonraki döneminde sokaklara yüzde 30 oranında daha fazla polis koyacağını, Çöplerin toplanmasını hızlandıracağını ve vergileri indireceğini söylüyordu. Doğal olarak, herkes bir sonraki dönemde kim başkan olursa olsun, sokaklarda yüzde 30 oranında daha az sayıda polis olacağını, çöp birikintilerinin daha da büyük ve yüksek yığınlar hâline geleceğini ve vergilerin daha da artacağını biliyordu. Ama yine de alkışlamaya devam ettiler.</p>

  <p class="block_11">Sonra Crawford Bees IV onlara farklı sayılarda bir şeyler söylüyordu.</p>

  <p class="block_11">Kalabalıklar onu da terbiyeli bir şekilde alkışlıyorlardı.</p>

  <p class="block_11">Sonra da Praeger de Pinto geliyor ve çöplerden, elektrikten veya polisten hiç bahsetmiyordu. Sadece kıştan, atlardan ve kırsal kesimden söz ediyordu. İnsanları hipnotize eder gibi sevgi, sadakat ve estetikle ilgili olarak konuşuyordu. Ve tam onun hafiften güçsüzleşmeye başladığını düşündükleri bir anda, kendi Havemeyer Sokağına özgü tavrını takınarak sertleşiyor ve belediye başkanını, Jackson Mead ile bir kumpasa girmiş olmakla suçluyordu. Sadece acıtacağını bildiği yerlere minik yumruklar atıyordu. Bazen birden korkunç bir şekilde gaddarlaşıyor (kalabalıklar buna bayılıyordu), sonra yeniden kendi ışık dünyasına yükseliyor ve kalabalıkların kışın arılığına olan bir özlemle dalgalanmasına ve dua etmesine neden oluyordu. Onlara aşk ilişkileri, kızak yarışları, ana yollarda kayak krosu; uluyan, felç eden ve yürekleri dans ettiren tipi fırtınaları vadediyordu. Bu insanlar şöyle düşünüyorlardı veya onların bu düşüncesi genel olarak kabul görüyordu: “Eğer bize yalan söylenecekse bunu en iyi başaran yalancıyı kendimiz seçmeliyiz.” Praeger, özlediği dünyayı tanımlarken, onların ağzını açık bırakabildiği ve yüreklerinin çılgın gibi çarpmasına neden olabildiği için, seçim yoklamalarında yavaş yavaş yükselmeye başladı. Ermin Belediye Başkanı paniğe kapılarak çöpler ve vergiler hakkında söylediklerini yırtıcı bir şekilde inkâr etme yoluna girdi. Praeger ise tuttuğu yolda ısrar etti; o güne kadar görülmemiş bir albeni ortaya koydu ve adalet ve cennet tasavvurları ile seçmenlerin başını döndürdü.</p>

  <p class="block_11">*</p>

  <p class="block_11">“Coheeries’e gidemeyiz, en azıdan bugün. Kuzeye giden yollar kapalı, kar küreme trenleri hâlâ bakımdan geçmekte olduğunu için demir yolları da çalışmıyor,” dedi Hardesty, bilgi edinmek için oradan oraya kayakla yolculuk ettikten sonra, Ekim’de soğuk bir Cumartesi günü Yorkville’e döndüğünde.</p>

  <p class="block_11">“Trenler veya yolların kapalı olması,” dedi Virginia aşağılar gibi, “kimin umurunda?”</p>

  <p class="block_11">“Oraya nasıl gitmeyi düşünüyorsun?” diye sordu Hardesty.</p>

  <p class="block_11">Virginia ona bir aptalmış gibi baktı. “Kızakla,” dedi.</p>

  <p class="block_11">“Kızakla mı?”</p>

  <p class="block_11">“Evet. Kızakların San Francisco’da çalışmaması, burada da çalışmayacakları anlamına gelmez ki.”</p>

  <p class="block_11">“Praeger’ın seçim konuşmalarına kendini çok kaptırdın galiba. İddiaya girerim ki seçimlerde ona oy vereceksin.”</p>

  <p class="block_11">“Elbette ona vereceğim,” dedi Virginia. “Ve sen de ona vereceksin. Git ve bir kızak bul şimdi. Ben de çocukları hazırlayayım.”</p>

  <p class="block_11">“Ne kızağından bahsediyorsun sen? Kızağı nereden bulacağım?” diye sordu Praeger.</p>

  <p class="block_11">“Bu senin sorunun ama onu çekecek bir at bulmayı da sakın unutma. Saman, yulaf ve at için bir battaniye de. Fteley’e varana kadar yolda birkaç gün geçirmek zorunda kalabiliriz.”</p>

  <p class="block_11">“Fteley mi?”</p>

  <p class="block_11">“Acele et!” diye emretti Virginia.</p>

  <p class="block_11">Hava kararmak üzereyken, yumuşak ve esnek yepyeni koşum takımları ve parlak, gümüş rengi kızak ayakları olan, çok güzel bir kızakla geri geldi Hardesty. Obsidyen kadar siyah, zarif bir at, nikahlanmış gibi kızağa bağlanmıştı.</p>

  <p class="block_11">“Yola şimdi çıkamayız,” dedi Hardesty, Virginia’ya. “Birkaç saat içinde karanlık basacak.”</p>

  <p class="block_11">“Bu işler böyle yapılır,” dedi Virginia. “Geceleyin, mehtap varken ve tüm dünya bembeyazken.”</p>

  <p class="block_11">Abby bu konuşmaları dinliyordu ve Coheeries Gölü’ne gitmekle veya gece yapılacak bu kızak yolculuğuyla kendisinin bir ilgisi olmayacağına kadar verdi. Mutfağa giderek dolaptan beş sandviç ekmeği ve yarım kilo kadar çikolata alarak çarşaf dolabının en üst gözüne yerleşti. Koleje gidene kadar artık orada yaşamayı planlıyordu.</p>

  <p class="block_11">“Abby nerede?” diye sordu Hardesty, Martin’e.</p>

  <p class="block_11">“Bilmiyorum,” diye yanıtladı Martin. Aslında Abby’nin nerede olduğunu bal gibi biliyordu ama bu saklanma yerini kendisi keşfettiği için taviz vermek istemiyordu.</p>

  <p class="block_11">Tam iki saat, çılgınlar gibi Abby’yi aradılar. Balkondan düştüğünü düşündüler ama öyle bir şey olmamıştı tabii ki. Komşu apartmanlara, yerel dükkânlara ve hatta çarşaf dolabına bile baktılar ama kız kendisini en üst raftaki yastıkların arkasına saklamış ve Martin seslendiği vakit (onun, saklandığı yeri bildiğini fark etmesini rağmen) yanıt vermemişti.</p>

  <p class="block_11">Sonunda, açlıktan ölecek hâle gelince, onu elinde taze bir somun ekmekle mutfaktan çıkarken yakaladılar. Küçük kız, onları görür görmez “Gitmek istemiyorum,” diye bağırarak kaçmaya başladı.</p>

  <p class="block_11">“Seni o yüzden mi bulamadık?” diye bağırdı Hardesty. “Saklanıyor muydun?”</p>

  <p class="block_11">“Gitmek istemiyorum!” diye bağırdı küçük kız yeniden ve başını bile eğmeden ayakta durabileceği mutfak masasının altına sığındı.</p>

  <p class="block_11">“Üzgünüm ama gitmek zorundasın,” dedi babası, yere çömelerek.</p>

  <p class="block_11">“Şimdi oradan çık, sana kar kıyafetlerini giydirip daha da geç kalmadan yola çıkmamız gerek.”</p>

  <p class="block_11">“Hayır.”</p>

  <p class="block_11">“Abby. Buraya gel!” dedi Hardesty, parmaklarını şaklatarak. Küçük kız çok korkmuştu ama yine de kımıldamayı reddetti.</p>

  <p class="block_11">“Oraya gelip seni alacağım,” diye tehdit etti babası; bu kez öfkelenmiş gibi yapmıştı. Çocuğun yüzündeki ifadeden, çana benzeyen sarı elbisesinden ve meydan okur gibi odakladığı yumuşacık derin mavi gözlerinden çok etkilenmişti. Yine de dizlerinin üzerine çökerek masanın altına doğru uzandı. Kız elindeki ekmeği ona doğru fırlattı ama tutturamadı. Ekmek somunu mutfakta bir uçtan bir uca kadar gitti. Hardesty daha sonra kızı yakaladı. İki dakika sonra kar takımım giymişti; elinde Harry Penn’in bir armağanı olan (kırmızı düğmeden gözleri ve çizgili pamukludan elbisesi olan, içi doldurulmuş gri tavşanı) Teddy’yi tutuyordu.</p>

  <p class="block_11">Kızağı yiyeceklerle ve Mrs. Gamely’ye götürecekleri hediyelerle doldurdular ve ön taraftaki yerlere oturdular. Kızağı Hardesty kullanıyordu; Virginia, Abby’yi kucağına alarak Hardesty’nin yanına oturdu; elinde modası geçmiş bir kırbaç tutan Martin ise annesinin yanında oturuyordu. Martin, ata kesinlikle vurmaması gerektiği konusunda tembihliydi; sadece Hardesty söylediğinde arkasına hafifçe dokunacaktı. Abby, kürk ve kuş tüyünden yapılmış, karpuz gibi bir kozaya sarılmıştı; küçük yüzü, gümüş rengi fırfırlı yakanın arasından bir Eskimo gibi görünüyordu ve gözleri güvende olmanın verdiği bir beklentiyle fıldır fıldır bir oraya bir buraya gidip geliyordu. Bir göçebe çocuğuna benzeyen Martin ise fok derisi ve kurt kürküne bürünmüştü. Annesinin üzerinde samur kürkü vardı ve Hardesty yine, Rockies’de kazandığı koyun postu ceketini giymişti. Bellerine kadar gelen yeşil renkli, kalın, örme battaniyelerle üstlerini örtmüşlerdi.</p>

  <p class="block_11">“Her şeyimizi aldık mı?” diye sordu Hardesty.</p>

  <p class="block_11">“Evet,” diye yanıtladı Martin.</p>

  <p class="block_11">Virginia da onaylar gibi başını salladı.</p>

  <p class="block_11">“Tamam,” dedi Hardesty. “Coheeries Gölü’ne gidelim o zaman.”</p>

  <p class="block_11">Dizginleri şaklattı ve kızak hareket etti. At güçlüydü, iyi dinlenmiş bir hayvandı ve bir gece yolculuğunun özlemini çekiyor gibiydi: özellikle de bir at olarak, ayın o gece ne kadar parlak olacağını bildiği için. Kızaklarının zilleri çala çala parkın içinden geçtiler ve güneşten geri kalan son parça, Palisades’in arkasında kıpkırmızı bir altın külçesi gibi eriyene kadar, kuzeye doğru ilerlediler ve az sonra Riverside Yolu’na geldiler. Nehir, irili ufaklı parçalar hâlindeki buz kütlelerine boğulmuş gibiydi. Marratta ailesi, atın susturuculu toynaklarından çıkan ses ile çıngırakların tatlı ve delişmen sesi dışında hemen hemen hiç ses çıkarmadan kızaklarıyla geçerken, Riverside Yolu boyunca sıralanan apartman binalarında ışıklar ve şömineler yanmaya başlamıştı. Terk edilmiş para gişelerinden sonra, Henry Hudson Köprüsü’nü geçerek bomboş ve bembeyaz yollar boyunca ilerlediler.</p>

  <p class="block_11">İki alçak tepenin arasındaki minicik Westchester geçidine geldiklerinde gökyüzünde bir parıltı gördüler. At içgüdüsel olarak adımlarını hızlandırdı ve tepelerin arasından çıkıp da karlarla kaplı bahçeler ve küçük tarlalardan oluşan küçük bir ovaya gelince; ayın, inci rengi vahşi bir beyazlığa büründükten sonra gökyüzünde yükselmeye hazırlanarak, bir meyve bahçesinde saklandığını gördüler. Bu serin küre en nihayet narin, siyah dalların üzerinde dinlenmeye geçince, o kadar yakın gibiydi ki Abby kollarını uzatıp onu tutmak istedi.</p>

  <p class="block_11">Sonra yavaşça yıldızların arasındaki geleneksel yerine tırmandı ve Marratta ailesi onun beyaz ışığının yarattığı koyu renkli gölgelerin içinden geçerek, kuzeye doğru hızla ilerlemeyi sürdürdüler.</p>

  <p class="block_11">*</p>

  <p class="block_11">Duchess’da bir yerlerde, ay yörüngesinin doruğuna ulaştığında ve çocuklar uyuyorlarken, bir takım çukurlardan ve kara bulanmış baykuşların ve kartalların, bir sur gibi yükselen kayaların ve ölü ağaçların üzerine kanunsuz bir dağ sığınağının nöbetçileri gibi tünediği, zift karası yerlerden geçerken buldular kendilerini. Yol, Belmont’ta doğmuş ve büyümüş narin bir kızak atı için giderek daha zorlu ve dik bir hâle gelmeye başladı.</p>

  <p class="block_11">“Şu yol ayrımından sola sap,” diye yönlendirdi Virginia.</p>

  <p class="block_11">“Buraları tanıyor musun?” diye sordu Hardesty.</p>

  <p class="block_11">“Araziyi biliyorum. Aynen Coheeries’e uzanan dağlar gibi burası. Böyle bir yolun sonunda bir nehre inmesi gerek. At yorgun, çünkü doğma büyüme şehirli ve bacakları bütün gece tepelerde koşturmak için fazla ince. Bizim atlarımız ise daha kalın yapılıdır; her seferinde denizde bir ay kadar yüzebilen kutup ayıları veya Alaska’dan Japonya’ya göç eden fok balıkları gibi, bir hafta boyunca hiç durmadan yolculuk yapabilirler. Bu atın geceyi atlatabilmesi için, bir süre düz alan üzerinde gitmesi gerek. Onu nehre götürelim, orası şimdi taş gibi donmuştur.”</p>

  <p class="block_11">“Heeyaa!” diye haykırdı Hardesty, tam olarak binicilik dünyasına özgü olmayan bir şekilde. Yağlı deriyi şaklatarak, dizginleri hafifçe sallayınca Belmontlu kısrak sola saptı.</p>

  <p class="block_11">Baykuşların ve kartalların gerçek evi olan nehir kenarı daha da karanlıktı. Burası gizemli dalgıç kuşlarının ıslıklarıyla büyülenmiş bir yerdi ve yağız at neredeyse ayak parmaklarının ucunda ilerliyor ve sarp kayalıklarda yaşayan balkabağı kafalı hortlaklara yerlerini belli eden çıngırak seslerine sövüyordu. Yola devam etmenin tek yolu, ağaçların arasından ince bir kurdele gibi fosforlu bir ışıkla parlayan gökyüzünü takip etmekti. Kızağın yolcuları ve at, yukarıdaki bu solgun ve tozlu yolu görmek için başlarını kaldırdılar. O anda önlerine bir tuğla duvar çıkmış olsaydı, hızla ona çarparlardı ama yolda herhangi bir engel yoktu ve yol boyunca karşılaştıkları sayısız yokuş aşağı dönemeçleri de yalnızca ağaçları ve gökyüzünü referans alarak başarıyla geçtiler.</p>

  <p class="block_11">Nehir kenarına gelince, karla kaplı buzun üzerinde uzanan beyaz bir yol gözlerine çarptı. Buzun onu taşıyacağını bilen kısrak doğrudan oraya girdi. Hafiften uçarak gerçekleştirdikleri bu geçiş, kızağı biraz sarstı ve çocukların uyanmasına neden oldu. Hardesty ıslık çalınca kısrak kuzeye doğru dümen kırdı. Az sonra doygun ve mutlu bir şekilde, önlerindeki uzun mesafeyi yutan bir hıza erişti.</p>

  <p class="block_11">Kar nehrin büyük bir bölümünü battaniye gibi örtmüştü ama rüzgârın eserek saydamlaştırdığı yerlerde oluşan göz kamaştırıcı, gümüşi gölcükler, ayın saat yönündeki hareketini yansıtıyordu.</p>

  <p class="block_11">Batı yönündeki dağlar beyaz sıralar hâlinde uzanıyor ve batmakta olan aya doğru bir merdiven gibi yükseliyordu.</p>

  <p class="block_11">“Bakın,” dedi Hardesty, çocuklara. Abby nereye bakması gerektiğini bilemeyince de “Abby, şuraya bak. Bu dağlar aya çıkan merdivenlerdir. Oraya gitmek ister misin? Tek yapmamız gereken şey, sola dönüp ay son basamağın altında kaybolmadan yetişmek..” Babalarının yaptığı bu öneriyi değerlendirmeye çalışan çocukların yüzleri ayışığında yıkanıyor gibiydi. Dağ merdiveninin son basamağına oturmuş olan ay, öyle hacimli, sedefli ve büyüleyiciydi ki başlarını onaylar gibi salladılar. Evet, oraya gitmek istiyorlardı.</p>

  <p class="block_11">Her şeyin krem ve gümüş renklerle parladığı sonsuz ve yuvarlak o yer için, pek az tanıdıkları bu dünyadan vazgeçeceklerdi. Bir başka dünyaya giden o dağ merdivenine mutlulukla çıkmayı hayal ediyorlardı ama fırsat ellerinden kaçınca üzüldüler; çünkü yükümlülüklerine sadık olan ay, o çekildikçe karanlıklaşan buzdan merdiven korkuluklarının arkasında kayboldu.</p>

  <p class="block_11">Isının, kristalli bir âleme doğru iniş yaptığı ve (onu takip etmeleri hâlinde) nehrin, onlara kuzey ışıklarını vadeden uzun ve düzgün bir yol hâline geldiği bir saat boyunca, kızak ayaklarının buz ve kar üzerinde çıkardığı tıslama sesini mutluluk içinde dinlediler.</p>

  <p class="block_11">Artık yapmaları gereken tek şeyin sapağı bulmak, Fteley’i geçmek ve Coheeries Gölü’nü tutan gizli coğrafi oluşumun içine girebilmeyi ümit etmek olduğunu düşünüyorlardı. Ama bugüne kadar kimse Coheeries Gölü’ne kolaylıkla gidememişti.</p>

  <p class="block_11">Hudson Nehri’nin, dağların çok yükseklerinden geldiği için asla donmayan kollarından birine yaklaştılar. Onun sesini millerce öteden duymuşlardı ve yakınına gelince onun ince ve öfkeli bir su kurdelesi gibi düşmekte olduğunu gördüler. Gözlerini ondan akmıyorlardı; onun yukarıya doğru giden akıntısının, buzun içinde açık göller oluşturduğunu fark etmediler. Hiçbir şeyden şüphelenmeden, bu dar geçitlerden birinin tam içlerine doğru son hızla gitmeye devam ettiler.</p>

  <p class="block_11">At, suyu iki beyaz dilime ayırdı ve kızak da onu takip ederek gümbürtülü bir şekilde suya çarptı. Hem at hem de kızak dik bir şekilde suyun üzerinde kaldılar. At, ileriye doğru olan ivmesi ve doğuştan gelen sezgileriyle, ön ayaklarını buzun üzerine çıkarmayı ve tüm gücüyle kendini çekerek önündeki sığlığa çıkmayı başardı. Ancak çok çaba göstermesine rağmen, kızağı bu düz alana çekecek gücü kalmamıştı. Kızak su almaya başlayınca, Hardesty herkesi buzun üzerine atmayı ve ondan sonra da suyla dolan kızağın, atı yeniden suyun içine ve altına çekmesini önlemek için koşum takımlarını çözmeyi aklından geçiriyordu ki arka tarafındaki buzdan gelen gümbürtüyü duydu. Dönecek vakit bile bulamadan, başının üzerinden kocaman bir şey geçti ve çırpınmakta olan kısrağın yanına iniş yaptı.</p>

  <p class="block_11">Devasa bir beyaz at, yoktan ortaya çıkmış ve kısrağı manyetik bir alanın içine hapseder gibi kendisiyle birlikte ileriye doğru çekmişti.</p>

  <p class="block_11">Hardesty ne olduğunu anlayamadan, kızak da hoplayarak buzun üstüne oturdu ve iki at, vahşi bir yarışa girişti. Aygırın hemen arkasından koşan kısrak, kızağı bir roket gibi çekebiliyordu.</p>

  <p class="block_11">Âdeta beyaz ve siyah bir yanılsama gibi görünen iki at, inanılmaz bir hıza ulaştığında, Marratta ailesi soğuk rüzgâra doğru eğildiler.</p>

  <p class="block_11">Çelik kızak ayakları, ısıdan parlamaya ve altlarındaki yolu ıslatmaya başladı. Atlar öyle bir hızla gidiyorlardı ki titremeleri ve sarsılmalarıyla Abby’nin deli gibi korkmasına neden olan kızak, neredeyse parçalanmak üzereydi.</p>

  <p class="block_11">Sonra, hiçbir işaret almadan sol tarafa, dağlara doğru döndüler, Fteley’den geçtiler ve dağ yolunun biçare, keskin dönemeçlerini yuvarlayarak ve arkalarında horoz kuyruğu misali serpintiler ve gevşek kar yığınları bırakarak, yuvarlanır gibi ilerlediler. En yüksek uçurumların sırtlarını aşarak, Coheeries ovasının sonsuzluğuna doğru uçtular. Virginia, uzaklarda ışıldayan minik inci dizisini görünce mutlu oldu. Bunlar, gölün kenarındaki köylerde yakılan ateşler ve sabahın erken saatlerinde, güneş doğmadan az önce evlerde yanan ışıklardı.</p>

  <p class="block_11">Atlar, ovaya girerek düz yolda sıçraya sıçraya ilerlemeye başladılar.</p>

  <p class="block_11">Kuşkusuz, o beyaz at, soğuk havanın ve fırıl fırıl dönen yıldızların bir oyunu olmalıydı; çünkü kısraktan ayrıldıktan sonra, yolun sol tarafına beyaz bir alev gibi kaydı. O gittikten sonra bile yağız kısrak gün doğumuna kadar yarışa devam etti ve Marratta ailesini Coheeries Gölü’nün kıyılarını sınırlayan kar tarlaları okyanusuna ulaştırdı.</p>

  <p class="block_11">Köye, genellikle yabancıların girdiği şekilde girdiler: yorgun, bitkin ve muüu. Mrs. Gamely’nin evine doğru dönmeden önce, yakacak odun yığılmış bir kızak çekmekte olan Daythril Moobcot’un önünden geçtiler.</p>

  <p class="block_11">“Daythril! Annem nasıl?”</p>

  <p class="block_11">“İyi,” diye bağırdı Daythril. “Umarım sözlüğünüzü getirmişsinizdir.”</p>

  <p class="block_11">*</p>

  <p class="block_11">New York’un yazgısı, her zaman züppeler, hırsızlar ve kaşarlanmış adamlar tarafından yönetilmek olmuştur. Onun politikalarını belirleyen kişiler, ateşin üzerine benzin döken, yaralara tuz eken ve Newcastle’a kömür götüren, yani tereciye tere satan kişilerdi. Yönetilme tarzı tam bir saçmalık, uyduruk bir çılgınlıktı; ölmek üzere olan bir adamın merdivenlerden çıkmaya zorlanması gibi bir şeydi.</p>

  <p class="block_11">Mucizeleri pürüzsüz bir şekilde hesap etmek çok güç olduğu için bütün bunların rastlantısal değil karmaşık nedenleri vardı.</p>

  <p class="block_11">Mucizeler, bariz bir anarşinin tutarlı bir tasarıma boyun eğmesidir. Nasıl ki müzik, her bir notası kendi yolunda gitme uğraşı vermekle birlikte sağlam bir plana tatlılıkla bağlı bir arı kovanı gibi olmalı ise büyük bir imparatorluk da itici güç için sonunda onu parçalayacak olan öğelere ihtiyaç duyar. Aynı şekilde, iz bırakmak isteyen bir şehir de canlı, kaygan ve yönetilmez olmalıdır. İyi kanunları, güzel bir mimarisi ve temiz sokakları olan sakin bir şehir, itaatkâr denyolarla dolu bir sınıf veya bir tarla dolusu iğdiş edilmiş boğa gibidir.</p>

  <p class="block_11">Anarşik bir şehir ise ümit veren bir şehirdir.</p>

  <p class="block_11">Praeger de Pinto bundan emindi. Ayrıca, insani kurumlardaki içsel parlaklığın en çok, dışlarındaki yozlaşmanın en fazla olduğu an belirginleştiğine inanıyordu. Yani, cehennemi taklit etmek gibi büyük amaçlara göre yaşayamayacak bir şehirdeki anarşi veya çılgınlık, Praeger’ın sırtını yere getiremezdi; o yüzden yozlaşmış şehir politikasının suyu içine, korlaşmış çelik gibi dalmayı ve bu suyu tamamen çekilene kadar kaynatmayı aklına koymuştu. Kampanyası olgunlaştıkça, seçimlerde adaylıkla ilgili orijinal amaçlarını veya Jackson Mead’ı daha az düşünür olmuştu. Şimdi, şehrin bir fırtınanın içine girmek üzere olduğunu görüyor ve yeni bin yıla girildiğinde, yasalar yasalarla ve haklar haklarla yüz yüze geldiği vakit, coşkulu bir şekilde ötelerdeki sakin suya geçecek olan şehre yol göstermek istiyordu.</p>

  <p class="block_11">Eğer düşündükleri doğruysa ve gelmekte olan çarpışma hilekârlık ve üçkâğıtçılıkla yönünü bulacaksa, o da aynısını yapacaktı.</p>

  <p class="block_11">İşte, geleneksel yöntemleri terk etmesinin ve kampanya teması olarak kışı kullanmasının arkasındaki mantık da buydu. Bu görevi alışılagelmiş yöntemlerle kazanmasının ve alışılmadık bir süre boyunca görev yapmasının dürüst olmayacağını düşünüyordu. Onun yerine, seçmenleri yabancılaştırma pahasına da olsa, onlara çıplak gerçeğin tüm çılgınlığını anlatacaktı.</p>

  <p class="block_11">“Kampanya rozetleri mi?” diye sordu özel kalemine. “Tam bir para israfı. Al, bunu baskıya veriver. ‘Kampanya rozetleri için tavrım şöyledir: Ne bu seçim ne de başka seçimler için (de Pinto rozeti üretilmeyecektir. Bedeninin, yürüyen bir (ücretsiz) reklam panosu olarak kullanılmasını kabul edenler, kitleleri hedef alan iğrenç bir zorlamaya payanda olmayı ümit eden aptallardır ve ben böyle bir şeyin parçası olmayı istemiyorum. Bu rozetleri takan kişiler, göğüslerini sermaye olarak kullanan kadınlar kadar kuş beyinlidir.’”</p>

  <p class="block_11">“Peki, Mr. de Pinto, Gracie Malikânesi ile ilgili olarak ne diyeceğiz? Ermin Belediye Başkanı, Gracie Malikânesi yerine Bronx’taki kendi derme çatma evinde oturacağına söz veren belediye meclisi üyesi Magiostra ile yarıştığı son seçimi, az daha kaybediyordu.”</p>

  <p class="block_11">“Ben de orada oturmayı düşünmüyorum.”</p>

  <p class="block_11">Özel kalem müdürü rahat bir nefes aldı; çünkü Ermin Belediye Başkanı şimdiden eşyalarını nakletmeye başlamış ve Mother Cabrini Bulvarında prestijli küçük bir ev kiralamıştı bile.</p>

  <p class="block_11">“Biz, Gracie Malikânesini bir konferans merkezi olarak kullanacağız,” dedi Praeger. “Bird S. Coler hastanesine ve o güzel hasır sepetlerin yapıldığı fabrikaya bakan o yerde konferanslar yapmak çok hoş olacak. Ama ben şahsen hiçbir lanet olası hasır sepet fabrikasının yanında yaşamayı istemiyorum.”</p>

  <p class="block_11">“Bu iyi. Ermin Belediye Başkanı’nın ayağının altındaki halıyı çekeceğiz.”</p>

  <p class="block_11">“Aynen öyle. Bu şehirde çok vergi parası var. Dünyanın en büyük şehrinin belediye başkanının doğru düzgün bir yerde yaşaması gerek. Bu yer şehrin her şeyden önemli olan mimarisine uyum sağlayan bir şeye sahip olmalı. Bu vergi parasının bir kısmını, örneğin bir milyar dolar kadarını alıp bir belediye sarayı yaptırabiliriz. Dört beş gökdelenin üst katlarını ve hava haklarını satın alabilir, bunların arasına sandık kirişleri koyabilir ve yarattığımız bu platformu küçük, Versailles tarzında bir yapının temelleri ve bahçeleri için kullanabiliriz. Aman, ben neler söylüyorum öyle? Gökdelen filan satın almamız gerekmez. İstimlak yetkimizi kullanıp bunlara el koyabiliriz.”</p>

  <p class="block_11">“Peki, ya gayrimenkul tröstleri? Kampanya paramızın çoğunu bize onlar vermedi mi?”</p>

  <p class="block_11">“Cehenneme kadar yolları var,” dedi Praeger. “Geri ver onları. Eğer bu parayı harcadıysak, adi senet ver. Bu gayrimenkul adamları bir yığın şımarık milyarderden başka bir şey değil. Özellikle de Marcel Apand. Üzerinde bir goril yumruğu olan flamasını şehirdeki hemen her binada görmek beni hasta ediyor. Birinin çıkıp bunlarla ilgili gerçeği insanlara anlatma zamanı geldi, özellikle de Apand’la ilgili olanı. Bunlar rüşvet gibi yolsuzluklara bulaşmış, yozlaşmış, parayla elde edilebilir kişiler. Bir basın konferansı ayarla.”</p>

  <p class="block_11">“Ya bankerler? Senetlerimizi ciro edemeyiz. Siz bankerleri de kınamış bulunuyorsunuz.”</p>

  <p class="block_11">“Eh, onlar da bunu hak ediyorlar,” dedi Praeger. “O içten pazarlıklı sülükleri kınamaya devam edeceğim.”</p>

  <p class="block_11">“En azından bu, popülist bir tutum olur. İnsanlar bankerlere vuran politikacılara bayılıyorlar. Çok ayrıntılı olmadığınız takdirde, bunu sürdürebilmeniz mümkün olabilir.”</p>

  <p class="block_11">“Popülist mi? Bence duvardan duvara halı veya renkli televizyon edinmek için ruhlarını bile satmaya hazır olan bu at sinekleri her türlü istismarı hak ediyorlar. Onlar ve bankerler sanki birbirleri için yaratılmışlar.”</p>

  <p class="block_11">Özel kalem müdürünün aklı çok karışmıştı, parmaklarının ucuyla pantolonunun arka cebindeki içki şişesinin üzerinde trampet çalıyordu. “Bu, Mr. Binky’yi de kınadığınız milyarderlerin arasına kattığınız anlamına mı geliyor?”</p>

  <p class="block_11">“Birinin çıkıp kazmaya kazma demesinin zamanı gelmedi mi?”</p>

  <p class="block_11">“Ama Mr. Binky sizin en büyük destekçiniz.”</p>

  <p class="block_11">“Ona gereğinden fazla değer verme.”</p>

  <p class="block_11">“Mr. Pinto, kimse size oy vermeyecek.”</p>

  <p class="block_11">“Öyle bir verecekler ki. Bana doğruları söylediğim için oy verecekler.”</p>

  <p class="block_11">“Ama her zaman gerçeği söylemiyorsunuz ki. Bazen pekâlâ bir köpek gibi yalan söylediğiniz oluyor.”</p>

  <p class="block_11">“En iyi yalancı ben olduğum için bana oy verecekler; çünkü bunu dürüstçe ve incelikle yapıyorum. Onlar doğru ile yalanın kol kola dolaştığını ve ikisinin arasında güzel bir şey olduğunu bilirler. Onlara kendi tarzımda yalan söylediğim vakit, içinde bulundukları koşulları hem anladığımı hem de bunlardan üzüntü duyduğumu ama onlar için ümitli olduğumu ve sırtlarındaki maymunlardan ne kadar tiksindiğimi açıklamış oluyorum. Bu beni onlardan biri gibi yapıyor. Sonuçta, ben de onlardan biriyim. Göreceksin kime oy vereceklerini.”</p>

  <p class="block_11">“Pekâlâ, pekâlâ,” dedi özel kalem müdürü. Sizinle felsefe yapamayacağımı biliyorsunuz. Ama sizinle görüşmek istediğim başka bir konu var.”</p>

  <p class="block_11">“Neymiş o?”</p>

  <p class="block_11">“Bundan sonraki mitinginiz.”</p>

  <p class="block_11">“Ne olmuş ona?”</p>

  <p class="block_11">“The Cloister’de şafak vakti yapılacak bir mitinge kim gider? Politik bir mitingin amacı, TV kameralarının siz konuşurken insanların görüntüsünü alabilmesidir. Ben çok sayıda insanın, The Cloisters’da ve şafak vakti eksi on derecede yapacağınız bir mitinge, sizin onları kınamanızı dinlemek için gideceklerini hiç sanmıyorum. Neden bu mitingi Grand Central İstasyonunda veya Foibles Parkı’nda ve öğle yemeği vaktinde yapmıyorsunuz?”</p>

  <p class="block_11">“Bak,” dedi Praeger, öne doğru eğilerek, “bu tür şeylerin mühendisliğini yapamazsın. Taşlar düşecekleri yeri bizden iyi bilirler.”</p>

  <p class="block_11">“Ama bu, planladığınız sadece üç mitingden birisi. Çok yazık olur eğer... En azından bırakın da ben birkaç tane daha ayarlayayım!”</p>

  <p class="block_11">“Hayır, ben mitinglerden nefret ediyorum. Tahammül edemediğim bir şey varsa, o da kalabalıklardır.”</p>

  <p class="block_11">Özel kalem müdürünün gözyaşlarını güçlükle tutarak odadan çıkmasından sonra, Praeger genel merkezindeki tek mobilya olan ahşap sandalyenin arkasına yaslandı (bir telefon edinip edinmemekte hâlâ tereddüdü vardı). İçine doğuyordu; zafere doğru gittiğinden çok emindi. Chicago, Miami veya Boston’dan aday olsaydı, belki öyle hissetmeyecekti. Ama New York, arı sokmuş firari bir at gibiydi. “Bu atı yakalamanın tek yolu,” diye düşündü Praeger, “onu, arının soktuğu yollarda ve onunla aynı hızda giderek takip etmektir.”</p>

  <p class="block_11">Kendisinin de yapmak istediği de buydu zaten -imkânsız bir aşkla sevdiği bu imkânsız şehre yön vermek.</p>

  <p class="block_11">The Cloisters’daki miting, ayaz ve berrak bir günün, şafak vaktinde yapıldı. Praeger, yarım saat kadar durup, sabah güneşinde yüzen buzlarla ve sularına vuran mavi ve beyaz renklerle canlanan nehri seyretti. Katılım düşüktü; çünkü basın mensupları ve izleyiciler bir kenara bırakılsa bile, yardımcıları veya işçileri de dâhil olmak üzere kimse gelmemişti. Aslında, güneş ağaçların arasında oyalanan gölgelerle yapacağı savaşa henüz girişemediği için hava o kadar soğuktu ki hayvanı bol bir yer olan Fort Tryon Parkı; Craig Binky’nin o mitingi “lüks kürkleri içindeki destekçilerin katıldığı muhteşem bağış toplama kahvaltısı” diye tanımlamasını doğrulamak için duvarların üstüne çıkacak veya karda gezinecek tek bir sincap, bir güvercin veya politika heveslisi bir tarla faresi bile çıkaramamıştı.</p>

  <p class="block_11">Praeger tamamen tek başınaydı. Gözü pek bir tavırla, akıcı ve bal gibi tatlı olmakla kalmayıp, geniş bir yelpaze politik sorunu parlak bir şekilde tahlil eden güzel bir politik konuşma yaptı. Bu konuşma onun, uygulamacı, devlet adamı ve güncel tarihçi özelliklerinin çok iyi gözlemlendiği bir konuşma olmuştu. Bunu dinleyen herkes de Pinto’ya verilecek bir oyun şehrin işlerinin hassasiyetle, iyi niyetle, özenle ve sorumlulukla yönetilmesine katkıda bulunacağından emin olabilirdi. Eğer dinlemiş olsalardı, bankerler ve gayrimenkul kodamanları da bu konuşmaya bayılırlardı. Dinginliğin tüm güzelliklerini anlatan ve bunun çekincelerinden bahsetmeyen bir konuşmaydı. İşte, sonunda doğru sentez bulunmuştu. Praeger de Pinto, ne kıştan ne de mahşer gününden bahsetmişti. O soğuk kış sabahında, tüm becerileri ve aklıselimi, yenilmesi mümkün olmayan ve teknik açıdan kusursuz bir politik albeni yaratmak üzere bir araya gelmiş gibiydi.</p>

  <p class="block_11">Bitirdiği vakit, alkış sesi duyunca şaşkınlıktan az daha dilini yutacaktı. Eski moda bıyığı olan dazlak bir adam, pek de uzakta olmayan bir yerde karların üzerinde duruyordu. Adam, küçük toprak sahibi bir makine ustasına benziyordu. Gerçekten de tam anlamıyla öyleydi. Praeger onun, köpeğini dolaştırmak için parka geldiğini sandı.</p>

  <p class="block_11">“Benim köpeğim yok,” dedi Peter Lake. “Olsaydı bile onu böyle soğuk bir günde ta buralara kadar getirmezdim. Ben buraya sizi görmeye geldim.”</p>

  <p class="block_11">“Öyle mi?” diye sordu Praeger şaşkınlıkla.</p>

  <p class="block_11">“Evet, öyle. Anlayabildiğim kadarıyla, güzel bir konuşma yaptınız. Kıştan bahsettiğinizde sizi beğenmiştim. Buna inanmalı mıyım inanmamalı mıyım bilmiyorum ama doğru olması da önemliymiş gibi görünmüyor. Bilmem ne demek istediğimi anlıyor musunuz? Müzik gerçek mi? Gerçek mi değil mi söylemek mümkün değil ama bir kere ona inancımızı vermişiz. En azından benim için öyleydi ama ne zaman olduğunu hatırlamıyorum bile. Ama son zamanlarda,” diye itiraf etti Peter Lake, “zihnim berraklaşmaya başladı ve bazı şeyleri daha iyi hatırlıyorum; örneğin, piyanoda çalınan bazı nakaratları. Ama bunları nerede duyduğumu hatırlayamıyorum. Bilmem ne demek istediğimi anlıyor musunuz?”</p>

  <p class="block_11">“Hayır, anlamıyorum.”</p>

  <p class="block_11">“Bunlar geçmişten geliyor gibi; sanki geçmiş, karanlıklardan gelen bir ışık hâline gelmiş. Bunu çok güçlü bir şekilde hissedebilsem de göremiyorum ve hatırlayamıyorum. Ama orada bir yerde çalmakta olan bir piyano kesinlikle var. Sizi burada yalnız bulduğum için çok sevindim, efendim,” diye devam etti Peter Lake. “Benim söylemek istediğim şey çok zor. Ama bir haftadan beri her şey daha açık bir hâl almaya başladı ve ben merak ediyordum acaba... Belki... Şey... Doğrudan sorsam daha iyi olacak. Siz de bizden biri misiniz? Yani, biz aynı mıyız?”</p>

  <p class="block_11">“Yani mason mu?” diye sordu Praeger şaşkın bir tavırla. “Ben bir mason değilim, eğer bunu demek istiyorsanız.”</p>

  <p class="block_11">Hayır, hayır, demek istediğim o değil,” dedi Peter Lake, başını da hayır der gibi sallayarak. Ve tekrar denedi. “Ondan daha kişisel ve daha önemli bir şey...”</p>

  <p class="block_11">“Eşcinsel olup olmadığımı mı soruyorsunuz? Kesinlikle değilim.”</p>

  <p class="block_11">“Hayır, efendim. Sizin eğilimlerinizi merak ediyor değilim.”</p>

  <p class="block_11">“Ne, o zaman?”</p>

  <p class="block_11">“Nerelisiniz?” diye sordu Peter Lake, doğrudan yüzüne bakarak.</p>

  <p class="block_11">“Brooklyn’de doğmuşum.”</p>

  <p class="block_11">“Hangi çağda?”</p>

  <p class="block_11">“Bu çağda.”</p>

  <p class="block_11">“Emin misiniz? Bunu sormamın nedeni şu: ben bu çağda doğmadığıma inanıyorum. Kışlar hakkında yaptığınız konuşmalar benim, sizin de bu çağda doğmamış olduğunuza inanmama neden oldu; çünkü siz, geçmişte olan şeyleri gelecekte olacakmış gibi anlatıyorsunuz. Böyle olduğunu biliyorum. Çünkü ben oralarda yaşadım.”</p>

  <p class="block_11">“Ben...”</p>

  <p class="block_11">Peter Lake elini kaldırdı. “Merak etmeyin,” dedi. “Her şey yolunda. Size oy vereceğim, gerçi kayıtlı değilim galiba. Five Points’e gidip kayıt olurum; öyle yaparım ve bir düzine kez daha sizin için oy veririm. Size müteşekkirim, çünkü siz kışlar hakkında konuşmaya başladığınız vakit o piyanonun sesini duyuyor ve geçmişin etrafımızda parlamaya başladığını görüyorum. Bana belki biraz daha yardımcı olursunuz diye umuyordum ama yine de çok yardım etmiş sayılırsınız.”</p>

  <p class="block_11">“O piyano ne çalıyor?”</p>

  <p class="block_11">“Oh, tam olarak duysam da ne olduğunu bilemem.”</p>

  <p class="block_11">“Onu kim çalıyor?”</p>

  <p class="block_11">“Korkarım, efendim, en ufak bir fikrim bile yok. Gerçi o kadın her kimse çok güzel çalıyor.”</p>

  <p class="block_11">*</p>

  <p class="block_11">Yalnız insanların her zaman açıklanamayan bazı hevesleri vardır. Komik buldukları insanlar karşısında attıkları kahkahaların yoğunluğu ve uzunluğu, yalnızlıklarının deriliğini yansıtır, sırtlanlar gibi gülmeyi başarırlar ve duygularına hitap eden bir şeyle karşılaştıkları vakit içlerinden, aynen Paul Revere* gibi, büyük ordular toplamak geçer. Mrs. Gamely de yıllardır yalnız başına yaşamaktaydı.</p>

  <p class="block_11">Kızını ve onun yeni ve tam anlamıyla olgunlaşmış ailesini birdenbire karşısında görünce, öyle bir sarsıntı geçirdi ki gök gürültüsüne benzer bir sesle ağlamaya başladı.</p>

  <p class="block_11">Virginia annesine sarıldı, o da ağladı. Sonra çocuklar da neden olduğunu bilmeden yavru kediler gibi acı acı ağlamaya başladılar.</p>

  <p class="block_11">Hardesty bile ana kız arasındaki bu sevgiden etkilenmişti ve ağlamamak için kendini zor tutuyordu. Bu acı ağlamalar, Hardesty kendine geldikten sonra da uzun süre devam etti. Duvar saati, çeyrek geçtiğini belirtmek için çalmaya başlayınca (saatin sesi bile ağlayan kadınları ve çocukları daha çok gözyaşlarına boğuyordu), sabırsız sabırsız odanın içinde gidip gelerek bu işin bitmesini beklemeye koyuldu. “Bu ne?” diye sordu Virginia’ya, “Bu ne? Gözyaşı yarışı mı?” Virginia’nın paltosunun kıvrımları arasından kömür siyahı takımı görünüyordu. Hardesty, iyi bir terzinin elinden çıktığı belli olan bu etek ve ceketi giymiş şehir gazetecisinin, huzur içindeki taşralı Coheeries kızıyla aynı kız olduğunu düşündü ve karısının bu çok yönlülüğü onu çok etkiledi. Ona sarıldı, ağlamaktan kızarmış yüzüne düşen saçlarını okşayarak kaldırdı ve onu öyle bir şefkatle öptü ki Mrs. Gamely’nin yüreği bir meteoroloji balonu gibi havalara yükseldi.</p>

  <p class="block_11">O gece çocuklar hiç uyuyamadı. Sabah kalktıklarında gün ışığı altındaki Coheeries Gölü’nü görme beklentisinin verdiği heyecan, Noel beklentisi heyecanının çok üzerindeydi ve gerçekten de tam bekledikleri gibi, gölün bitmez tükenmez soğuk kış günleri ve gecelerinin güzelliği karşısında kendilerini kaybettiler. İyi bir denizci olan Hardesty, hemen buz kayağı yelkenlisini kullanmayı öğrendi.</p>

  <p class="block_11">Sık sık, yelkenlilerin içinde en büyüğü ve en yavaşı olan Katerina’yı aldılar ve onu yiyeceklerle ve yorganlarla doldurarak şafak vakti yola çıkıp, gölün sonsuzluklarına doğru yelken açtılar.</p>

  <p class="block_11">______________________</p>

  <p class="block_11">*Çevirenin Notu: Amerikan Devrimi kahramanlarından, Bostonlu bir gümüş kuyumcusu.***</p>

  <p class="block_3"> </p>

  <p class="block_11">Çocuklar, güneş etkisini gösterene kadar kadınların kucaklarında uyuyorlardı; uyandıklarında da bir tek mavi gökyüzünü ve ayna gibi parıldayan buzun bir tarafından diğer tarafına kadar çöl fırtınasındaki kumlar gibi savrulan karı görüyorlardı. Rüzgârın hızı kar tanelerinin süsünü püsünü bozmuştu; yere düşmüş bir bayrağa benzeyen sisi yırtarak, parlak cam parçaları gibi yıldırım hızıyla geçiyorlardı. Bu gezilerde buzun üzerinde, dünya üzerindeki tek canlı varlıklar kendileriymiş gibi hissettiklerinden, karadan veya herhangi başka bir tekneden çok uzaklardaki ücra yerlerde saatlerce dolaştılar.</p>

  <p class="block_11">Öğle vakti gelince, yelkenleri indiriyor ve güçlü bir çift buz frenini çekiyorlardı. Kuzey rüzgârına karşı Katerina’yı siper edinerek ve kızarmış yüzlerine vuran güneş altında, kum dolu bir kutuda ateş yakıyorlar ve bir kazan yahni yapıyorlardı. Bunu sıcak tereyağlı ekmeklerle ve Algoquia Kızılderililerine özgü buharda demlenmiş çayla birlikte yiyorlardı. Bazen buz pateni yapıyorlar (Hardesty ile Martin kuralsız bir hokey oyunu oynuyorlardı ama Hardesty Virginia’nın topu her ikisinden de kolaylıkla kaptığını ve dilediği kadar elinde tuttuğunu keşfetmişti) veya buzun üzerinde bir delik açıp, on dakika içinde, Katerina’daki sandıkta mükemmelen donmuş bir şekilde saklamak üzere, diledikleri kadar somon, levrek ve alabalık tutuyorlardı. Veya sonsuzluğa doğru yelken açıyor ve ellerinin altında duran bu insanı baştan çıkaran buz ve güneş dünyasına gelmek için yüzlerce kilometre katetmiş olmanın dipsiz mutluluğunu yaşıyorlardı. Yumuşacık yorganlara ve battaniyelere sarınmış olarak geçirdikleri gecenin sabahında evden çıkıyorlar, karanlık basarken, yıldızların altında parlayan buzun üzerinde kayarak evlerine dönüyorlardı. Samanyolu öylesine parlaktı ki Mrs. Gamely, ona çok uzun süre bakmamalarını tembih etti. “Daythril Moobcot’un büyük babası,” diye anlattı, “yaşlı Barrow Moobcot’ın gözleri böyle kör oldu. Ve bu gece, eğer ay çıkarsa dumanlı camlara ihtiyacımız olacak.”</p>

  <p class="block_11">Denizde yüzen insanların dalgalara boyun eğdikleri gibi, onlar da kendilerini yıldızlara teslim ettiler; yıldızlar da onları hiç itiraz etmeden aldılar. Buzun üzerinde geçirdikleri günler ve geceler, çocukları sonsuza dek değiştirdi. Buzlu ufuktaki Coheeries Gölü kasabası, göl kıyısındaki samanların üzerine yüzükoyun yatmış damızlık bir atın ardındaki beyaz tepelere gömülü bir ışık zinciri gibi yükseliyordu. Hardesty, Katerina’yı en parlak ışığa doğru yönlendiriyor ve oraya doğru yarış yapar gibi gidiyorlardı. Çocuklar eve doğru giden bu yarışı seviyorlardı ama yine de sonsuza dek gölün üzerinde kalmayı istiyorlardı.</p>

  <p class="block_11">Vakit ilerleyip de gündüzü ve geceyi bir örgü hâlinde örmeye başladığında, kayakla veya kızakla tepelerin üzerindeki çam ve ladin ormanlarına gidiyorlar; oradaki handa Grapesy Dandy ve Birdwalla Shuffle danslarını yapıyorlar, hilal şeklindeki geleneksel Coheeries akçaağaç şekerlemelerinden yiyorlar; gerçek ay, gezegenler ve yıldızlar zamanı gösterene kadar, sobada parlak parlak yanan odunları seyrederek saatlerce oturuyorlardı. Mrs. Gamely’nin horozu Jack, artık Martin’le dama oynayacak kıvama gelmişti ama taşlardan kral yapmanın ne olduğunu bir türlü anlayamamıştı.</p>

  <p class="block_11">Bir gece hava aniden aşırı derecede soğudu. Kuzeyden gelen kutup rüzgârı tüm köyü tam bir don mengenesi içine aldı. Mrs. Gamely’nin evi, denizin ortasındaki bir gemi gibi gıcırdıyordu ama dışarıyı teslim alan sıfırın altında elli dereceye dayanacak şekilde inşa edilmişti. Kalafatlı bir evdi; ancak içeriye giren bir toplu iğne başı kadarcık hava bile bütün bir odayı dondurmaya yeterliydi.</p>

  <p class="block_11">Sobanın içindeki odunları, yarış yapan bir lokomotif kazanı gibi parlayana kadar karıştırıyorlardı.</p>

  <p class="block_11">Abby ile Martin kuru mısır koçanlarından bir ev yapıyorlardı.</p>

  <p class="block_11">Cübbeye benzer giysiler ve kuş tüyü patikler giymişler, odanın ortasında, soba ile şömine arasında oturuyorlardı. Mrs. Gamely sallanan koltuğunda bir ileri bir geri sallanıyor ve torunlarını seyrediyordu.</p>

  <p class="block_11">Virginia şalını üzerine geçirmiş, Britannica’nın eski bir 1978 baskısını okuyordu. Hardesty, sırf termometre orada olduğu için pencerenin yanında duruyor gibiydi. Isının düzenli bir şekilde düşmekte olması ve eksi ellinin de altına inmiş olması, onun mizacında olan bir kişi için karşı koyulamaz bir çekim alanı yaratıyordu. Ama aslında yıldızları seyretmek için oraya gelmişti. Şehir ışıklarından uzaklarda, fosforlu gibi yanıyorlardı. O gece yıldızlarda büyük bir hareketlilik vardı; sanki yıldızlarla dünya arasındaki alan, hiç durmadan denize indirilen gemilerle dolu, kalabalık bir liman gibiydi. Meteora benzeyen flaş gibi çizgiler, buz yelkenlisinin frenlerinden çıkan buz parçacıkları misali, giderek solan beyaz patlamaların oluşturduğu bir şelale gibi yavaş yavaş aşağıya dökülüyordu. Bu minik ışık sağanakları, önce çiçek açıyor sonra kayboluyorlardı.</p>

  <p class="block_11">Hardesty, o beyaz atın, ovaya geldiklerinde kendilerinden nasıl ayrıldığını, arkasında hafif bir tıslama ve kavisli bir ışık çizgisi bırakarak şafak öncesi gökyüzüne nasıl tırmanıp kaybolduğunu hatırladı. Ufukta gördüğü minik flaşlara bakması için Virginia’yı çağırmak üzereydi. Bunlar, beyaz atın arkasında bıraktığı iz dışında, bugüne kadar gördüğü hiçbir şeye benzemiyordu. Ama geriye döndüğünde Virginia ile Mrs. Gamely’nin Abby’nin üzerine doğru eğilmiş olduklarını gördü. Abby başparmağı ağzında, yerde yatıyor ve derin derin nefes alıyordu. “Ne oldu?” diye sordu.</p>

  <p class="block_11">“Abby’nin çok ateşi var,” diye yanıtladı Mrs. Gamely. “Yanıyor çocuk.”</p>

  <p class="block_11">“Bugün gölde soğuk almış olmalı,” dedi Virginia, küçük kızı yerden kaldırıp, onu çocuklar için ayırdıkları odaya taşırken. Birden tereddüt etti. “Orası çok soğuk; Abby için burada bir yatak yapalım.”</p>

  <p class="block_11">Hardesty elini Abby’nin alnına koydu. Yüzünü buruşturarak geri çekildi. “Ne kadar aniden oldu bu,” dedi.</p>

  <p class="block_11">“Bir dakika önce mısır koçanlarıyla oynuyordu,” diye inledi Martin.</p>

  <p class="block_11">“Merak etme Martin. Abby iyileşecek,” dedi Virginia. Ama sesi güven vermeyecek şekilde titriyordu.</p>

  <p class="block_11">Abby’yi yatırdıktan sonra, ateşini ölçtüler. Kırk dereceydi. “Bir çocuk için fazla yüksek sayılmaz,” dedi Hardesty. Yatağın çevresinde dolaştılar ve sessizce etrafa çeki düzen verdiler.</p>

  <p class="block_11">“Doktor nerede oturuyor, Mrs. Gamely?” diye sordu Hardesty.</p>

  <p class="block_11">“Neden bir lapa pişirmiyorum ki?” diye soruya soruyla yanıt verdi Mrs. Gamely.</p>

  <p class="block_11">“Lapanın cehenneme kadar yolu var,” dedi Hardesty. “Doktor nerede oturuyor?”</p>

  <p class="block_11">“Han ile göl arasındaki yolun sonundaki evde.”</p>

  <p class="block_11">Hardesty çizmelerini, eldivenlerini ve parkasını çıkardı ve bir saniye içinde kapıdan dışarıya çıktı. Çılgıncasına soğuk hava ona bir balyoz gibi vurdu ve az kalsın yere düşürdü. Karıncalar gibi kaynayan yıldızların aydınlattığı bir yolu takip ederek, kasabaya doğru koşmaya başladı.</p>

  <p class="block_11">Vardığı vakit, sokağın içlerine doğru koşuşan adamlar gördü. Onlar da parkalarını çekiştiriyorlardı, çarpan kapıların sesleri tüm kasabada duyuluyordu. Ama merak edecek vakti yoktu, doğrudan doktorun evine gitti. Kapıya heyecanla vurmaya başladı. (Tecrübelerinden, kapıyı vuranın hasta bir çocuğun babası olduğunu anlayan) doktorun karısı hemen kapıda belirdi. “Şu anda evde değil,” dedi. “Bir iki saat sonra dönebilir. Gelir gelmez sizin oraya gitmesini söylerim. O zamana kadar eve gidip küçük kızın göğsüne biraz sıcak lapa koysanız.”</p>

  <p class="block_11">“Bana lapadan bahsetmeyin,” diye emir verir gibi bağırdı Hardesty.</p>

  <p class="block_11">“Nereye gitti kendisi?”</p>

  <p class="block_11">Doktorun karısı boğazını temizledi. “Diğerleriyle birlikte, Moobcot’un yolun iki mil ötesindeki koyun ağılına gitti.”</p>

  <p class="block_11">“Neden?”</p>

  <p class="block_11">“Nedenini bilmiyorum. Silahlı pek çok adam kapıya geldiler. Doktor da çantasını alıp dışarıya koştu. Ne olup bittiğini bana söylemedi. Zaten hiç bir zaman...”</p>

  <p class="block_11">Hardesty daha fazla dinlemek istemedi. Onun yerine, tarlalara doğru giden karla kaplı yolda koşmaya başladı. Trende mahsur kaldıkları zaman, Alp Dağlarına özgü askerler kadar zinde ve formda olduklarına tanıklık ettiği Coheeries erkeklerine yetişebilecek gücü yoktu. Açık yolda yapayalnızdı, tüm çevresini saran yıldızların başını döndürdüğünü ve kontrolünü kaybettiğini hissediyordu.</p>

  <p class="block_11">Tarlalardaki tümseklerin üzerinde koca bir koyun ağılı görünüyordu.</p>

  <p class="block_11">Kapısı yarı açıktı ve oradan sızan parlak ışık dışarıdaki karların üzerine düşüyordu. Hardesty içeriye girdi. Koyunların hepsi birbirlerine sokularak bir köşede toplanmıştı; Coheeries erkekleri ise karşı duvara bakarak sıkı bir yarım daire şeklinde ayakta duruyorlardı.</p>

  <p class="block_11">Hardesty, silah dipçiklerinin yelpaze benzeri bir kavisle sıralanmış olmasından, namluların tek bir yöne doğru çevrilmiş olduğunu anladı. Adamlardan bazıları münakaşa ediyorlardı. İçlerinden biri “Bunlar ondan farklı,” dedi. “Aynı olmadıkları açıkça görülüyor.”</p>

  <p class="block_11">Bir diğeri yanıt verdi. “Hepsi aynı anda ve aynı şekilde geldi. Görüntüleri hiç hoş değil. Hiç sevmiyorum onların görüntüsünü. Zararsız gibi görünmeye çalışıyorlar ama siz buna inanıyor musunuz?”</p>

  <p class="block_11">“Ne istiyorsun, Walter, onları öldürmek mi?” diye sordu uzaktan biri. Hardesty adamların omuzlarının üstünden bakmaya çalıştı.</p>

  <p class="block_11">Yanıt “Evet,” oldu ama bu sözün ardından bunu onaylamadıklarını belli eden adamların uğultusu geldi. Hardesty, bir kova üzerine çıkarak, adamların başlarının üzerinden baktı. Bugüne kadar görmediği tuhaflıkta elli veya altmış kadar adam, bir saman balyası yığınının üzerinde oturmuş gülümseyerek ve ayaklarını hafifçe yere vurarak saman sapları çiğniyorlardı.</p>

  <p class="block_11">Yüzleri, bir deri bir kemik gibi veya ezilmiş veya testere gibi uzun ve keskindi. Küçük ve kalkık burunları, aşırı gür, fırça gibi kaşları, boks eldivenlerine benzeyen çeneleri ve fena hâlde eğri bacakları, en belirgin özellikleriydi. Ama her birinin gözlerinde, anlatılması çok güç, ürkünç bir boşluk vardı. Başlarına, vodvil oyuncuları gibi melon şapkalar geçirmişlerdi ve bunu umursamaz gibi görünüyorlardı.</p>

  <p class="block_11">Kral Edward dönemine özgü, saat zincirleri olan üç parçalı takımlar giymişlerdi, ellerinde birer baston tutuyorlardı ama bunların tümü zevksiz ve rüküştü. Kötücül ve şiddet sever mizaçlarını gizlemeye gerek duymayan kişiler gibi yılışık yılışık gülüyorlardı. Ama bütün bunlar neyi gösteriyordu ki? Kimdi bu adamlar ve nereden gelmişlerdi?</p>

  <p class="block_11">“Aniden her yere bitiverdiler,” dedi biri, Hardesty’nin açıktan sorduğu soruya yanıt olarak. “İnsanların ahırlarına girdiler, kızakları kaçırmaya, atları çalmaya çalıştılar. Yirmi kadarını yakaladık. Hepsini ele geçirdiğimizi zannederken değirmenin yakınlarında elli tanesi daha karşımıza çıktı. Kim bilir? Belki de başkaları da vardır bir yerlerde.”</p>

  <p class="block_11">“Asıl önemlisini yakaladık ya,” dedi biri.</p>

  <p class="block_11">“Kimi?” diye sordu Hardesty.</p>

  <p class="block_11">Bir düzine adam bir başka odanın kapısının ötesine doğru işaret ederek, doktoru ve diğer birkaç adamı gösterdiler. Doktorun muayene takımları omuzlarından sarkıyordu ve tabancasının namlusu o anda bakmakta olduğu şeye doğru yöneltilmişti. Hardesty oraya doğru giderken önüne çıkan yığma bir tekme attı, bir tıngırtı sesi duyuldu.</p>

  <p class="block_11">“Bu misk farelerinin ellerinden aldık bunları,” dediler ona. Hardesty eğilip bu yığının ne olduğunu anlamaya çalıştı. Orada gümüş ve altın kaplamalı sedef kabzalı piştovlar, neredeyse oyuncak olacak kadar küçük bir takım cep tabancası, hançer çıkıntılı pirinç muştalar, ucu sivri kunduz kuyrukları, coplar, minyatür bir çifte ve fildişi saplı boğma telleri vardı. Buna rağmen, hiç tüfek yoktu.</p>

  <p class="block_11">Kayaklar, kar ayakkabıları veya kalın giysiler de yoktu. Bunlar her kimse, Coheeries Gölü’ne uygun şekilde donanmamışlardı.</p>

  <p class="block_11">Hardesty elini doktorun omzuna koydu ve daha iyi görebilmek için onu biraz kenara itti. Gördüğü şey üzerine irkilerek geriye çekilirken nefesini tutmaya ve dik durmaya çalıştı. “Allah aşkına, nedir bu?” diye sordu. Dengesini hâlâ bulamamıştı.</p>

  <p class="block_11">“Söyleyebilirdim ama söylemek istemiyorum,” dedi doktor.</p>

  <p class="block_11">Hardesty bunun üzerine tabancalı adamların arasına girdi ve tutsağı koydukları odanın içine baktı. Tutsak, at yarışlarındaki en Çelimsiz jokeylerden daha büyüktü ama çok büyük değildi ve çok zayıftı. Tüyler ürpertici bir yüzü vardı; elleri ve bacakları, açıkça kontrol dışında olduğu belli olacak şekilde seğiren ve kendisine özgü bir hayatı varmış gibi sürekli hareket eden sarkık dili gibi kıpır kıpırdı. Gözleri de kafese kapatılmış öfkeli bir fare gibi kendi başına buyruk bir şekilde hareket ediyordu. Hardesty bu adamın kesinlikle yapay olduğunu hissine kapılmıştı. Adamın ne gözleri ne de kemikli parmakları bir saniye bir hareketsiz durmuyordu.</p>

  <p class="block_11">Arada bir bedeninden bir elektrik kıvılcımı çıkıyormuş gibi oluyordu.</p>

  <p class="block_11">Coheeries sakinlerinin huzurlu mizacına kesinlikle uymayan yıkıcı bir ıstırap içinde hapsedilmiş gibiydi bu adam.</p>

  <p class="block_11">“Kim bu adam?” diye sordu Hardesty.</p>

  <p class="block_11">Yanıt, “Siz sorun,” oldu.</p>

  <p class="block_11">“Ben mi?”</p>

  <p class="block_11">Doktor gözünün ucuyla Hardesty’ye baktı. “Evet, siz”</p>

  <p class="block_11">“Kimsin sen?” diye sordu Hardesty, belli belirsiz duyulan bir sesle. Sonra kendine hâkim olup tutsağın yakınına geldi ve takdire şayan bir ciddiyet ve otoriteyle aynı soruyu sordu. Pearly Soames’in saçları diken diken oldu. Sıcak, elektrikli titremeleri havaya yayıldı.</p>

  <p class="block_11">Sanki bir avizeden sarkan yüzlerce çıngıraklı yılan hâline gelmişti.</p>

  <p class="block_11">Hardesty, bu adamın ve arkadaşlarının gerçekten tutsak olmadıkları; çiftçilerin onları büyük bir nezaketle sıcak bir ahırda konuk ettikleri hissine kapıldı. Bu görüşü, Pearly’nin hoşnutsuzluğu arttığında ahırın duvarlarının sarsılmasıyla daha da güçlenmişti. Ama Hardesty’nin bildiği kadarıyla, bütün bunların Abby’nin hastalığıyla hiçbir ilintisi yoktu; o yüzden doktoru Coheeries erkeklerinin arasından çekip aldı ve onları, tarlalarında ve ahırlarında buldukları bu tuhaf yaratıklara ne yapacakları konusunda doktorun eğitimli fikirlerinden faydalanmaktan mahrum etti.</p>

  <p class="block_11">*</p>

  <p class="block_11">Ertesi gece, gümüş rengi bir dilim ayışığı altında Hardesty’nin kullandığı kızak, Coheeries Gölü kasabasından şaşırtıcı bir hızla çıktı.</p>

  <p class="block_11">Önündeki yola aç bir kurt gibi saldırana kadar kırbacını kısrağın başının üzerinde şaklattı. At, yarıştaymış gibi ateşli bir şekilde koşmasına rağmen bu hız, Hardesty için yeterli değildi ve çevreyi tüm yönleriyle incelerken hayvana sürekli daha hızlı koşması için bağırıyordu. Otomatik bir çifte yanında duruyordu. Virginia’nın kucağında da bir çifte vardı. Ve Mrs. Gamely, kızağın arkasındaki çadırımsı bölmede Martin ve Abby ile birlikte oturuyordu. Onun da hemen yanında on iki kalibre Ithaca çiftesi vardı.</p>

  <p class="block_11">O tuhaf adamlar kasabanın dışına çıkarılmış, anayola bırakılmıştı. Şimdi Marratta ailesi ve Mrs. Gamely onların arasından geçmek zorundaydı; çünkü Doktor, Abby’yi tedavi edemeyeceğini söylemişti. Küçük kızın vakit geçirmeden hastaneye götürülmesi gerekiyordu. Coheeries Gölü’nde olmanın verdiği güven ve sükûnet duygusunun lüksü onlar için artık söz konusu değildi. Bir süreliğine şehirden uzaklaşmaya ihtiyaçları olmuştu; şimdi ise her zamankinden fazla şehre ihtiyaçları vardı. Doktor, bu hastalığın özellikleri hakkında bilgi vermekten kaçınmıştı. “Bunu daha sonra yaparız,” demişti. “Hastalık hakkında her şeyi öğrenmek isteyeceksiniz ve öğreneceksiniz. Bu hiçbir şeyi fazla değiştirmeyecektir.” Bu sözler üzerine şaşırmışlar ve doktora inanmamışlardı. Bir kasaba doktoru ne kadar bilebilirdi ki zaten. Ama yine de hemen yola koyulmuşlardı.</p>

  <p class="block_11">Tepeden tırnağa kadar silahlıydılar; çünkü az önce serbest bırakılan tutsakların kızağı ve atı isteyeceklerini tahmin ediyorlardı.</p>

  <p class="block_11">Tek bir yol vardı ve kar, açık arazide yolculuk yapmaya izin vermeyecek kadar derindi. Hardesty bu tuhaf adamlarla, ovadan dağlara çıkmaya başlamadan önce karşılaşacağını hesap etmişti. Öyle bir durumda, ne kadar erken onlarla karşılaşırlarsa o kadar iyi olurdu; çünkü at, düz alan üzerinde tepelere kıyasen daha hızlı gidebilirdi.</p>

  <p class="block_11">Atı mümkün olduğu kadar hızlı koşturmaya çalışıyordu; bunu sadece Abby’yi olabildiğince erkenden hastaneye yetiştirmek için değil, bu haytalar onların önüne geçtiğini fark etmeden önce yolu yarılamış olmak için de istiyordu.</p>

  <p class="block_11">At da bunu anlamıştı sanki. Ama anlamış olsa da olmasa da kar kaplı yolda bir lokomotif gibi çılgın bir hızla gidiyordu.</p>

  <p class="block_11">Ovanın büyük bir bölümünü geçtikten sonra dağlara doğru uzanan yolu tepeden görebilecekleri bir yüksekliğe geldiler. Karşılarındaki bozkırı gözleriyle taramak için burada durdular.</p>

  <p class="block_11">Kısrağın nefesi ve kızak battaniyelerinin gece esintisiyle hafif hafif uçuşması dışında, hiçbir ses duyulmuyordu. Isı sıfır derecenin altında olmasına rağmen esinti sıcacık ve hoştu. Hardesty ile Virginia, ancak etraflarına dikkatlice baktıktan ve kimsenin olmadığına kanaat getirdikten sonra başlarını kaldırıp gece semasındaki çiçeğe benzer belli belirsiz parıltıları görmüşlerdi. Mantar kadar bodur ve simetrik, paraşüt gibi zarif ve kayan yıldızların süratiyle kaybolan kuş tüyü gibi kırmızı bulutlar, yıldızlara ve gökyüzüne karşı, âdeta çiçek açıp kayboluyorlar ve aşağıya doğru süzülüyorlardı.</p>

  <p class="block_11">Her birkaç saniyede bir bunlardan biri, birden alazlanıyor ve yine kayboluyordu; bazen de birkaçı aynı anda veya birbirlerini hızla izler gibi alev alıyordu.</p>

  <p class="block_11">“Paraşütçüler,” dedi Hardesty. “Durmadan geliyorlar. Kim bilir, belki tüm gece boyunca böyleydi. Belki daha da devam edecektir. Ve bunlar Seksen İkinci Hava İndirme Taburu da değil.”</p>

  <p class="block_11">Sonra aşağıya baktılar ve gözleri ışıktaki değişikliğe alışınca, kilometreler boyunca uzanan düzensiz bölükler hâlinde karla mücadele ederek yola çıkmak için çabalayan, gri renkli ve karanlık şekilli kişilerin, ovanın her tarafına dağılmış olduğunu gördüler. Bu gece askerleri, herhangi bir sinyal veya işaret vermeden, sessizce ve nereye gittiklerini bilerek ilerliyorlardı, Yakınlarda bir yerde, karın üzerinde bir gürültü duydular; Hardesty ile Virginia, eğilip doğrulan bir silüetin, fare gibi tepeden aşağıya doğru koştuğunu gördüler. Bu bir adamdı; tepeden gelen esintinin uçurmasını engellemek için başındaki şapkasını sıkı sıkı tutuyordu.</p>

  <p class="block_11">“Etraftan dolaşabilir miyiz?” diye sordu Virginia.</p>

  <p class="block_11">“At göbeğine kadar kara saplanır. Kızağı asla çekemez.”</p>

  <p class="block_11">“Başka bir yol var mı?”</p>

  <p class="block_11">“Olmadığını sen benden iyi biliyorsun,” diye yanıtladı Hardesty.</p>

  <p class="block_11">“Emniyet mandalını aç ve ayaklarını sıkı bas,” derken kendi silahının emniyetini açtı ve “Mrs. Gamely?” diye seslendi.</p>

  <p class="block_11">“Efendim canım?” diye yanıtladı Mrs. Gamely, kızağın arkasındaki çadırımsı yerden.</p>

  <p class="block_11">“Bu şeyi hangi hızda doldurabilirsiniz?”</p>

  <p class="block_11">“Uçan sineği vuracak kadar. Virginia doğmadan önce,” dedi Mrs. Gamely, “Theodore ve ben arada bir tepelerdeki Bucklenburg’a giderdik. Oradaki kurtlar, midilliler kadar büyük, aslanlar kadar açtı. Bunu orada öğrendim.”</p>

  <p class="block_11">“Abby ile Martin uyuyorlar mı?” diye sordu Virginia.</p>

  <p class="block_11">“İkisini de yatırdım, arkamdalar,” diye yanıtladı Mrs. Gamely.</p>

  <p class="block_11">“Jack şapka kutusunun içinde. Teddy de.”</p>

  <p class="block_11">“Pekâlâ,” dedi Hardesty, “şimdi ormana gidelim.” Dizginleri salladı ve kısrak ileriye doğru atıldı. Tepeden aşağıya doğru inerken hız kazanıyordu. Toynaklarının sesi kar üzerinde kayboluyordu ve çıngırakları da kaldırmışlardı.</p>

  <p class="block_11">Kızak ayakları pürüzsüz yol üzerinde tıslayarak giderken, yoldan çekilmeye fırsat bulamayan başıboş hayvanların yanından geçtiler ama kızak az sonra on veya on beş kişilik insan gruplarının arasından geçmeye başladı ve bunların, trenden atılan posta çuvalları gibi kenarlardaki kar kümelerine doğru kaçmalarına neden oldu. Önlerinde giden ve arkalarından neyin geldiğini tam olarak fark etmemiş olan kişileri ikaz etmek için havaya ateş ettiler. At kenara kaçamayanlara çarpmaya başladı. Bu onu yavaşlattı. Önden ve yandan namlu uçları parladı; çocuklar uyanıp çığlık atmaya başladıklarında, yürümekte olan kişilerin bir kısmı kızağa tutunuyor veya içine atlamaya çalışıyordu.</p>

  <p class="block_11">Hardesty, Virginia ve Mrs. Gamely, av tüfeklerini konuşturmaya başladılar ve bu kulakları sağır eden ses, yoldaki adamların bağırmalarıyla daha da yükseliyordu. Yürümekte olan kalabalık, onları durdurabilecek gibi görünüyordu ve kısa bir süre sonra adımlarını daha da hızlandırdılar. At yaralanmıştı. Burun delikleri açılmıştı, dişleri görünüyordu. O, bir Athansor değildi; bir savaş atı da değildi ve bedeni kanarken, Athansor’dan yardım diledi. Kısrak, koşum kayışlarıyla kızağa bağlı olduğu için sadece ön ayaklarını oynatabilirdi ve sadece öne doğru ilerleyebilirdi. Öyle de yaptı; kendine saldıranları yere yıktı, daha sonra da bıçak keskinliğindeki kızak ayaklarını onların üzerinden geçirdi. Ama adamlar sayıca öyle Çoklardı ki en sonunda durmak zorunda kaldı.</p>

  <p class="block_11">Silahlarını süratle doldurmalarına rağmen Hardesty, Virginia ve Mrs. Gamely, yeterince hızlı davranamıyorlardı. “Durmayın, ateş edin,” diye bağırdı Hardesty ama homurdanan, inleyen ve dolgun akla gibi elleriyle kızağa tutunan bu inatçı, bodur saldırganların sayısı hepsini ürkütmeye başlamıştı. Marratta ailesi mücadele ettikçe batıyordu sanki. Kızağın çevresinde kara bir düğüm hâline gelmiş, yüzlerce ve yüzlerce küçük adam vardı.</p>

  <p class="block_11">İleride, gökyüzündeki beyaz izi kimse fark etmedi; bu iz şimdi, ışıklı ince bir kırbaç gibi güneydoğuya doğru büküldüğündeki hâlinden çok daha parlaktı. Bir kuyruklu yıldız gibi geliyor ve bir an parladıktan sonra ardında beyaz bir dumana bırakarak, aniden kaybolan milyonlarca elması gökyüzüne saçıyordu. Tam üstlerinden, bir dokuma mekiği gibi geçti ve alevli ışınının ucundaki beyaz atı da aydınlatarak savaş alanına indi.</p>

  <p class="block_11">Önce, hayretler içinde kalan Güdük Kuyrukları durdurdu, sonrada onların arasından kızak için bir yol açtı. Ardından şaha kalktı; ön ayakları, karın içinde kanlı kesikler açan beyaz bıçaklı bir tekerlek gibiydi. Tekme attığı vakit, darbeyi alan şanssız kişiler top mermileri gibi havaya uçtular. Athansor başını, boynunu ve dişlerini kullandığında, Öylesine süratle hareket ediyordu ki sanki bir değil, birkaç Athansor vardı.</p>

  <p class="block_11">Daha sonra ölümüne bir lütuf ve zarif bir mucize kabilinden, ileriye doğru atılarak onların arasında ilerlemeye ve koşarak savaşmaya başladı. Kısrak da onu takip etti. Hardesty ateş etmeyi bıraktı ve kızağı sürmeye devam etti. Şimdi dörtnala gidiyorlardı. Sayıları azalmış olan Güdük Kuyruk saflarını geçtiler. Beyaz at, kızağın bir buçuk at boyu önünde gidiyordu. Açıklığa gelince dağlara doğru koşturmaya başladılar. At, çaba sarf etmeden onları tepeye çıkardı; bulundukları yerden gecenin içine doğru uzanan Coheeries’i görebiliyorlardı. Fazla soğuk olamayacak kadar yıldızlara yakın ve akim değil sadece ruhun var olduğu o sakin, huzur dolu yerlerden biri gibiydi. Beyaz at, uzun boynunu kara doğru uzattı, sonra yeniden doğruldu. Kısrağın etrafında birkaç kez döndü ve ona yaklaştı.</p>

  <p class="block_11">Kısrağın iki misli kadardı. Kocaman başını eğdi ve onun yüzünün yan tarafına dokundu. Kısrak geriye doğru birkaç adım attı. Beyaz at sonra dikkatini kısrağın yaralarına odakladı. Onların her birini tek tek yaladı ve yaraların her biri tek tek iyileşti. At sonra birkaç adım ilerledi, yukarıya doğru baktı ve o uzun adımlarını atmaya başladı.</p>

  <p class="block_11">Marratta ailesinin bundan sonra bildikleri şey, yapayalnız olduklarıydı.</p>

  <p class="block_11">Gökyüzünde boydan boya uzanan beyaz şerit artık yok olmaya yüz tutmuştu. Hafif bir ıslık sesi duydular. Neredeyse sabah olmuş, ay batmıştı ve yıldızlar da yorgundu. Hardesty dizginleri hafifçe salladı ve kısrak onları dağ ormanlarına doğru götürmeye başladı.</p>

  <p class="block_11">*</p>

  <p class="block_11">Sakalları midelerine kadar inen yaşlı belediye meclisi üyeleri, saplantılı baş hasta bakıcıları, parti yetkilileri, eski belediye başkanları ve yerel yazar bozuntuları hep birlikte, seçim öncesi tartışmaların, kışın kutsallığı ile denge ve erdem teorisi dışındaki konuları kapsaması konusunda ısrar ettiler. Politik manevra yapmak ve insanlara duymak istediklerini söylemek konularında çok becerikli olan Ermin Belediye Başkanı, sonunda Praegen The Sun ile The Ghost’un desteklediği bir dizi tartışmaya katılma konusunda ikna etti. Bu iki gazete de Praeger’ı desteklemiyordu; çünkü Craig Binky’yi halkın önünde (diğer şeylerin yanı sıra) ‘The Ghostu yöneten geri zekâlı, beyinsiz budala, en sevdiğimiz morori ve ‘Binkopede adını verdiği bir keşif balonu içinde yüzen muhalefet ahmağı’ gibi tanımlamalarla rencide ettiğinden beri Praeger’ı desteklemekten vazgeçmişlerdi.</p>

  <p class="block_11">Görmüş geçirmiş yaşlı bir gergedan olan Ermin Belediye Başkanı bu tartışmalarda, asimile edilmiş sıradan bir asilzade olarak gördüğü ve kendini kış konusunda yaptığı konuşmalarla saldırıya açık hâle getiren bu sinekkaydı tıraşlı genç idealisti, ayaklarının altında ezeceğinden emindi. Önceleri bunda başarılı oldu ama seçmenler Şimdi sert içkiye susamışlardı ve Ermin Belediye Başkanı, artık bir yüz yüze tartışmayla bu yeni rakibini belediye başkanlığının verdiği deneyim, olgun yaşı ve dönem süresinin uzunluğundan oluşan üç değirmen taşıyla un ufak etmek için can atıyordu. İlk tartışma Central Park’ta olacaktı; çünkü Praeger televizyona çıkmayı reddetmişti.</p>

  <p class="block_11">Televizyondan nefret ediyordu ve her fırsat bulduğunda ona saldırıyordu. Praeger’ın platformundaki temel fikirlerden biri televizyonun ortadan kaldırılması olduğu için, kanal sahiplerinin Ermin Belediye Başkanı’na destek vermelerinde ve politik reklamlarını ücretsiz yayınlamalarında şaşılacak bir şey yoktu. Prager’la ilgili herhangi bir şey yayınlamayı reddetmişlerdi ama Praeger zaten onların kendisine yaklaşmalarına izin vermiyordu. Televizyonu elektronik kölelik olarak tanımlıyor ve dinleyicilerini, basılı materyallerin önceliğini ve kutsallığını tanımaya davet ediyordu.</p>

  <p class="block_11">Yarım yüzyıldan beri ilk kez bir aday, televizyonun aracılığı olmadan bir kamu görevine talip olmaya cüret ediyordu. Tartışmada Ermin Belediye Başkanı televizyona çıktı ama bir hayalet ile tartışma yapıyor gibiydi. On dakika sonra Central Park, elektronik ocak başlarını terk ederek, tarihte bugüne kadar birilerini ikna etmek için keşfedilmiş en güçlü alet olan televizyona meydan okumaya ilk kez cesaret eden bu adamı görmek isteyen insanlarla dolmaya başladı. Praeger çok akıllıca bir şekilde tartışmanın parkta yapılmasında ısrar etmişti. Akşam hava çok soğuk olmasına rağmen birkaç milyon kişiyle yüz yüze gelmiş ve onlardan televizyonlarını kırmalarını rica etmişti. Pek çok kişi için bu şok edici ve hemen hemen akıl almayacak bir şeydi. Buna rağmen sıcak içecek satıcıları iyi iş yaparken onlar da bir o ayakları, bir bu ayakları üzerinde durarak o soğukta saatlerce beklediler.</p>

  <p class="block_11">“Size sürekli kıştan bahseden ve zorlukla elde ettiğiniz televizyonlarınızı kırmanızı söyleyen bu tip kim?” diye sordu Ermin Belediye Başkanı alaycı bir sesle. Ama Asbury Gunwillow kalabalığın arasındaydı ve yanıtı, “Praeger de Pinto! Praeger de Pinto!” diye bağırarak, o verdi. Bu ad, bir anda ve şarkı hâlinde milyonların arasında yayılınca belediye başkanı taktiğini değiştirmek zorunda kaldı.</p>

  <p class="block_11">“Aslına bakarsanız,” dedi, “ben de çok az televizyon seyrediyorum. Sadece iyi olanlara, kültürel programlara bakıyorum.”</p>

  <p class="block_11">“Ne seyrettiğinizin ne önemi var?” diye yapıştırdı cevabı Praeger.</p>

  <p class="block_11">“Hipnotize edici elektron dizisi beyninizin içine nüfuz etmeye başladığında, işiniz bitmiş ve cehenneme doğru yol almaya başlamışsınız demektir. Ne olursa olsun, eğer gözlerinizi ondan ayırmaz ve kendi hızınızı tayin etmezseniz, zihniniz ölüme mahkûm olur. Akıl bir adale gibidir. Kıvrak ve güçlü olması için, çalışması gerekir. Televizyon işte buna mani oluyor. Ve bunun da ötesinde, Minnie,”</p>

  <p class="block_11">(Ermine Belediye Başkanı’nı bazen bu adla çağırıyordu), “sen de o abartılı edebiyat dramlarını izlesen iyi olur çünkü okumayı unuttuğunu sanıyorum senin.”</p>

  <p class="block_11">“Siz sadece bana konuşmuyorsunuz efendim,” dedi Ermin Belediye Başkanı, “siz, tüm seçmenlere atıfta bulunuyor ve onlara da hakaret ediyorsunuz!”</p>

  <p class="block_11">“Özürlü ve elektronik turşu beyinlilerin sayısı bizim konumuz değil, Sayın Başkan,” dedi Praeger. “Bizim konumuz bu kölelerin özgür kalmayı istiyor olabileceği.”</p>

  <p class="block_11">“Bizim vatandaşlarımıza köle mi diyorsunuz?”</p>

  <p class="block_11">“Evet, öyle diyorum. Onlar, kendilerine göz kırpıp, ellerini kollarını bağlayarak, ne düşünmeleri, ne satın almaları ve yataklarına her gece kaç tane battaniye ile girmeleri gerektiğini söyleyen kişilerin kölesi.”</p>

  <p class="block_11">Savunmaya geçmek zorunda kalan Belediye Başkanı “Televizyon bizim ortak alanımız, demokrasi agoramız ve büyük iletişimcimizdir,” diye haykırdı.</p>

  <p class="block_11">“Bu doğru ama iletişim tek yönlü oluyor,” diye yanıtladı Praeger.</p>

  <p class="block_11">“O, herkesi kendi hüküm ve yargılarına tabi kılıyor ve bunlardan hiçbir tanesinin tartışılmasına imkân vermiyor. Sadece konuşma hakkını değil, konuşma becerisini de insanların elinden alıyor. Ayrıca ben, turşularla iletişim kurmak istemiyorum.” Kalabalık inanılmaz mutlu olmuştu. O anda onlara bir milyon litre sıcak tereyağlı rom dağıtmış olsaydı bile bu kadar mutlu olamazlardı.</p>

  <p class="block_11">“Şuradaki insanlara bir bakın,” diye devam etti. “Onların bacakları var. Adaleleri var. Nefes alabilirler ve geceleri dışarıya çıkabilirler. Soğukta bile yürüyebilirler. Aslında, iddiaya girerim ki ava gidebilirler, kayak yapabilirler, odun kırabilirler, dokumalar ve yontular yapabilirler ve devasa makineleri tamir edebilirler. Bana, şöminemin yanında geçireceğim bir gece verin, elimde de kitabım olsun; ülkenin dört bir yanındaki her bir oturma odasında bağıran ve göz kırpan o dikdörtgen namussuzu istemem.”</p>

  <p class="block_11">“Bu gericilikten başka bir şey değil” diye beyanatta bulundu Ermin Belediye Başkanı.</p>

  <p class="block_11">“Davamın tüm delillerini sunmuş bulunuyorum,” diye yanıtladı Praeger.</p>

  <p class="block_11">Daha sonra moderatör, çöpçülerin Randall Adasındaki eğitim akademisinin lağvedilip edilmeyeceği konusunu gündeme getirdi; çünkü son zamanlarda öğrencilerinden pek çoğu, gürültü yapma dersini geçmeyi başaramamıştı.</p>

  <p class="block_11">“Bu konuda konuşmayacağım,” dedi Praeger, Ermin Belediye Başkanı çöp tenekelerinin nasıl tıngırdatılacağı konusunda uzun bir diskur geçtikten sonra. “Ben sadece önemli konuları konuşacağım: Çok ve iyi çalışmanın karşılığı olabilecek onurlu bir asgari ücretin saptanması, sokakların suçlulardan arındırılması, Manhattan’dan araba geçişine izin verilmemesi gibi. Ben büyük şeylerden bahsetmek istiyorum. Örneğin, tarihten, bu şehirden, nereye gittiğimizden, yıkılması gereken büyük ve küçük zorba yönetimlerden, doğduğum ve büyüdüğüm bu şehre olan sevgimden. Çöp bidonları beni ırgalamıyor. Beni köprüler, nehirler ve sokakların oluşturduğu labirentler ilgilendiriyor. Onların canlı olduğuna inanıyorum... “</p>

  <p class="block_11">“Bakın,” dedi Praeger, “bazen bırakmak, bu yarıştan çıkmak ve şehirden uzaklaşmak istiyorum. Burası zor, pek çoğumuz için çok büyük ve hemen hemen daima, anlaşılması mümkün olmayan bir yer. Ama o zaman, duruyorum; tüm tutkularımı bir yana atıyor ve şehri bir bütün olarak seyretmeye başlıyorum. Böyle yaptığımda, sonsuz bir cesaretle yürekleniyorum; çünkü o zaman şehrin ışıklarının, onu sıklıkla karanlığa boğan sisleri yaktığını görüyorum. O zaman şehir benim gözüme, nehrin kıyılarında tünemiş bir hayvan gibi görünüyor. O zaman, iklimin değişen galerilerinde sergilenen yekpare bir sanat eseri, parlak ışıklarla ve altın renkli güneşlerle dolu bir güneş sistemi modelinin zemininde duran akıl sır ermez ayrıntılarla süslü bir heykel gibi görüyorum onu. Eğer siz burada doğmuş veya buraya uzak bir yerlerden gelmişseniz veya pek uzaklarda olmayan bir yerden şehrin, tarlalar ve ormanlar üzerinden yükselişini seyretmişseniz, o zaman ne demek istediğimi bilirsiniz. Zengin veya fakir, sizler bilirsiniz ki bu şehrin yüreği, kesilmesi gereken ilk ağaca vurulan ilk baltanın sesi duyulduğunda atmaya başlamıştır. Ve o günden beri de hiç durmadan atmaya devam etmiştir; çünkü şehir, sadece duman ve ışık ve taş olmaktan çok öte, yaşayan bir varlıktır.”</p>

  <p class="block_11">“Şehir,” dedi rakibini bile etkileyen ve onu, ağzından yuvarlanan sözlerin ritmi içine sokan bir duyguyla, “hayatın kendisinden veya ışık süratli evrenin mükemmel kusursuzluğun daha az kutsal olan bir sevgi nesnesi değildir. O canlıdır ve insan biraz sabır gösterirse anarşiye, çirkinliğe ve ateşe rağmen onun temelde adil ve temelde şefkatli olduğunu görebilir. Tanrım, ben onu seviyorum. Ben onu gerçekten seviyorum. Bağışlayın beni,” dedi, gözlerini kapayarak ve başını öne eğerek. Belediye başkanı bu kış akşamında ve projektörlerin gümüşi bakışları altında, Sheep Meadow’dan Seksen Altıncı Sokak’a kadar uzanan kalabalığın sessizliğini bozmaya cesaret edemedi. Ağzı açık kalan belediye başkanı, karşısında duran rakibinin şehrin ruhunu görmekle ve ona sırılsıklam âşık olmakla seçimleri kazanacağından korkuyordu. Şehrin, Praeger’ın olağandışı önerisini kabul etmesinden ürküyordu. Ve gerçekten de onun korktuğu gibi oldu.</p>

  <p class="block_11">Praeger başını kaldırdığında, sadece şehirde yaşayanların değil, şehrin kendisinin de bunu belli ettiğini anlamıştı zaten. Bu sezgi onun tüm çevresini kaplamıştı ve bir elmas gibi parıldıyordu.</p>

  <p class="block_3"> </p>
</body>
</html>
