<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_8" id="calibre_pb_30"> </p>

  <p class="block_3"> </p>

  <p class="block_3"> </p>

  <h2 class="block_10">CHELSEA’NİN ASKERLERİ VE DENİZCİLERİ</h2>

  <p class="block_11">Yaşlılıkta, büyük dinamizm ve zihin açıklığının yaşandığı anlar, kuru bir denizdeki ıslak adalar gibidir. Güçlü öfke ve ani neşe anları yaşayan bastonlu bir yaşlı adam, ömrünün bunca yılının, kendi masumiyetine kanıt ve izahat dışında hiçbir şey ilave etmediğini; uzun hayatında bu kadar şey öğrendiyse de yedi yaşında görebildiği kadar uzağı göremediğini keşfedebilir. Harry’ Penn sık sık bu gibi anlarla karşılaşıyordu. Ve o anlarda, anlamanın bedelini ödemeden önce bir zamanlar bildiği şeyi öğrenmekte olduğunu fark ederek cereyan çarpmışa dönüyordu.</p>

  <p class="block_11">Gözlerinde milenyum ile büyümüştü ve şimdi, Jackson Mead’ın köprüsünün hayal edilebilecek kadar uzağa ve yükseğe hatta bunun da ötesine uzanmasını, bulut duvarı bir mızrak gibi delip geçmesini istiyordu. Bunun olması için, biliyordu ki tüm koşullar imkânsız bir şekilde mükemmel olmak zorundaydı. Hiçbir insan onca uyumlaştırma ve ayarla başa çıkamaz, sökülmüş dikişleri tutturamaz veya gerekli olan noksansız ve dillere destan bir adaleti ortaya koyamazdı. Yine de her şeyin yerli yerinde olması ve herkesin tam olarak kendi rolünü oynayacak şekilde ışıklandırılmış sahneye gereken hızla çıkması lazımdı. Harry Penn henüz ömrünün görevini tamamlamadığına inanıyor ve bundan üzüntü duyuyordu.</p>

  <p class="block_11">Sadece yaşlanmak yeterli değildi. O mucizeler istiyordu. Sadece bir tek ve gerçekten şahane bir an için olsa bile hayatın olmadığı bir yerde yaşamayı, zamanı inkâr etmeyi ve evrenin yaldızlanmasını istiyordu. Arabalara koşulan atların üzerindeki tören sorguçları gibi, muazzam ve bembeyaz tüyler görmek istiyordu ki babası, altın çağın ilan edilmesiyle birlikte bütün bunların şehrin üzerinde yükseleceğini vadetmişti. Böylece kitaplarının ve ansiklopedilerinin üstüne, hiçbir yarar sağlayamadan titredi; gördüklerini mümkün olabildiği kadar hatırlamaya çalıştı; dönemsel ve mecazi tahribatlarına ve yenilenmelerine katlanırken, ruhun mimarisine karşı kendini uyanık tuttu.</p>

  <p class="block_11">Çoğu zaman büyük kayrak küveti suyla doldurarak düşüncelerinin özgürce yüzmesine imkân vermek için onun içine daldı; fakat bunlar, hiçbir zaman kendisini süratle yaklaşmakta olan milenyuma hazırlayacak kadar özgür yüzmediler.</p>

  <p class="block_11">Bir akşam, olağandışı acı bir soğuk nedeniyle Jessica’nın gösterisi iptal edildi. Maddesel olan her şey düşük derecelerde katılaşıp kalırken, Manhattan’ın her tarafından, kopan kabloların ve çatlayan duvarların sesi duyuldu. Bunlar kışın, şimşeğe cevaben yarattığı kırbaçlama gibi yanıtlardı. Küçük gök gürültüleri yankılanırken, Jessica tiyatrodan babasının evine atlı bir kızakla giderek orada biraz kuzu ve bezelye pişirdi. Akşam yemeğini birlikte ateşin önünde yediler. Daha sonra Praeger’ın gelmesi beklenmekle birlikte, ikisi yalnızdılar. Christiana, kocası Asbury ile birlikteydi ve Boonya, Malto Downs’da yaşayan kız kardeşini görmeye gitmişti.</p>

  <p class="block_11">Jessica, masayı temizleyip bulaşıkları yıkadıktan sonra, iki siyah çay fincanı ve üzerinde, etek giymiş bir Highland İskoç Kraliyet Müfrezesi resmi bulunan kurabiye tenekesiyle içeri geldi. Koyu çay Harry Penn’in hayal gücüne iyi geliyordu. Ateş yanarken, içindeki reçine kokulu çam kozalakları ve kupkuru ceviz odunu giderek artan kırmızı çizgilerin ve minik tüfek atışlarının Waterloo Savaşı hâline geldi. Harry Penn kendini hâlâ mağdur edilmiş gibi hissediyordu.</p>

  <p class="block_11">Çay ve ateş de bu duygularını besliyordu.</p>

  <p class="block_11">Jessica’ya “Sözlerini unutursan ne oluyor?” diye sordu.</p>

  <p class="block_11">“Unutmuyorum.”</p>

  <p class="block_11">“Hiç mi?”</p>

  <p class="block_11">“Çok nadiren. Hemen hemen hiçbir zaman; çünkü biliyorsun, oynadığım karakteri canlandırırken, söyleyeceklerimi o karakter hâline gelebilmek için öğreniyorum, öbür türlü değil. Bir kez o olduğum zaman, sözlerimi unutamam. Bu düşünülemeyecek bir şey.”</p>

  <p class="block_11">“Sahne için replikleri öğrenmenin hafızayla pek fazla ilgisi bulunmadığını mı söylemek istiyorsun?”</p>

  <p class="block_11">“Aynen öyle. Sadece kötü aktörler repliklerini ezberlerler. İyi aktörler ise sahnede oynarken onları sürekli olarak yazarlar.”</p>

  <p class="block_11">“Onları yazanın aslında piyes yazarının kendisi olmasına rağmen mi?”</p>

  <p class="block_11">Jessica başıyla onayladı.</p>

  <p class="block_11">“Bu haddini aşmak değil mi?”</p>

  <p class="block_11">“Piyes yazarı bunu anlar.”</p>

  <p class="block_11">“Bir nevi transa giriyorsun, o zaman.”</p>

  <p class="block_11">“Evet.”</p>

  <p class="block_11">“Oyun sahneye konulmuş, fakat hâlâ senin için yeni. Replikleri söylediğin zaman, bunları ilk kez söylüyorsun. Bunlar senin olduğu kadar, onun sözleri. Bunu nasıl açıklayabilirsin?”</p>

  <p class="block_11">“Açıklayamam; fakat bunun iyi aktörleri kötülerinden ayıran nitelik olduğunu söyleyebilirim.”</p>

  <p class="block_11">“Şimdi, diyelim ki,” diye devam etti Harry Penn, teneke kutunun üstüne bakarak, “keyifsizdin ve uzun ve karmaşık bir oyunun sonunda sözlerini unuttun. Ne yapardın?”</p>

  <p class="block_11">“Muhtemelen bunu düşünmek için zamanım olmazdı ve aklıma ne gelirse onu söylerdim. Diğer replikler bir armağan hâline gelmiş olurdu ve doğaçlama replikleri de farklı bir kaynaktan gelen bir armağan telakki ederdim.”</p>

  <p class="block_11">Birisi kapıyı gümbür gümbür çaldı. “Bu Praeger,” diye açıkladı Harry Penn.</p>

  <p class="block_11">“Belediye Başkanı,” dedi Jessica gururla.</p>

  <p class="block_11">“Hiç fark etmez,” dedi Harry Penn. “Kendisi iyi bir adamdır. Dışarıda donmadan önce kapıyı açıver ona. Ben doğmadan birkaç yıl önce, biliyor musun, Cranberry Belediye Başkanı Newton Creek’te donup ölmüştü.”</p>

  <p class="block_11">Jessica Praeger’ı babasının çalışma odasına getirdiği zaman, Harry Penn’i şöminenin önünde ayakta dururken gördüler, kurabiye tenekesinin kapağı elinde, ağlamaktaydı.</p>

  <p class="block_11">Jessica, “Ne oldu?” diye sordu.</p>

  <p class="block_11">“Highland Fusilier,” dedi. “Bu kutular yıllardır kullanılır ve hiç yüzüne yakından bakmamıştım. Şimdi görüyorum.”</p>

  <p class="block_11">“Neyi görüyorsun?” diye sordu Praeger.</p>

  <p class="block_11">“Petipas taki dışlanmış adamı hatırlıyor musun?”</p>

  <p class="block_11">“Evet”</p>

  <p class="block_11">“Bu onun yüzü, aşağı yukarı, eğer tıraşlı ve temiz olsaydı.”</p>

  <p class="block_11">Praeger kutuya baktı. “Bu benim için çok açık değil,” dedi. “Yeterince iyi hatırlamıyorum.”</p>

  <p class="block_11">“Bu onu daha önce hiç görmemiş olmandandır.”</p>

  <p class="block_11">“Sen görmüş müydün?”</p>

  <p class="block_11">“Evet.”</p>

  <p class="block_11">“Ne zaman?”</p>

  <p class="block_11">“Bir çocuk olduğum zaman.” Kutuyu şöminenin üstündeki rafa koyarak geri çekildi. Harry Penn, Praeger’a, şehrin belediye başkanına dönerek, ona ahıra gitmesini ve en hızlı kızağa en iyi üç atı koşmasını emretti. “Beni kuzeye götürmeni istiyorum.”</p>

  <p class="block_11">“Coheeries’e mi?” diye sordu Jessica.</p>

  <p class="block_11">“Evet,” dedi babası, gülümseyerek. “En sonunda bu dünyadaki yerimi buldum.”</p>

  <p class="block_11">Praeger dışarı çıktı. Avlunun karşı tarafında ahır ışığı yandığında, Harry Penn kızına dönerek bir mucize gerçekleştiğini söyledi hem de tam zamanında.</p>

  <p class="block_11">“Ne mucizesi?” diye sordu Jessica. Aldığı cevap, “Peter Lake, oldu.</p>

  <p class="block_11">*</p>

  <p class="block_11">Harry Penn, New York belediye başkanına, kızağına at koşmasını emredebilecek tek adamdı; fakat bunun üzerinde fazla durmadı, çünkü Praeger kendisi için çalışmıştı ve on yıldan fazla bir zamandır fiili damadıydı. Bundan başka, yüz yaşındaki sağlıklı bir adamın en yüksek protokol teamüllerine hakkı vardı ve cumhurbaşkanlarına veya krallara boyun eğmesi gerekmiyordu; çünkü cumhurbaşkanları ve krallar, o kadar yükseğe çıkmışlardır ki eğer içlerinde bir şey varsa, sadece tarihi düşünürler ve yüz yaşında yaşlı bir adamın zaten kendisi tarihtir.</p>

  <p class="block_11">Praeger’ın yarış kızağına koştuğu üç at, koşmak için can atıyordu ve daha ne olduğunu anlamadan Riverside Drive üzerinde, kuzeye uçuyorlardı bile.</p>

  <p class="block_11">“Aşağı git ve Yüz Yirmi Beşinci Sokaktan nehre çık,” diye yönlendirdi Harry Penn belediye başkanını.</p>

  <p class="block_11">Praeger, “Spuyten Duyvil de tamamen donmuş olacak mı?” diye tedirginlikle sordu. “Girdapların kendisi asla donmaz ve sonra deniz trafiğine açık bir kanal da var.”</p>

  <p class="block_11">“Tabii ki donmuş olacak, hele de bir kışta,” dedi Harry Penn, ileri bakarak, “Spuyten Duvil ile kanal arasında her zaman kuvvetli bir buz köprüsü vardır. Hafifçe batıya kıvrılır ve sonra tekrar doğuya döner ve biraz yükselir. Ondan sonra, sapağa kadar boş buz olacaktır. Deli gibi gidebiliriz.”</p>

  <p class="block_11">Praeger dizginleri sertçe şaklattı ve üç atlı kızak, sola dönerek nehre doğru indi. “Bunu nereden biliyorsun?”</p>

  <p class="block_11">“Bu yolculuğu neredeyse yüz yıldır yapıyorum. Sadece bir düzine kış biliyorsan, bu tamamen kaotik görünür. Fakat yüzden sonra belirli örneklerin nerede yüzeye çıktığını ve kesiştiğini görmeye başlayabilirsin. Ben havayı daima bilirim. Bu kolaydır. Ve buzu da bilirim. Bu da kolaydır.”</p>

  <p class="block_11">“İnsan ilişkileri hakkında ne diyorsun?”</p>

  <p class="block_11">“Bir sorunun mu var?”</p>

  <p class="block_11">“Hayır, sadece merak ettim.”</p>

  <p class="block_11">Bir sessizlik oldu. “O kadar kolay değil, fakat mümkün.”</p>

  <p class="block_11">“Ya tarih?”</p>

  <p class="block_11">“Tarih çok zordur. Neredeyse sonsuz sayıda dalga, sonsuz sayıda tesadüfle etkileşim içindedir. Kuşkulanabileceğin gibi, son zamanlarda güçlü işbirliği eğilimi ortaya çıktı ve birçok değişik dalga birlikte ilerliyor, aşamalı olarak. Ancak onların iki bin yılma kadar “ ki buna sadece iki hafta kaldı, ancak yıkıcı bir felaket olmadığı takdirde, aynı hizaya gelebileceklerini sanmıyorum.”</p>

  <p class="block_11">“Ve sonra ne olacak?” diye sordu Praeger; çünkü kendisinin de bu işler hakkında fikirleri vardı ve şehrin, kalbi donduran, sessiz, sonu olmayan bir düşüşle tepetaklak döndüğünü hayal etmişti.</p>

  <p class="block_11">“O zaman göreceğiz,” diye yanıtladı Harry Penn.</p>

  <p class="block_11">Kızak buza, onu yarım kilometre boyunca çatlatacak sertlikle vurdu. Spuyten Duvil’den sonra engelsiz bir alan bulunduğu için kuzeye doğru o kadar süratle ilerlediler ki kasabalarındaki gözcüler günlüklerine, buzun üzerinden karanlık bir şeyin geçtiğini ve teşhis edilemeden kaybolduğunu yazdılar. Praeger, tepelerdeki kasabaların, uçurumlara asılmış fenerler gibi, farklı bir zamanda olduklarını bilmiyordu. Ve Harry Penn de bunu kendisine söylemedi; çünkü yakın gelecek bu kadar belirleyici olmayı vadediyorken, Praeger’ın yaşayan bir geçmişin büyüsüne kapılmasını istemiyordu.</p>

  <p class="block_11">Kasabaları geçtiler ve Coheeries Gölü’ne giden kuzeydeki dağların içlerine doğru yükselerek altın fener ışığını geride bıraktılar.</p>

  <p class="block_11">Göle ertesi günün akşamı vardılar. Bitkinliklerinin yanı sıra boğazları ağrıyordu. Hudson kenarındaki köylerden farklı olarak gölün kenarındakiler, Coheeries Kasabası Gölü de dâhil olmak üzere, karanlıktı. Harry Penn kızakta ayağa kalkarak, göl kıyısını baştan aşağı süzdü. “Buralar hiç karanlık olmamıştı,” dedi. “Bir terslik var.”</p>

  <p class="block_11">Son kardan beri platoyu kesip Coheeries Gölü Kasabasına giden yolun üzerinden geçen olmamıştı. Tamamen karanlık olan köyün kendisi, gökyüzünün muazzam perdesi ve arkasındaki yıldızlara karşı bir siluet gibi göründü. Köye ağır ağır girdiler ve yolun ortasında, kütük sandıkları bir şeye tosladılar. Fakat bu bir kütük değil, Daythril Moobcot’tu.</p>

  <p class="block_11">Cesetler her tarafa saçılmıştı. Kapı çıkışlarından dışarıya doğru yayılmışlardı ve kilerin üzerinde güneşte kurumaya bırakılan av hayvanları gibi bükülmüş ve donmuşlardı. Tüfekler ve çifteler ölülerin yanında yatıyordu. Korkunç bir savaş olmuş gibiydi ve sokaklar, binaların içinin boşaltıldığının ve yağmalandığının kanıtı olan mobilyalar ve küçük cisimlerle doluydu. Evlerin açık kapıları, rüzgârın iniş çıkışıyla korku içinde ileri geri sallanıyor veya tabanca sesi gibi çarpıp kapanıyordu.</p>

  <p class="block_11">“Sanki biliyordum,” dedi Harry Penn, Praeger’a. “Fakat bunun gerçekten olacağını düşünmemiştim.” Praeger’ın dili tutulmuştu.</p>

  <p class="block_11">“Fakat madem olması gerekiyordu, peki öyle olsun. Hepsi öldüler.</p>

  <p class="block_11">Artık bitti. Ve bu, yüz çağın nihayet sona erdiği anlamına geliyor. Şu tarafa sür.”</p>

  <p class="block_11">Çardağı geçerek kızağı göle doğru sürdüler; Penn’in karşı sahildeki adalar ve çıkıntılar arasında kaybolmuş bir adadaki evine doğru ilerlerken, şimdi o kadar ağır gitmiyorlardı. Harry Penn, yol göstermek için sesi titreyerek arada bir, “Biraz sola,” diyordu veya “Biraz sağa.” Uzun zaman önce dalgıç kuşlarına terk edilmiş yerlerde, çamlık ve kayalık adalar arasında manevra yaparak, düzgün bir beyaz dönemecin sonunda aniden ortaya çıkan büyük bir eve geldiler. Olduğu gibi duruyordu.</p>

  <p class="block_11">“En azından burası saklı bir yermiş,” dedi Praeger.</p>

  <p class="block_11">“Bunun pek önemi yok, göreceğin gibi. Tek önemli şeyi almazlardı ve zarara gelince, yani, zarar çok yakında önem taşımayacak.”</p>

  <p class="block_11">Önce samanlığa gittiler. Burada Harry Penn, atların önüne tam bir torba yulaf döktü. Sanki kasabada çoktan sona ermiş olan savaş hâlâ sürüyormuş gibi son derece heyecanlıydı. “Şunları getir,” diye Praeger’a emretti, iki veya üç çalı süpürgesini işaret ederek Çalıları zifte bulandığı için elden çıkarılmıştı.</p>

  <p class="block_11">Adadaki, kalçaya kadar yükselen karla mücadele ederek, verandaya ulaştılar. Burası otuz metreden uzun ve on metre derinliğinde muazzam bir balkondu. Ön kapı, her zamanki sağlam kapıydı.</p>

  <p class="block_11">Harry Penn başıyla kapıyı işaret ederek, “Nasıl içeri girerdin?” diye sordu.</p>

  <p class="block_11">Bir anahtarla,” diye cevap verdi Praeger.</p>

  <p class="block_11">Harry Penn güldü. “Anahtar deliğine bir bak. Tamamen kapalı, bu sadece bir göz yanılması. Babam aldım soygunculara takmıştı ve onlarla oyun oynardı. O günlerde, soygunculuk bugünkünden daha saygın bir meslekti. Bir nevi satranç oyunu gibiydi. Babam an alt etmek için bir yığın zaman ve para harcadı. Sanırım modern bir soyguncu camlardan birini kırma yoluna gider, fakat o zamanlar, belirli bir davranış biçimi vardı. Seyret.” Her iki elini de kapı kolunun üzerine koyarak bunu bir vites kolu gibi on parçalı bir şifreye göre hareket ettirdi. Bunun sonunda kapı denge ağırlıkları tarafından otomatik olarak açıldı.</p>

  <p class="block_11">Praeger bundan çok keyif almıştı. Harry Penn, “Hoşuna gitti mi?” diye sordu. “Bunu gördüğüne memnunum; çünkü bu özel makine akşamı böylece son kez çalıştırılmış oldu.” Karanlık evin içinde kayboldu ve Praeger da onu izledi.</p>

  <p class="block_11">Harry Penn bir puro çakmağı çıkartarak kalem uçlu alevini çalı süpürgelerinden geçirdi. Muazzam sarı alevlerle parladılar.</p>

  <p class="block_11">Praeger, tavanlar bu kadar yüksek olduğu için şanslı olduklarını söyledi. Aksi hâlde, alev almaları muhtemeldi. Harry Penn bir şey söylemeden New York belediye başkanını buz gibi soğuk, devasa odalardan geçirdi. Alev alev meşalelerle, orada burada durdular ve duvarlardan kendilerine ölçüsüz bir kederle bakan tabloları aydınlatmak için ateşi havaya kaldırdılar. Portreler genellikle mutlu ve kendinden memnun yüzlere ait olmakla beraber, yıllar ve yıllar boyu süren sessizlik ve hareketsizlik onlara, terk edilmiş hortlakların incinmiş ifadelerini vermişti. Unutuldukları için kırgın görünüyorlardı ve belki bir meşaleyle şimdi aralarında yürüyen buruşuk suratlı yaşlı adamın, bir zamanlar ümitlerini bağladıkları bir genç çocuk olmasından korkuya kapılmışlardı. Bir iki saniye için karanlıktan çıkan portreler, sonsuza kadar hareketsizliğe mahkûm edilmiş olmaları ve gelecek kuşaklar için bunca fedakârlık ve ilgilerine rağmen, evlerinin rüzgâra ve geceye terk edilmiş olması nedeniyle gücenmiş ve öfkeli görünüyorlardı.</p>

  <p class="block_11">“Bunlar Penn ailesi,” dedi yaşlı adam. “Sana her birinin adını söyleyebilirdim ve bunun ötesinde daha birçok şey, çünkü hepsi sevdiğim insanlardı. Şimdi hepsi gittiler. Fakat onlar bile şaşırabilirler. Uyandıkları vakit.”</p>

  <p class="block_11">“Uyanmak mı?”</p>

  <p class="block_11">“Evet. Bunun için mutlak bir ihtimal olduğuna inanıyorum ve sana niçin olduğunu söyleyeceğim. Gölün ortasında hepimizin gömülü olduğu veya olacağı, bir ada var. Birinci büyük savaştan önce ölen kız kardeşim oraya konulmuştu. Fakat şimdi orada değil. Oldukça çabuk ayrılmış gibi görünüyor. Ve bunun izahı, mezarının bir göktaşı tarafından tahrip edildiği şeklindeydi. Göktaşı! Hiç kimse meteorların dünyadan değil, dünyaya düştüğü gerçeğiyle ilgilenir görünmüyordu. Mezar tamamen ortadan kalktı, gitti; mezar taşına yazılanlara uygun olarak: “Işık dünyasına gitti.” İzah edemiyorum, fakat yapacağını söylediği şeyi yaptığına inanıyorum.”</p>

  <p class="block_11">Mağaramsı bir oturma odasının girişinde durdu ve Praeger’a döndü. “Ölüm yatağında bana talimatlar verdi. O zaman bunları anlamadım. Aklımı yitirdiğini sandım. Orada bizimle olan Peter Lake’i yeniden gördüğümde bunları yerine getirmemi söyledi. Peter Lake, kız kardeşim öldükten hemen sonra ayrıldı ve her an dönmesini beklememize rağmen, hiç geri gelmedi ve onu yeniden hiç görmedim - ta ki Petipas’a kadar.”</p>

  <p class="block_11">“Nasıl emin olabilirsin?”</p>

  <p class="block_11">“Olamam.”</p>

  <p class="block_11">“O kimdi ki?”</p>

  <p class="block_11">“Sana göstereceğim.” Harry Penn onu odanın içine götürdü.</p>

  <p class="block_11">İnip çıkarken gölgelerin bir ritmi vardı ve Praeger halılardaki ve üstleri örtülü mobilyalardaki hafif rutubetin kokusunu alabiliyordu.</p>

  <p class="block_11">Hava, tavanın görüntüsünü bulanıklaştıran ve tavansız bir mağarada veya bir Kasım gökyüzünün altında oldukları hissini veren zift dumanıyla dolmaya başlamıştı. Harry Penn ocağa doğru birkaç adım yürüdü ve meşalesini biri şöminenin üzerinde, diğeri onun karşısında duran iki tablo parlayıp aydınlanıncaya kadar havaya kaldırdı. “Beverly,” dedi. “Kız kardeşim. Ve o da Peter Lake.”</p>

  <p class="block_11">Narin ve zayıf olmasına rağmen, Beverly gülümsüyordu ve güzeldi. Adam ise şaşkın ve rahatsız görünüyordu. Harry Penn, Praeger’a, “Bu portreler boyandığı zaman bile, bizim yanımızda huzursuzdu. Beverly’nin kendisi için fazla iyi olduğunu ve bizim kendisini kökleri ve geçinmek için yapmakta olduğu iş nedeniyle sevmediğimizi düşünüyordu.”</p>

  <p class="block_11">“Geçinmek için ne yapıyordu?”</p>

  <p class="block_11">“Bir soyguncuydu,” dedi Harry Penn. “Hem de iyi bir soyguncuydu, anlaşıldığı kadarıyla. Bir makine ustası olmuştu ve başına bir dert açmıştı. Nasıl ve niçin olduğu bana söylenmedi hiç. Ve şimdi, bir yüzyıl sonra, şehirde bir yerde bulunuyor ve bir gün bile yaşlanmamış. Resmin fonuna bak: kornetler ve yıldızlar. Yüzlerine bak. Bu insanlar ölü değil... Bundan eminim. Lütfen tabloları benim için aşağı indir.”</p>

  <p class="block_11">Praeger geriye çekilip tabloları yere indirdiği vakit döndü ve Harry Penn’in perdeleri ve eşyayı tutuşturduğunu gördü.</p>

  <p class="block_11">Praeger, “Ne yapıyorsun?” diye feryat etti.</p>

  <p class="block_11">“Kız kardeşimin talimatları,” diye yanıtladı Harry Penn, sesi bile tutuşmuş vaziyette.</p>

  <p class="block_11">“Tablolar ne olacak?”</p>

  <p class="block_11">“Onlar da yanacaktı, fakat onlara ihtiyacım var. Hadi gel. Onları yanına al.”</p>

  <p class="block_11">Çabucak koridorlardan ve galerilerden geçtiler ve Harry Penn meşalesiyle duvarları ve eşyayı yaladı. Ön kapıya vardıklarında ev, güneşli bir yaz ikindisinden daha parlaktı. İçeride alevler kükrüyor, odaları içi boş turuncu kompartımanlara ve göz kamaştıran ateş toplarına dönüştürüyordu. Testere dişli alev dalgaları, çocukları aramak için gölden gelmiş kocaman bir sürüngen gibi merdivenlerden yukarı uğulduyordu. Ev dans edip dönüyor gibi görünüyordu: yangın içeride cereyan etmiş bütün olayların hızlı bir oynatımıymış gibi, yüz tane yaz tek bir mercek altında yanıyormuş gibi ve yüz tane kış kaskatı ve kırılgan biçimde donmuş gibi ve bir zamanlar içeride olan bütün ateşler ve danslar ve öpücükler ve rüyalar soluk renkli kızgın hortumlar gibi dönmek ve bu ani başkaldırıyla narin ormanlıkları ateşe vermek üzere serbest bırakılmış gibi. Sanki bir roketmiş gibi, ateş yukarı doğru çığlık attı ve tavanı delip geçti.</p>

  <p class="block_11">Tabloları kızağın arkasına koydular. Praeger huysuzlanan atları tutarken Harry Penn samanlığı ateşe verdi. Bütün yeşil körfez gün ışığındaymış gibi ışıldıyordu. Evin etrafında bir tur attılar ve atlar panik içinde gölün karşısındaki köye doğru bir koşu tutturdular.</p>

  <p class="block_11">Rüzgâr meşalelerin alevlerini alından geriye atılan saç gibi çekip uzattı ve kıvılcımlar karanlığa karıştı. Atlar buzun üstünde koşarken kişnediler; çünkü bu kadar yakınlarında, kızağın üzerinde peşlerinden gelen ve kaçamadıkları bir ateş olması hoşlarına gitmiyordu.</p>

  <p class="block_11">Hem Harry Penn ve hem de Praeger köyü yaktılar. Evler çabucak ateş aldı ve çok geçmeden sokaklar bir alev ızgarasına dönmüştü.</p>

  <p class="block_11">“Hepsi öldüler,” dedi Harry Penn kasabadan çıkarlarken. “Geçmiş, Beverly’nin istediği gibi kapatılıp tecrit edilebilir mi yoksa onun beklentileri yıkılacak mı bilmiyorum.”</p>

  <p class="block_11">Tepenin üstüne vardılar ve kızağı kasabaya ve göle göz atabilecek şekilde döndürdüler. Buzun ötesinde Penn’in evi hâlâ durmadan yanıyordu ve köy de parafine batırılmış bir şey gibi alevler içindeydi.</p>

  <p class="block_11">Söylenecek pek az şey vardı. Şimdi ay yükselmişti ve çok parlaktı.</p>

  <p class="block_11">Harry Penn meşaleleri yere, karın üstüne attı ve Praeger atları Coheeries Gölü’nden uzağa, dağlara doğru döndürdü.</p>

  <p class="block_11">*</p>

  <p class="block_11">Hardesty camla kaplı galerilere giden birinci kat merdiven basamaklarından yukarı koştu. Bu galerinin de neticede gökyüzünün arkasına uzandığını düşünüyordu. Dördüncü kat merdivenlerinin başındaki sahanlığa döndüğünde, aniden yolu tamamen bloke eden altı polis ile bir çavuştan oluşan bir mavi tampon tarafından durduruldu. Kâğıt bardaklardan kahve içmekteydiler ve üstlerinden tabancalar ve coplar sarkıyordu. Çavuş, “Nereye gidiyorsun?” diye sordu saldırgan biçimde.</p>

  <p class="block_11">“Altı yirmi treniyle Cos Cob’a!” diye bağırdı, onu rahat bırakmaları için, çünkü onların görevleri insanları galerilerden uzak tutmaktı. Şuradan,” dediler ve işaret ettiler. O da aşağı koştu.</p>

  <p class="block_11">Vanderbilt peronuna geri dönünce, gökyüzündeki açık alana baktı ve aynı yüzün, sükûnetle aşağı bakmakta olduğunu gördü. Bunun kim olduğunu görmesi lazımdı. Eğer gerekirse polise saldıracaktı. Onları gafil avlayabilirse, dördünü hemen öldürebilir veya yaralayabilirdi. Geriye kalan iki tanesini de üstün hücum taktikleri bilgisini kullanarak yaralanmayı göze alarak alt edebilirdi. Fakat bunu yapmak için en az iki tabancaya ihtiyacı vardı; bu da en az iki diğer polis memurunu alt etmesi gerektiği anlamına geliyordu.</p>

  <p class="block_11">Sırf kendisi bazı basamaklardan yukarı çıkabilsin diye sekiz adamın ölmesi gerekmesi mantıksız görünüyordu. Belki onlara rüşvet verebilirdi. Fakat parayı nereden bulacaktı? Elli kişiyi soysa bile, ihtiyacı olan birkaç bir doları çıkartma şansı pek kuvvetli değildi.</p>

  <p class="block_11">Oraya, tepeye çıkması gerekiyordu.</p>

  <p class="block_11">Çatıdaki kapak kapanarak gökyüzünü tıkadı.</p>

  <p class="block_11">“Kahretsin,” dedi kendi kendine. Sonra polisin etrafından dolanmaya karar verdi. Parmaklığının üstünden geçip, dar geçitlerin önünde cam perde ile kesişen mermer duvara tırmanmaya başladı.</p>

  <p class="block_11">Uzun zaman önce, sabırlı ustalar bu köşeye çelenkler, yumurtalar ve pervaz altı dişleri kazımışlardı. Sağladıkları çıkıntılar ve tutamaklar tam Hardesty’nin eline göreydi. Camı itmesi gerekiyordu.</p>

  <p class="block_11">Tırmanmaya cesaret etti ama aşağıya bakamıyordu; süratle ve hiç güvenliğini düşünmeden hareket etti. Yukarı doğru yönelttiği momentum sayesinde duvara tutunmayı becerdi. Şayet dursaydı, dehşet verici bir iki saniyede mermeri bir kedi gibi tırmıkladıktan sonra aşağı düşerdi. Altın halatta olduğu gibi burada, kendisini çaba harcamadan yukarı taşıyan bir şey yoktu. Ancak, fizikte karşıtlıklar ve çatışkılar vardı ve kendisinin bunları incelemek için vakti olmamış olsa da parmakları, kasları ve kalbi bunları gayet iyi biliyordu. Eğer hareket etmeden duvarda durmaya gücü yoksa yukarı gidecek gücü nereden bulacaktı? Yerden ilk adımının orijinal gücü, bu bağlantı kendisini aşağı çeken güce eşit olduğu müddetçe, aradaki denge ne ölçüde hassas olmalıydı ki onu gidebileceği kadar yükseğe taşısın. Bu takdirde, yumurtalara, çelenklere ve dişlere tamamen nötr bir duruşla neden tutunamayacaktı ki? Korunum yasalarını, belki de zaman içinde daha geliştirmek için uygulamadan kaldıran gözü kara ve inançlı tırmanışlarda, en azından minik bir parça büyü vardı. Fakat şimdi, iyi dağcıların hiç yoktan var ettikleri bir tanrının lütufkârlığı, af ediciliği ve teşvikiyle, Grand Central İstasyonunun içindeki bir sütuna tırmanıyordu.</p>

  <p class="block_11">Nihayet zeminin çok üstünde kurum kaplı bir çıkıntıya ulaştığında, sağ elini bunun üstüne koyup rahat bir soluk aldı. Birçok kez öldürücü bir yükseklikte asılı olmasına rağmen (dört parmağı onu yeterince güvende tutarak başparmağının serbest kalmasını sağladı), yüzüstü yere bağlanmış gibiydi ve düşmeyeceğinden emindi.</p>

  <p class="block_11">Kısa bir dinlenmeden sonra kendini çıkıntının üzerine çekil.</p>

  <p class="block_11">Polisler birçok kat altta kalmıştı ve muhtemelen birisinin yanlarından geçip gittiğini ve şimdi neredeyse havadar üst katların efendileri olan kırlangıçlar kadar özgür olduğunu hayal edemezlerdi. Ve banliyö yolcuları yıldızları görmek için yukarı baksalar bile (ki bunu yapmadılar), muhtemelen yüksek ve korumasız bir çıkıntı üzerinde koşan adamı göremezlerdi.</p>

  <p class="block_11">Kemerli bir pencerenin alt panolarından biri yerinden çıkmıştı.</p>

  <p class="block_11">Belki buna bir kuş veya başıboş bir kurşun çarpmıştı. Hardesty bu boşluktan sürünerek geçti ve kendisini az ışıklı bir koridorda buldu.</p>

  <p class="block_11">Zemin kalın bir toz tabakasıyla kaplıydı ve bunun üzerindeki bir çift ayak izi koridorun uzak ucundaki bir döner merdivene gidiyordu.</p>

  <p class="block_11">Demir basamaklar üzerinde yedi dönüş yaptıktan sonra bir şapele benzeyen küçük bir kemerli odaya geldi. Karşısında öbür taraftan kilitlenmiş olan ufak bir metal kapı vardı.</p>

  <p class="block_11">Haneye tecavüz konusunda acınacak kadar az şey bilen Hardesty, kendini kapıya abanırken buldu. Kapı giderek gevşemeye başladı.</p>

  <p class="block_11">Peter Lake, demir kirişler arasındaki yatağına uzanmış, 1910 yılı Kasım’ına ait bir Polis Gazetesi okuyordu. Şimdiye kadar birçok garip şeye alışmıştı ve hepsini bir zamanlar tanımış olduğunu bilmeden, gazetedeki suratsız zorbaların ve düşünceli sahtekârların görüntülerini merakla değil, keyifle karşılamıştı. Sayfaları çevirirken, James Casey, Charles Mason, Dr. Long ve Joseph Lewis benzerlerle yeniden karşılaştı. Bunlar tanıdık gelmelerine rağmen, kendisinin bunlarla ne ilgisi olduğundan emin değildi. Yankesici William Johnson’ın eski bir fotoğrafından niçin bu kadar etkilenmişti? Melon şapkası ve Kral Edward dönemine ait takım elbisesi nedeniyle miydi? Bu iki parça giysinin (şimdi kuşkusuz sahipleri gibi buharlaşmış olan) her ikisi de ona ne doğanın ne insanın egemen olduğu, fakat en kaba adamın bile, kültürü ve çevresi vasıtasıyla, kendi koşulları üzerinde dikkat çeken sonuçlarla düşünmesine imkân veren bir uzlaşmaya vardıkları bir zamanı mı hatırlatıyordu? Onların üzgün ve bilen gözlerini başka nasıl açıklayabilirdi? William Johnson (bu da tabii bir düzine takma addan biriydi), bir yankesici, gözlerinin ışıldaması zamanın ötesini gördüğünü ve kendisinden sonra gelecek olanları anladığını gösteriyordu. Zamanın tortuları kalktıktan sonra, yankesiciler, üçkâğıtçılar ve hırsızlar, bazen Rönesans ressamlarının azizlerin ve meleklerin portrelerini çizmek için kullandıkları hünerli ve sihirli yüzlerin sahipleri olarak ortaya çıkarlardı.</p>

  <p class="block_11">William Johnson’ın güven dolu ve babacan bakışından garip bir şekilde etkilenen Peter Lake, büyük bir fotoğrafın... kendi fotoğrafının, bulunduğu bir sayfaya geçmek üzereyken Hardesty Marratta’nin kendisini metal kapıya atmasıyla rahat yatağından sıçradı. Polis Gazetesi ellerinin arasında, havaya sıçrayan bir tavuk gibi uçtu ve Peter Lake’in portresinin bulunduğu sayfa, yüzüstü tozların içine düştü. Sırf tesadüf eseri olarak, o sayfaya basılmış Dolandırıcılar Galerisindeki soyguncunun ifadesi ile gökyüzünün üstündeki kirişlerde yatan mekanik ustasının gittikçe kaybolan şaşkınlık ifadesi, birbirinin tıpatıp aynıydı.</p>

  <p class="block_11">İki dirhem bir çekirdek giyinerek gittiği Delmonico’nun yerinde birinin vurulmasından hemen önce, bir suçlama yapılmadan içeri alınmıştı ve kendisinin tozunu atmışlardı; çünkü onu serbest bırakmak zorunda olduklarını biliyorlardı. Flaş tozunu patlatmaya hazır oldukları zaman, yırtılan yakasını ve papyonundan geriye kalanı düzeltip ayarladıktan ve poz verdirilip hazır olduktan sonra, can çekişen birinin duvarın arkasından gelen çığlıklarını duymuştu.</p>

  <p class="block_11">Peter Lake, sık sık bu gibi şeylere maruz kalmasına rağmen, hiçbir zaman tamamen kaşarlanmış sayılmazdı ve fotoğraf, arkasında kendilerinden birinin öldürülmekte olduğu bir duvarın ötesini görmeye çalışan bir adam için uygun düşen şefkatli bir ifadeyi yansıtıyordu. Uyanık, tedirgin ve yine de alaycı bir şekilde soğukkanlıydı. “Peki, eğer sıra bendeyse, bende demektir. Fakat buna fazla güvenmeyin,” der gibiydi. Hardesty Marratta, çılgın ve iflah olmaz durumda, bir litre koyu demli çay yalamış bir keçi gibi tekrar ve tekrar kapıya doğru koştuğu sırada, Peter Lake aynen bu durumdaydı.</p>

  <p class="block_11">Peter Lake, çatıya açılan kapıyı unuttuğu için dışarı gidecek bir yer olmadığını sanıyordu. Önce donup kaldı; fakat sonra yıldızları kontrol eden şalteri indirdi. Yıldızlar yanık kaldı; çünkü şimdi sönmemek üzere yanmışlardı. Karanlıktan yoksun kalmasına rağmen hâlâ sürpriz avantajı kendisindeydi. “Belki,” diye düşündü, “eğer o ileri atıldığında kapıyı açarsam, demir sütuna çarpıp kendinden geçer. Hayır, bu işe yaramaz; bu her kimse, sert bir kafası olmalı. Biraz kendini yormasına müsaade edip sonra duruma göre hareket edeceğim.”</p>

  <p class="block_11">Peter Lake yukarıya kirişlerin içine tırmandı ve Hardesty kapıya yüklenmeye devam ederken, yarım saat gölgelerin içinde yarı saklanmış vaziyette uzandı. Hem Hardesty hem de kapı, bu yıpratma savaşında büyük ıstırap çekiyordu. Eğer rakibi, öte tarafa geçtiği takdirde bazı şeylerin kökenine inmeye başlayabileceğine kendini inandırmış olmasa, bu savaşı kapının kazanması beklenirdi. Kapıya hücumları arasındaki fasılalar büyüdükçe büyüdü, hücumlar ağırlaştı ve zayıfladı. Ve kapı düşmeye hazır bir diş gibi gittikçe gevşedi.</p>

  <p class="block_11">Nihayet kapıdan dalıp geçti, içeride birkaç metre koştu, iki büklüm oldu, sendeledi ve yere yığıldı. Peter Lake, onu başkalarının izlemesini bekledi. Hiç kimse izlemeyince, yere atladı; kapıyı kapadı ve Hardesty’yi yatağa sürükledi. Hardesty fena hâlde berelenmiş ve soluk soluğa kalmıştı.</p>

  <p class="block_11">Peter Lake ona yardım etmek için doksan yıl önce Yeni Zelanda kuzu yahnisi ihtiva etmiş olan bir tenekeyi alıp, ılık suyla doldurdu Ve Hardesty’nin yüzüne serpti.</p>

  <p class="block_11">Hardesty boğulma hareketleri yaptı ve gözlerini açtı. Peter Lake,”Niye buraya girdin?” diye sordu.</p>

  <p class="block_11">“Seni çatıya açılan kapaktan bakarken gördüm. Senin kim olduğunu ve buraya nasıl ulaştığını anlamak istedim.”</p>

  <p class="block_11">“Yukarı bakmana sebep neydi? Hiç kimse asla bakmaz.”</p>

  <p class="block_11">“Bilmiyorum. Yıldızların yandığını görünce, gözlerimi onlardan alamadım.”</p>

  <p class="block_11">“Bir trene yetişmen gerekmiyor muydu?”</p>

  <p class="block_11">“Hayır.”</p>

  <p class="block_11">“Yukarı nasıl çıktın?” diye sordu Peter Lake, kuşkuyla. “Polislerle dost musun?”</p>

  <p class="block_11">“Yan taraftan tırmandım, çelenkli yumurtalar ve berbat küçük dişleri izleyerek.”</p>

  <p class="block_11">Peter Lake bunu kuşkuyla karşıladı. “Buna inanması güç. Nesin sen, bir dağcı mı?”</p>

  <p class="block_11">“Aslında, evet,” diye yanıtladı Hardesty. “Bir zamanlar...”</p>

  <p class="block_11">Lafının ortasında sustu birden. Zonklayan yüzünü geri çekerek Peter Lake’e gözlerini kısarak baktı. Peter Lake de aynısını yaptı (sadece onun yüzü zonklamıyordu). Birbirlerini Petipas’tan tanımışlardı. Boğazları düğümlendi ve insanın, daha yüksek ve anlamlı güçlerin kimseyi umursamadan ve ikna etmeye uğraşmadan rastlantı kılığına girdiklerini keşfettiği veya teyit ettiği zaman olduğu gibi ürperdiler.</p>

  <p class="block_11">“Kimsin sen?” diye sordu Peter Lake.</p>

  <p class="block_11">Hardesty kafasını salladı. “Bunun önemi yok,” dedi. “Sen kimsin?”</p>

  <p class="block_11">*</p>

  <p class="block_11">Jackson Mead, hazırlayıp biriktirmekte olduğu bütün güçleri, kemikleri inleten delice bir gösteri hâlinde ortalığa saldı. Bu gösteri milenyumun başlamasına kadar tam on gün devam edecekti ve şehir, gökkuşağı köprüsünün yaratacağı yangın ve asayiş bozukluğu tarafından yutulacak olmasına rağmen, sona ermeyecekti.</p>

  <p class="block_11">Yüzyıllar ve yüzyıllar boyu yaptığı inşaat işlerinden sonra, hepsinin tam olarak nasıl yapılması gerektiğini öğrenmişti. Mükemmel bir denge öngören eşitlikler yasasına inanıyordu. Yukarı yükselen her şey için, başka bir şeyin düşmesi gerekirdi ve hiçbir serbest şekil yoktu; zira bütün şekillerin gölgeleri ve karşıtları vardı. Bu yüzden kendisi de karşıttı. Onlara saygı besliyordu ve onları kendi tarafına çekmek gibi bir arzusu yoktu; çünkü böyle bir şey sebepsiz yere kavga etmekte oldukları anlamına gelirdi. Onların davranışları da adildi ve kendisi de onların saflarında yer almış olabilirdi. Fakat almamıştı; çünkü görevi işleri ileri götürmekti ve bunu yapabilmek için onlarla mücadele etmesi gerekiyordu. Şimdiye kadar savaşı anlamayan tek bir mimarın bile olmadığını söylemekten hoşlanıyordu.</p>

  <p class="block_11">Neredeyse bir yüzyıldır, son on gününde ortalığı kasıp kavuracak olan eylemler için hazırlanmıştı ve Cecil Mature ile Reverend Mootfowl bu işteki alışılmadık generalleriydi. Kişisel garipliklerine rağmen, sorumlulukları için biçilmiş kaftandılar ve sayısız yıllardan beri, eskimeyen, yaşlanmayan ve dürüstçe gizlenen olağanüstü bilgi sahibi bu ikili — aldatmak için değil, fakat kendi mizaçlarını tatmin için, onunla birlikte olmuşlardı.</p>

  <p class="block_11">Kış dönencesi ile birlikte Sandy Hook’a, sırf kitlesi bile denizi sakinleştirmeye yeterli gemilerle dolu büyük bir armada geldi. Bunların güvertelerinden, emsali görülmemiş makine ve malzemeler taşınmaya başladı. Yüzlerce ağır yük helikopteri, otuz metrelik uzunlukları boyunca yanıp sönen ışık dizileri ve keskin mavi parıltılarıyla gökyüzünden kükreyerek geçiyor, peygamberdevesi gibi eğri gövdelerinin altında kendi ağırlık ve boylarının birkaç misli eşya taşıyorlardı. Bu helikopterlerin uğultuları kilometrelerce uzaktan duyulabiliyordu.</p>

  <p class="block_11">Yaklaştıkça yeri sarsıyor ve bütün yaşayan varlıkları esrarlı motorlarından çıkan felç edici frekanslarla donduruyorlardı. Yanıp sönen ışıkları ve ışıldaklarının dalga boyları, fazlasıyla karmaşık armoniler ve birbiriyle ahenkli melodiler hâlinde, ritmik seslerle kusursuz bir uyum içindeydi.</p>

  <p class="block_11">Her eksen üzerinde dönebiliyor ve her pozisyonda durabiliyorlardı.</p>

  <p class="block_11">Kelebekler kadar narin ve en büyük jetler kadar iriydiler. Limanın üzerinde kesişen yollarda sürekli hareket hâlindeydiler ve yine de hiç çarpışmadan, gemilerle inşaat alanları arasında gidip geldiler.</p>

  <p class="block_11">Jackson Mead’ın Hudson’daki gemisinin yanlarında, muazzam kapılar açıldı. Sahilden veya buzun üzerinden bakınca, geminin uçsuz bucaksız içinin, değişik tonlarda aydınlatılmış birçok kattan oluştuğu görülüyordu. Geminin içinde, onu-on beşi üst üste dizilmiş yollar bulunuyordu ve bunların üzerinde değişik yönlere doğru hareket eden küçük, hızlı araçlar (bir kaç treyleri çeken veya tek başına giden), acil acil yanıp sönen ışıkların altında arterler boyunca kayıp gidiyorlardı. Dakikliği ve sıklığı bakımından hayrete şayan aralıklarla, bu muazzam hangardan taşıyıcılar çıkıyor ve büyük süratle havalanıp, buzu parlatan ve gökdelenlerin yarı yüksekliğinde genişleyen, gevşek kristallerden ve kardan bulutlar oluşturarak, havada dönüyorlardı.</p>

  <p class="block_11">Gemiden yirmi kat yükseklikte şeffaf kuleler, teleskop gibi yükseldi.</p>

  <p class="block_11">Gece ve gündüz operasyonlar bunların içinden yönetiliyordu.</p>

  <p class="block_11">Ortalıkta, yeni bir çeşit daimî gün ışığı izlenimi veren, bronz renkli hafif bir ışık vardı — Mart değil, Ağustos ayma ait bir ışık.</p>

  <p class="block_11">İnşaat alanları da kendi kalkanlarını attılar ve ortaya elli tane, hisar gibi toprağın derinlerine kök salmış pürüzsüz betondan palanka çıktı. Üst yüzeylerine, gemilerden havadan taşman ve limana hiç ulaşamayan demiryolu trenlerinden gelen birçok çeşit makine yerleştiriliyordu.</p>

  <p class="block_11">Trenler de havadan boşaltılıyor ve sonra bunların kendileri de vagon raylardan kaldırılıp, diğer trenler kesinti olmadan hemen gelip kargolarını boşaltabilsin diye ıskartaya ayrılıyordu.</p>

  <p class="block_11">Temellerin üzerine blok benzeri alt yapılar, büyük kutular ve kendi ağırlıklarını taşıyan zarif kirişler yerleştirilmişti. Gökyüzü çok renkli motorlar, cam gibi silikondan muazzam yapılar, yuvarlak ateş gruplarını küçük güneşler gibi çeken helikopterlerle doluydu. Bunlara, modern bir şeyden çok Priestley’in dev yanan camını veya Herschel’in teleskopunu andıran antik ve esrarlı mekanizmaları, küçük güneşlerin buzlu ikizleri olan ve nabız gibi atan kristal spirallerini ve taşıyıcıların, limanın üstünde havada yüzen denizanalarına benzemesine yol açan gevşek tel ve devre ağlarını eklemek gerekiyordu.</p>

  <p class="block_11">Şaşkın halk tam nefesinin düzeldiğini düşünürken, hiç duyulmamış muhteşem bir malzeme grubu birden gemilerden birinden havaya kaldırılınca trafik ikiye katlanıyor veya ses ağı kalınlaşıyordu.</p>

  <p class="block_11">Jackson Mead’ın stratejisi her saati ondan bir öncekinden daha yoğun yapmaktı. Mesele, onları dengesini kaybetmiş durumda tutmak, şok etmek, zihinlerini karıştırmak, hassasiyetlerinin içinde bata çıka dolaşmak, yanıp sönen ışıklarla kör etmek ve gittikçe daha sert vurmak, böylece muhalefeti çökertmek ve köprünün yapımım sağlamaktı. Çünkü nihayetinde bu, güce ve planlamaya rağmen, hüküm süren koşullara bağlı olan, hassas ve kırılgan bir yapıydı. Ve bu koşullar için Jackson Mead, sadece dua edebilirdi.</p>

  <p class="block_11">*</p>

  <p class="block_11">Virginia, Abby’nin yatağının kenarına oturmuş, kalın ve yumuşak bir kar yağışında sönen ışığı izliyordu. Işıkların yakılmasının akşama ümit ve enerji verdiği saat, sükûnet ve sessizlik içinde geçti.</p>

  <p class="block_11">Abby damardan beslendiği için, yatağının kenarındaki hiç kimse, kocaman nikel paralara benzeyen kaba tabaklarda gelen hastane yemeklerinin çelişkili neşesini bekleyebilecek durumda değildi.</p>

  <p class="block_11">Hardesty evden ayrılalı bir haftayı geçmişti. Birkaç günün değil, bin yıl sürecek bilinçli bir arayışın ve ıstırabın, ölmekte olan bu çocuğu geri getirmesi muhtemel değildi. Gördüğü veya hayal ettiği hiçbir şey Abby’yi kurtaramazdı. Çocuklar ölürdü. Bir zamanlar, çok eskiden değil, ölümle büyüklerinden daha sık karşılaşmışlardı.</p>

  <p class="block_11">İzah edemeyecek olmasına rağmen, Virginia bir çömlekçiler tarlasında elli minik tabutun yağan karın altında gömülmeyi beklediğini, mezar kazıcıların ise gece olmadan işlerini bitirebilmek için acele ettiklerini hatırladığından emindi. Kendisi hiçbir zaman böyle bir manzara veya uzaktan yakından ona benzer bir şey görmediği için, bunun nasıl bu kadar canlı olarak hafızasına yerleşmiş olabileceğini merak ediyordu ve belki de geçmiş ve gelecek, güç zamanlarda saklandıkları yerden daha kolay çıkıyordu. Sonsuz sahnelerin sabit galerisinde, bütün olaylar her zaman ulaşılabilir durumdaydı.</p>

  <p class="block_11">Hiçbir şey kaybolmazdı, asla. Çömlekçiler tarlasındaki karanlığa yakalanmamak için acele eden mezar kazıcıları, sonsuza kadar karanlığa yakalanmamak için acele edeceklerdi.</p>

  <p class="block_11">Bir akşam rüyası gördü. Ani bir gök gürültüsü, kendisini ayak bileklerine kadar yeni yağmış karın içinde bulmasına yol açtı. Bu sırada kara bir at tarafından çekilen karanlık bir araba yanından uçar gibi geçti. Arabanın tekerlekleri, hipnoz için dört mükemmel yöntem gibi dönüyordu. Nerede olduğunu bilmeksizin, arkasında ne olduğunu görmek için döndü ve demir işleri, ağaçlar ve sokak lambaları kardan gri olmasına rağmen, yavaşça kendisini bir gölün kenarında, bir bebek arabasını iterken gördüğü bir yaz sahnesine sürüklendi. Bir parktaydı ve suyun kenarında, banklar ve asfalt kaplı bir gezinti yolu vardı. Gölün karşı tarafındaki ağaçların akisleri suyun, sisli ve sonu belirsiz yüzeyine vuruyordu; şehir karanlık ormanlarla doluydu. Bebeği görmek için arabanın kenarından eğildi ama araba boştu; çünkü bebek göl tarafından alınmıştı ve suyun altında bir yerdeydi. Sonra yaz ikindisi karanlığa dönüştü ve kendisini loş bir koridorda buldu. Çok eskimiş bir lambri, yarı ışıkta parlıyordu. Yer moloz kaplıydı. Gözleri loşluğa alıştıkça, eski moda bir elbise giymiş bir çocuğun, parmaklığın yanında durduğunu gördü. Saçları dökülmüştü, eli ağzındaydı ve bir nevi felç ile sarsılıyordu. Çocuk ölüyordu, tamamen yalnızdı ve ayağa kalkıyordu.</p>

  <p class="block_11">Virginia onu kucaklamak için kollarını açtı; fakat korkuluğa bağlı olduğu için kıpırdayamadı. Kısık bir sesle konuştu ama çocuk duymadı; hasta ve ölmekte olanlara izin verilen şeylerden birinin yatma hakkı olduğunu bilmiyormuş gibi ileri geri sallanmaya devam etti. Virginia, kıpırdayamadığı için ağlayarak, bağlarını açmak için kendini gerdi.</p>

  <p class="block_11">“Uyan, uyan,” diye seslendi Mrs. Gamely, kızını sarsarak. “Rüya görüyorsun. Uyan.” Mrs. Gamely ışığı yakarken, Virginia dimdik oturdu. “Abby nasıl?” diye sordu büyük anne.</p>

  <p class="block_11">Tüpler ve elektrik kabloları içindeki Abby’ye bakan Virginia, onun aynı olduğu cevabını verdi.</p>

  <p class="block_11">“Bu gece doktor gelince, sanırım bir yürüyüşe çıkmalı ve biraz temiz hava almalıyız. Sen bir haftadır dışarı çıkmadın,” dedi Mrs. Gamely.</p>

  <p class="block_11">“Sen neredeydin?” diye sordu Virginia, çünkü annesinin yanakları en kırmızı Coheeries elmasından daha çok kızarmıştı.</p>

  <p class="block_11">“Bir konuşma dinlemeye gittim, yavrum. Şimdi hemen kızma. Konuşmayı yapan senin şu çok sinir olduğun adamdı. Mr. Binky. Kelime hâzinesi üzerinde epey çalışması lazımsa da ben onu beğendiğimi söyleyebilirim. Büyük-büyük-büyük babası hakkında çok dokunaklı konuştu, Lucky Binky, şu Titanik’le batan. Mr. Binky’nin Titanik’ten sürekli ‘Gigantic diye söz etmesi beni hayli etkiledi.”</p>

  <p class="block_11">Mrs. Gamely, bütün konuşması boyunca, Craig Binky’nin gözlerini kendisinden ayırmadığını ve daha sonra Alertu ile Scroutu’ya kendisini bulmaları için emir verdiğini bilmiyordu. Bu ikisi daha sonra, Craig Binky’nin sadece, “Şu Seraphina*, güzel olan, beyaz gül!” diye tarif ettiği vurdumduymaz yapılı, kısa ve tombul, beyaz saçlı kadını aramak için şehirde dolanmaya başlamışlardı.</p>

  <p class="block_11">Virginia annesine hayretle baktı. Bir konuşma dinlemek için hem de kala kala Craig Binky’nin konuşması için, Abby’nin yatağının yanından nasıl ayrılmış olabilirdi? Fakat Mrs. Gamely bunun gayet normal olduğunu düşünüyordu; çünkü kızından, doktorlardan ve diğer uzmanlardan farklı olarak, çocuğun vahim biçimde hasta olmasına rağmen, iyileşmesine yardımcı olmak için yapılması gereken tek şeyin belirli bir tür lapa koymak olduğuna inanıyordu.</p>

  <p class="block_11">Sırf emin olmak için, bunu her zaman çantasında taşırdı. Fakat lapayı her önerdiğinde bir aptalmış gibi kendisine bağırmışlardı. Bu da Mrs. Gamely’nin cesaretini büyük ölçüde kırmıştı ve kendi nazarında, doktorların bütün ümitlerini garip makinelere ve işe yaramayan budalaca ilaçlara bağlamaları nedeniyle çocuğun ıstırap çekmesi yazıktı. Bunları reddetmeyi düşündü. Bunu yapabilirdi. Çünkü halı torbasında taşıdığı çer çöp ve diğer şeyler yanında (örneğin, uykucu ama canlı bir horoz gibi), çifte dediği çok ikna edici bir alet de vardı. Fakat kendisinden bir zamanlar olduğu kadar emin değildi. Burası Coheeries değildi. Onların istediklerini yapmalarına izin veriyordu ve lapayı saklasa bile uygulamaya cesaret edemiyordu. Ya bu çocuğu daha da hasta yaparsa?</p>

  <p class="block_11">Doktor o gece geç kaldı. Fakat doktor muayenelerini yaptıktan sonra, Mrs. Gamely ile Virginia, bir hemşire nöbetçi kalırken dışarıya, karın içine çıktılar. “Nereye yürümek istiyorsun?” diye sordu Virginia.</p>

  <p class="block_11">“Hangi taraf olursa,” diye yanıtladı annesi. “Şu hâline bak. Titriyorsun. Yürümen ve biraz gücünü toplaman lâzım.”</p>

  <p class="block_11">Saatlerce yürüdüler: daireler ve uzun eğriler hâlinde, karın şekerli pastalar gibi pudraladığı çıplak ve kasvetli çatı katları olan binaların arasında ve yolu sessizce arşınlayarak. Virginia Mrs. Gamely’ye rüyasını anlatmaya başladı.</p>

  <p class="block_11">Mrs. Gamely, “Bebek gölden çıkıp ellerini çırptı mı?” diye şaşırtıcı bir aceleyle müdahale etti.</p>

  <p class="block_11">“Hayır. Bebek gölden hiç çıkmadı. Fakat onu daha sonra, daha büyüdüğü zaman, harap bir binanın koridorunda gördüm,” dedi Virginia ve rüyanın geri kalanını anlattı “Sanırım çok aşikâr,” dedi sonunda.</p>

  <p class="block_11">“Rüyadaki çocuğun Abby olduğunu ve endişen nedeniyle bu rüyayı gördüğünü düşünüyorsun.”</p>

  <p class="block_11">“Başka ne anlama gelebilir ki?”</p>

  <p class="block_11">“Hiçbir anlama gelmeyebilir ve sadece kendi içinde bir değer taşıyabilir. Bir rüya bu dünya için bir araç değil, öbürüne giden bir geçittir. Olduğu gibi kabul et.”</p>

  <p class="block_11">“Bununla ne yapmam gerekiyor?”</p>

  <p class="block_11">“Hiçbir şey. Bu güzel bir şey gibidir. Onunla herhangi bir şey yapman gerekmez.”</p>

  <p class="block_11">“Of, anne,” dedi Virginia, az daha ağlamak üzereyken. “Abby ölecek ve senin ve Hardesty’nin bütün yaptığınız şehirde dolaşmak, mistikler ve gezgin satıcılar gibi konuşmak. Çoğu kez ne söylediğinizi anlamıyorum. Ne söylediğinizi bilmiyorum. Ne anlama geldiğini bilmiyorum ve bunun Abby’ye bir damla bile faydası dokunmayacak.”</p>

  <p class="block_11">“Virginia,” dedi Mrs. Gamely, kızını kucaklamak isteyerek.</p>

  <p class="block_11">“Hayır!” dedi Virginia.</p>

  <p class="block_11">Yaşlı kadın kızının koluna girdi ve ikisi, karın içinden geriye hastaneye yürümeye başladılar. Rüzgâr ve saat başında ve çeyreklerde çalan kilise çanları dışında sessizlik içinde yol aldılar. Sisli soğuğa rağmen, kendilerini kuru, içlerini sıcak hissediyorlardı.</p>

  <p class="block_11">Chelsea’deki ufak bir meydanda birinci büyük savaştan bir asker heykeli gördüler. Heykel karla kaplanmış, sokaklarda uğuldayan ve meydanlarda hortumlar oluşturan sis ve karın meydana getirdiği beyaz bulutlar içinde, neredeyse kaybolmuştu. İki kadın, heykelin kaidesindeki kitabeyi okumak için durdular. ‘Chelsea’nin Askerleri ve Denizcileri İçin yazıyordu kitabede.</p>

  <p class="block_11">“Bu heykeli hatırlıyor musun?” diye sordu Mrs. Gamely.</p>

  <p class="block_11">“Hayır,” dedi Virginia, özür diler gibi.</p>

  <p class="block_11">“Sen ufak bir kızken, Virginia, savaş sona erdiğinde babanı karşılamak üzere şehre gelmiştik. Hatırlamıyor musun?”</p>

  <p class="block_11">“Hayır, hiç hatırlamıyorum.”</p>

  <p class="block_11">“Buraya ulaşmak çok zordu; fakat buraya geldik ve birlikleri taşıyan gemiler yoldayken, birkaç ay gelmelerini bekledik. Birçok erkek öldürülmüştü; fakat onların ailelerine telgraflar gönderilmişti. Ondan haber almamış olmamıza rağmen, Theodore’un iyi olduğunu varsayıyorduk, çünkü herhangi bir kötü haber de almamıştık. “Beklediğimiz zaman içinde, West Side’da yaşadık: Chelsea’nin kenarında, nehrin yakınında. Bazen bu parka gelirdik. Sen öbür Çocuklara bunun baban olduğunu söylerdin. Baban hiç geri gelmedi. Aylarca önce öldürülmüştü ve bildirim bize hiç ulaşmamıştı.”</p>

  <p class="block_11">“Nasıl haber aldın?” diye sordu Virginia.</p>

  <p class="block_11">“Tümeni döndüğünde, gemiden indikleri Black Tom’a gittik. Sen çok heyecanlıydın. Seni giydirmiştim ve bütün gün, öğrendikten sonra bile elinde taşıdığın küçük bir çiçek buketin vardı, elinden bir türlü bırakmak istemiyordun. Ancak gece sen uykuya daldıktan sonra ellerinden alabildim. Bize söyleyen Harry Penn’di.”</p>

  <p class="block_11">“Harry Penn mi?”</p>

  <p class="block_11">“Babanın birliğinin başındaydı. Coheeries’den bütün erkekler beraberdiler. Sen onu ağlattın. Hatırlamıyor musun?”</p>

  <p class="block_11">“Tabii ki hayır” dedi Virginia, başını sallayarak.</p>

  <p class="block_11">“Hiç bu konuyu açmadı mı? Onu yıllardır tanıyorsun.”</p>

  <p class="block_11">“Onun beni işten çıkartması için yapabileceğim bir şey yoktu. Sanırım konuyu bu şekilde açmış oldu.”</p>

  <p class="block_11">“Onu o kadar etkilemiştin ki Virginia. Heyecanlı ve mutluydun ve o sana babanın öldüğünü söylemek zorundaydı. Bu onu çok üzdü.</p>

  <p class="block_11">“Yaz başındaydı. Sen o gün hastalandın ve kış gelinceye kadar ateşin düşmedi. Babana katılmaya çalışıyordun. Bunu ben de yapmış olabilirdim, fakat sana bakmak zorundaydım.”</p>

  <p class="block_11">“Eğer Harry Penn bu nedenle bana hiç elini kaldırmadıysa, bu ne işe yaradı?” diye sordu Virginia.</p>

  <p class="block_11">“Eğer bütün bu zaman boyunca onun amacının ne olduğunu bile bilmediysen, o zaman bunun etkilerini bileceğine niçin hükmediyorsun? Hayırsever bir eylem bir ağustos böceği gibidir: vakti gelene kadar uyur.”</p>

  <p class="block_11">“Hiç kimse sana yaptığın her şeyin sonuçlarını görünceye kadar yaşayacağını veya garantilerin olduğunu ya da karanlıkta dolanmaya mecbur olmadığını veya her şeyin sana kanıtlanacağını ve bilimdeki bir şey gibi düzgün biçimde doğrulunun ortaya konulacağını söylemedi. Hiçbir şey böyle değildir: en azından harcanan emeğe değen hiçbir şey. Ben seni sadece güvenli toprakta yürümek için yetiştirmedim. Sana her şeyin kendi kontrolünde veya anladığın şekilde olması gerektiğini öğretmedim. Böyle bir şey yaptım mı? Çünkü eğer yaptıysam, hatalıyım. Eğer şansım denemezsen, onları izah edemediğin için reddettiğin güçler, dedikleri gibi, seni maskaraya çevireceklerdir.”</p>

  <p class="block_11">“Zaten yaptılar.”</p>

  <p class="block_11">“Peki, Virginia,” dedi Mrs. Gamely “Biraz başarısız kaldın. Fakat hâlâ hayattasın. Çocuğunu kurtarmak için bir yol bulamayabilirsin. Fakat denemen gerekiyor. Bunu ona borçlusun ve genel olarak bu senin borcun.”</p>

  <p class="block_11">*</p>

  <p class="block_11">Kar artık, hevesle yere indiği zaman yaptığı gibi hafifçe tıslayarak, şiddetle yağıyordu. Anne ve kız birbirlerine sarıldılar.</p>

  <p class="block_3"> </p>
</body>
</html>
