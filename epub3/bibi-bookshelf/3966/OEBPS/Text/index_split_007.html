<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_8" id="calibre_pb_6"> </p>

  <p class="block_3"> </p>

  <p class="block_3"> </p>

  <h2 class="block_10">PETER LAKE BİR YILDIZDAN SARKAR</h2>

  <p class="block_11">Castle Garden* hakkında çok şey yazılıp söylenmiştir: göçmenlerin giriş kapısı, yeni bir hayatın yol başı, patlayan bir yıldız. Fakat onun görkemli sessizliğinin ardında, bir zamanlar, başka bir zamanda, Castle Garden’ın onlara veya ebeveynlerine, Aziz Peter Kapıları** gibi göründüğünü itiraf edecek çok az insan vardır. Buranın, bol süslü elbiseler giymiş memurları, hem bürokratların hem de bir rüyanın işi olan bir karar süreci sonunda, bozuk ve uygunsuz olanlarını geri çevirdi. Işığı arayarak okyanusu aşıp gelenlerin çoğu, aniden geri itildi ve ışık, karanlık bir gecede tek bir yıldıza dönüşene kadar, beyaz dalgaların ve yeşil okyanusun içinde yuvarlandılar.</p>

  <p class="block_11">Geri döndüler, öldüler.</p>

  <p class="block_11">______________________</p>

  <p class="block_11">* Çevirenin Notu: New York, Manhattan’ın en güney ucundaki Battery Park’ta, bir zamanlar Castle Garden adıyla bilinen ve Amerika’nın ilk resmi göçmen bürosu olan, şimdiki Castle Clinton veya Fort Clinton binası.</p>

  <p class="block_11">* * Çevirenin Notu: İnanışa göre, Aziz Peter’in koruduğu ve cennete giremeyecek olanların elenip cehenneme gönderildiği, tek bir inciden oyulmuş cennet kapıları.***</p>

  <p class="block_3"> </p>

  <p class="block_11">Castle Garden’ın bir mil kadar güney doğu yönünde ve Governors Adasının batı kıyısına yakın bir yerde, Riga, Napoli veya İstanbul’a doğru mu olduğu belirsiz ama eski dünyaya doğru uzun ve meşakkatli bir yolculuğa çıkmaya hazırlanan bir gemi, sisli bir bahar gecesinin içinde yatıyordu. Fakat muhtemelen İstanbul’a gidecekti, güvertede toplanan insanlar ve bir süre önce hıncahınç ve gürültü ile dolu olan boşluklar hâlâ, acılardan ve ateşten kaçmış Asya, Rusya ve Balkan ırklarının renkli karışımını sergiliyordu.</p>

  <p class="block_11">Gelen gemiler, dönerlerdi de. Beraberlerinde, törensiz tantanasız, iki yolculuk yapmaya mecbur bırakılanları da götürürlerdi. Bu insanların çoğu, zaten ölüme çok yakın bir hâlde çıkarlardı yolculuğa ve evlerine varmadan önce denize gömülmeleri gerekirdi. Diğerleri, boş veya kendilerini istemeyen köylerine dönecek kadar sağlıklıydı ve ondan sonraki hayatları, başka bir dünyaya gidip gelmiş olmanın sarhoşluğu ile geçecekti.</p>

  <p class="block_11">O gece, Governors Adası açıklarındaki buharlı gemide yaklaşık yüz kişi bütün gece uyumadılar ve denizin ötesinde parıldayan yüksek binalara ve köprülere baktılar. Baharın son günlerinde, hava ılıktı; sis vardı ve ardındaki şehre, açık bir havada görüneceğinden daha da fazla bir rüya şehri havası katıyordu. Karayı göremedikleri için Amerikanın sakin bir denizin ortasından parlayarak arşa yükselen bir ada olduğunu sanıyorlardı.</p>

  <p class="block_11">Sessizdiler; çünkü serseme dönmüşlerdi. Rıhtımdaki insan kuyruğu ilerlemeye başlayıp bine yakını pürneşe iskele köprüsünden inerek yeni karaya ayak basarken, kalpleri az daha bedenlerinden dışarı fırlayacaktı. O sabah, sağ taraflarında kalan Brooklyn, kilise çanları, klaksonlar ve gemi düdükleriyle konuşmuştu. Eğimli tepelere doğru yükselen caddeler, güneşte parıldamıştı; limanın, iskelelerin ve nehir yollarının manzarası gibi bunlar da sürekli bir trafiğin manzarasıydı. Gökyüzü bile kalabalıktı; rüzgârla birlikte savrula savrula uçuşan bulutlar ve kuşlarla doluydu. Çok zor şartlarda geçen çok uzun bir zaman sonra, göçmenler, önlerinde yükselen ve parıldayan binaların müziğini duymuşlardı sanki. Burası sonsuz bir değişkenliğin ve zenginliğin ülkesiydi. Kapıları, cennetin kapılarıydı sanki ve eğer öbür tarafta bunun gerçek olmadığını söyleyecek biri çıkarsa, söylenecek tek şey vardı. “Yaşadığım onca şeyden sonra, rüyalarımın gücü bu şehri gerçek yapıyor. Burası gerçek güzelliğin yeri olmasa bile ki ben olduğunu düşünüyorum, öyle ya da böyle ben buraya güzellik katacağım “</p>

  <p class="block_11">Hıncahınç kuyrukta ilerlerken, parmaklıkların ötesine bakmışlar ve bariyerlerin ardında, “Hele durun bakalım! Önünüzde, benim başımdan geçenler gibi iyi ve kötü günler var,” der gibi onlara gülümseyen insanları görmüşlerdi. Sinyaller her yönden geliyordu ve çok güçlüydüler. Yüzüne baktıkları dünya hem dehşetengiz hem de çok güzeldi.</p>

  <p class="block_11">İskele köprüsünün sonundaki bariyerin böldüğü toprağa ayak bastıktan sonra çabucak yürüyerek, insan kaynayan devasa bir salona girdiler. Pencereler açıktı; ağaçların ve çiçeklerin kokularıyla yüklü ılık bahar esintisi, usulca içeriye doluyordu ara sıra. Üç kişilik bir aile, adım adım kuyruğun başına yaklaştı. Adam güçlü kuvvetli ve sarışındı; itinayla kesilmiş bir bıyığı ve sulu boya paletindeki mavi gölcükler gibi gözleri vardı. Karısının küçük ve çok güzel ağzı, hassasiyet, savunmasızlık, şefkat ve sevecenliği akla getiriyordu; fakat etrafında dikilen ve yuvarlana yuvarlana yürüyen kara kabakların aksine, uzun boylu ve dayanıklıydı. Kucağında bir bebeği, küçük oğullarını taşıyordu. Kadın muayene odasına gittiğinde, baba bebeği kucağına aldı. Etrafındakiler onun kaçık olduğunu düşündüler; çünkü annenin çıkıp geleceği kapıdan gözlerini ayırmadan, gergin ve çaresiz bir tonda bir şeyler mırıldanarak, mekanik hareketlerle bebeği okşadı. Kadın nihayet kapıdan çıktığında, doktorun teşhisinin ne olduğunu bilmediğini ima eder gibi omuz silkti. Tek kelime söylemeden bebeği aldı, onu tekrar kucaklamış olmaktan memnundu ve bu defa kocası öbür muayene odasına gidiyordu. Karısının yanından ayrılırken, kadının sırtına tebeşirle bir işaret konulmuş olduğunu gördü. Sonra kendisini muayene ettiler. Ufak bir şişeye tükürmesini istediler; biraz kanını aldılar ve çabucak muayene ederlerken bir memur söylenen bulguları yazdı. Elbiselerini giyindiğinde, onun sırtına da tebeşirle bir işaret çizdiler.</p>

  <p class="block_11">Akşamın erken saatleri yaklaşırken, tebeşir işaretlerinin hikmeti anlaşıldı. Salonun çoğu boşalmıştı ama yaklaşık bir yüz kişi, hâlâ oradaydı. Bir resmî görevli gelip, kendi dillerinde onlara geri dönmeleri gerektiğini söylediğinde, kadın çoktan ağlamaya başlamıştı bile. “Neden?” diye sordular, öfke ve korkuyla. Görevli, cevap vermeden önce, kabul edilmemelerine neden olan o tek kelimeyi söylemek için arkalarını döndürdü;”verem,” dedi.</p>

  <p class="block_11">“Peki ya çocuk?” dedi kadın. “Onun için bir yer var mı? Biz gitmek zorundaysak, onu bırakacağız.”</p>

  <p class="block_11">“Hayır,” dedi resmî görevli. “Çocuk sizinle kalacak.” İfadesinde, çocuğunu bırakmak isteyen bir annenin zaten kusurlu olduğunu ima eden bir hava vardı.</p>

  <p class="block_11">“Anlamıyorsunuz,” dedi kadın, titreyerek. “Arkamızda neyi bıraktığımızı anlamıyorsunuz.” Fakat resmî görevli kuyruğun ilerisine, reddetmek zorunda olduğu diğerlerine doğru yoluna devam etti ve sessizce ortadan kayboldu. Göz kamaştıran elektrik ışıkları altında, kucaklarında çocuklarıyla, kalakaldılar.</p>

  <p class="block_11">Sonra, oraya kadar geldikleri gemi, Governers Adası Limanına yaklaştığında açıkta demir atınca, çoğunluk, bunun gemiden atlamasınlar diye bir önlem olduğunu düşündü; yüzme bilenler için bile su çok soğuktu, kara ile aralarındaki mesafe çok uzaktı ve akıntı çok güçlüydü. Buz kütleleri, tıslaya tıslaya eriyerek yanlarından geçiyor ve bazen, ahşap tokaçlar gibi gemi gövdesinin çelik plakalarına çarpıyorlardı.</p>

  <p class="block_11">Bebeği kıyıya götürmesi için kaptana rüşvet önerdiler ama yeterli paraları yoktu ve kaptan makul birisi değildi. Belki başka sebeplerle geri çevrilmiş olsalardı, sevine sevine arkalarında bıraktıkları memleketlerine geri dönmek imkânsız olmayabilirdi. Ama öleceklerini biliyorlardı; ondan ayrılmak ne kadar zor olursa olsun, çocuğu Amerika’da bırakmaya kararlıydılar ve bu, ölmek kadar zor olacaktı.</p>

  <p class="block_11">Küpeştede dikildiler veya sessizce karanlık köşelerde oturdular: tıpkı diğerleri gibi. Günün, açık denizde olsalar korkacakları bir zamanındaydılar. Fakat onlara göz kırpan ve parıltısıyla gözlerine altuni ışıklar dolduran görkemli bir şehrin eteklerindeydiler. Parıldayan inci dizileri gibi uzanan kavisli köprülere hayran olmuşlardı. Böyle bir şeyi daha önce hiç görmedikleri için, görüntülerini ölçeklendiremiyorlardı ve onların kilometrelerce yukarı uzandığını sanıyorlardı. Bahar gecesine dalmışlar, uyuyamıyorlar, imrenme ve keder duyguları içinde yanıp tutuşuyorlardı.</p>

  <p class="block_11">Adam geminin içinde gezinmeye başladı. Neden bunu kabul etmeme cesaretini gösterecek kadar yürekli bir erkek değilim? Niye bu kadar korkağım? Gözlerinin önüne karısının görüntüsü geldi. Önce ağlamaya başladı; fakat sonra öfkeden kudurdu. Geminin duvarına bir yumruk attı. Duvardaki çerçeveli resimlerden biri askısından atladı ve koridorun zemininde paramparça oldu.</p>

  <p class="block_11">“Korkak!” diye bağırdı, hiçbir şeyle ama o ana kadar var olmuş her şeyle kavga ederek. Tam önünde panjurlu, ahşap bir kapı vardı ve tekmelenmek için yalvarıyordu sanki. Kapıya öyle güçlü bir tekme koydu ki menteşelerinden koparıp yıktı ve kapı öyle bir sesle yere yapıştı ki içeride birçok şey harekeye geçti. Şok içinde bir adım geri sıçradı. Odanın ışığı yandı ve güverteye açılan kapı güm diye kapandı.</p>

  <p class="block_11">Bir an, donup kaldı, mürettebattan birinin duymuş olabileceğinden korktu. Fakat sonra hatırladı, hemen hepsi filikayla kıyıya çıkmışlardı. Geride bir iki gemi subayı kalmıştı; onlar da köprü üstünde ayaklarını uzatıp koltuklarına oturmuş, şehrin ışıklarını seyrede ede tütün içip konuşuyorlardı. Duymak için çok uzaktaydılar.</p>

  <p class="block_11">Işığı söndürmek için içeri adım attı. Toplantı odası gibi bir yerdeydi.</p>

  <p class="block_11">Koyu ahşaptan bir masanın etrafında yeşil deri koltuklar vardı. Etrafına bakındı, ışığı söndürdü ve açık güverteye doğru yöneldi.</p>

  <p class="block_11">Koridorun yarısında durdu. Bir üşüme hissedip titremişti. Sonra tekrar odaya koştu, ışığı yaktı ve görmek için döndüğü şeyi gördü.</p>

  <p class="block_11">Köşede, lombozun altında, büyük bir cam muhafazanın içinde, City of justice* adlı geminin, bir metreden biraz uzunca, tıpatıp ve ölçekli ahşap maketi vardı; tartılı omurgası, serenleri, gemi bacası. Öyle ince detaylandırılmıştı ki, gözünün önüne, maketin içinde bir oda, odanın içinde bir adam ve adamın baktığı bir gemi maketi; o maketin içinde de başka bir oda ve başka bir maket getirdi ve bu hayali silsileyi, ta ki odaların ahenk içinde iç içe tekrarının kaçınılmaz olarak birleştiği noktadan ters çevirdiğinde, en sonuncusu artık küçük değil, kâinattan da büyük olana kadar sürdürdü.</p>

  <p class="block_3"> </p>

  <p class="block_11">__________________________</p>

  <p class="block_11">*Çevirenin Notu: İngilizce, ‘Adaletin Şehri’ veya ‘Adil Şehir anlamında.***</p>

  <p class="block_3"> </p>

  <p class="block_11">Bir kapıyı tekmeleyip yıkmaya veya duvarlara yumruk atmaya kalkışmayacak kadar mazbut bir adamdı. Fakat o günün öğleden sonrasında, kendisi ve genç karısı, ölüm cezası olduğunu düşündükleri bir kararla karşılaşmışlardı. Yeşil derili ağır koltuklardan birini kaptı, kaldırdı ve cam muhafazanın üstüne indirdi. Başka bir şangırtı ile daha çok cam parçası yere yayıldı. Bir bakıma, neşesini yerine getiren bir şey olmuştu.</p>

  <p class="block_11">Kimselerin bulunmadığı karanlık kıç tarafta, kendisi ve karısı, bağladıkları halatlarla minik gemiyi suya indirdiler. Sadece su üstünde durmakla kalmadı, kendini rüzgâra göre ayarladı ve yakından geçen bir römorkörün yarattığı dev şişkinlik asıl gemiye vurup kendi üzerinde patladığında, alabora olmaya karşı koydu. Hatırı sayılır ağırlığına rağmen suyun üstünde kaldı ve yaklaşık on beş yirmi santimlik bir bordo yüksekliğini muhafaza etmeyi başardı.</p>

  <p class="block_11">Karısıyla birlikte maketi ele geçirdikten sonra, bir alet çantası bulmaya gitmişti. Yarı terkedilmiş gemide, kapı tekmelemeyi öğrenmiş bir adam olarak, aradığını bulmak kolay olmuştu. Döndüğünde, bir keski yardımıyla, maketin arka bacasının gerisinde bir boşluk açtı. Elini içine sokarak yokladığında, boş gövdenin geniş ve kuru olduğunu keşfetti. İçeride küçük bir yatak ve üzerinden dalga aşarken sıkıca kapanacak sonra tekrar açılacak menteşeli bir menfez kapağı yapması, sabaha kadar sürdü.</p>

  <p class="block_11">Hızla güçlenen güneş baharın ilk sıcak gününü müjdelerken, bebeklerini küçük gemiye yerleştirdiler ve gemiyi suya indirdiler.</p>

  <p class="block_11">Gözden kaybolana kadar, onun güneşli ve yeşil açık denize doğru hızlı hızlı gidişini seyrettiler. Kadın arkasından ağladı, çünkü aşığı olduğu her şeyi çok yakında kaybedecekti.</p>

  <p class="block_11">“Çocuklarını ardında bıraktığında,” dedi adam, “kendi yollarını çizerler. Aşağı yukarı aynı şey...” Sözüne devam edemedi ve karısının yüzüne, incecik, eğri büğrü bir çizgiye dönüşmüş minik ağzına baktı. Artık onun koruyucusu olamazdı. Korkunç bir şekilde eşitlenmişlerdi; birbirlerine sarıldıklarında, sanki bunu daha önce hiç yapmamış gibiydiler; çünkü bu sonuncu sarılışlarıydı. Gemi, o öğleden sonra demir aldı. Düdüğü gök gürültüsü gibi yayıldı. Bacalarından fışkıran buhar, geriye yatmış bir sorguç gibi yükseldi.</p>

  <p class="block_11">*</p>

  <p class="block_11">Minyatür City of Justice, Manhattan ve Brooklyn arasındaki gelgit yarışının anaforlarında, dalgaların üstünde tay gibi sıçradı. Gerçek ölçekli bir liman trafiği içinde yüzerken, onu gören olmadı. Devasa mavnaların ve buharlı gemilerin veya bir kıyıdan öbürüne uyurgezer gibi gidip gelen feribotların çarpmasıyla yumurta gibi kırılmaktan defalarca kurtuldu. Akşam inerken, Jersey kıyıları ve Bayonne Bataklığı istikametine dönmüştü. Burası, şemasının çizilmesi imkânsız bir kanallar düğümü ve dar su kanallarından geçince göz önüne serilen ferah körfezleri olan, kendi topoğrafyasına özgü bir hayatın barındığı ve çalışkan bir bulut duvarın dur durak bilmeksizin kazıya kazıya sürekli olarak değiştirdiği, esrarengiz bir yerdi. City of Justice, aheste aheste kanallarda ve sazlıkların arasında ilerledi. Altı nehrin su taşıdığı az tuzlu, geniş bir gölde, City of Justice, uzun bir beyaz kum tepesine oturdu ve durdu. Dalgaların sallaması ile uykuya dalan çocuğun bir an için bile göremediği yüz milyonlarca yıldızın parladığı ılık gece boyunca da orada kaldı.</p>

  <p class="block_11">Baymanların esrarlı ve şifreli bir sözü vardır. Her ne anlama geliyorsa, “Gerçek, bir atın gözünden daha yuvarlak değildir,” derler ve bu sözü, avlanarak veya balıkçılıkla geçirdikleri hayatları boyunca nesilden nesile geçirirler. Sazlıkların arasında öyle hızlı hareket ederler ki yalıçapkınları bile onlardan daha hızlı değildir. Bataklığın suyu ve havasıyla öyle bütünleşmişlerdir ki bunların içinde imtiyazlı doğal güçlermiş gibi hareket ederler ve bulut duvar hareket ettiğinde onun önünden koşabilirler. Karadan birkaç kişi bile onları hiçbir zaman görememiştir ama hırpani Baymanların dörtnala gelen bulutun önünde uluya uluya, çığlık çığlığa yarışmaları olağanüstüdür. Bulut duvar kartalları bile yutacak kadar hızlıydı. Fakat Baymanlar, beyaz suları ve sazlıkları yara yara ilerledikleri için kano başları da tehlikeli bir biçimde yontula yontula, hırpani kıllı suratlarını ekşitip muhteşem makineler gibi kürek çekerek yol aldıkları kanolarıyla bile, bulutu yenebiliyorlardı. Bulut duvarın önünde akın hâlinde giderler ve yarış sona erdiğinde serinlemek için, demirciler sıcak demiri tombul bir varile soktuğunda çıkan tıslama ve fosurdamalarla kendilerini suya atarlardı. Bu nedenle, derbeder kılıklı çarpık çurpuk Baymanlar, büyük beyaz duvarın yakınındaki bakir göl ve kanallarda balık avlamaktan veya midye toplamaktan korkmazlardı. Aslında, çoğu zaman, sarı kamışları tarayıp ovması ve gölgeledikleri suların ışık alması için bulutun harekete geçmesini isterlerdi. İncecik kanolarının içindeyken onunla yarışmayı severlerdi ve dünyada o bulutu mat edebilecek, onlardan başka hiç kimse yoktu; yakalandıkları takdirde, onları kapıp götürmemesi için söylenecek sözleri biliyorlardı. Onlar hakkında söylenecek güzel ve kayda değer başka şeyler de vardı ama ilkeldiler, cahildiler, kavgaya meyilli ve pistiler. Belki de bu, bulut duvarın ayağı altındaki bereketli göllerde yaşayabilmek için ödenmesi gereken büyük bir fiyattı ama onların doğası buydu.</p>

  <p class="block_11">Yıldızlı gecenin son saatlerinde ve City of Justice karaya oturmuşken, hepsi Bayman olan Humpstone John, Abysmillard ve Auriga Bootes, Hudson kanallarından dolanarak körfeze gelen besili, kırmızı kırlangıç balıklarını avlamak için yola çıktılar. Üç Bayman, Bulutun üç kilometre kadar uzakta çalkalandığını gördüler. Bulut, gürüldeyerek, dövünerek, kayarak, kaynayarak, çatlayarak, çığlık çığlığa—kenarlarına ahenkle yerleşmiş bir çağlarca şarkısı söylüyordu.</p>

  <p class="block_11">Ağlarını attılar. Su berraktı; sazlıklar yeni filizler çıkarmaya başlamışlardı.</p>

  <p class="block_11">Güneş yükselirken, önünden esen rüzgâr, suyun, kumun ve sazların üstünde ıslık çaldı. Işık, kıvılcım saçtı ve gözlerinin önünde değişti: şimdi altuni, şimdi kırmızı, şimdi beyaz veya sarı. Ve sudan sesler yükseldi: zil sesleri, obua sesleri ve hayali bile kurulmamış bir dünyadan gelen bir koronun şarkısı. Işık dalgaları bulutun altındaki beyaz köpüğe çarpıp, parıltısı ve sıcaklığıyla şehrin tepelerini ve körfezi doldurmaya döndüğünde, Baymanlar güçlü ve hayırhah bir şeyin varlığını hissettiler: sanki her şeyi süpürüp geçecek ve bulutla çarpışacak güçlü bir fırtınanın yarattığı dalganın sesli ve ışıklı alameti gibi bir şey. Üçü de duydular. Şehrin ve körfezlerin üstüne dağılacak, taş ve çeliği saydamlaştıracak, o her şeye kadir coşkuyu duydular. Bir gün bunu görmeyi dilediler ama göreceklerine ihtimal vermediler.</p>

  <p class="block_11">*</p>

  <p class="block_11">Fakat sabahları, kıyıya bıraktığı döküntü ve tortuları seyrettiler.</p>

  <p class="block_11">Balıkçılar, dinlemek ve balık gözlemesi, turp, ekmek ve elam* birası tayınlarını bölüşmek için ara verdiklerinde, ağlar birkaç kere serilip toplanmıştı. Clam birası, tüm alkollü içkiler içinde insana en çok canlılık vereniydi ve Baymanların elam birası, yıllanmışlık ve ısıyla renk değiştirirdi; mor rengi aldığı zaman, en lezzetli olduğu zamandı. Mor olması, soğuk, yoğun ve sert olduğunu gösterirdi ve tarifi imkânsız bu İlahî lezzetin yanında, bal likörü bile at sidiği gibi kalırdı. Uzun kanolarının içinde oturdular, sessiz sessiz yemeklerini yediler. Auriga Bootes’un gözleri sürekli olarak ufku tarayıp, denizden göğe kayarken, ayağa fırlayıp elini uzattı. “Gölde bir gemi var,” dedi, hayretler içinde; çünkü göl gemiler için çok sığdı. Humpstone John, Baymanların yaşlısı, başını kaldırdı ama hiçbir şey görmedi. Irmak ağzının genişliğini bildiği ve gerçek bir gemi görmeyi umarak baktığı için, City of Justice’in on yirmi derece yukarısında geziniyordu bakışları.</p>

  <p class="block_11">______________________</p>

  <p class="block_11">* Çevirenin Notu: İngilizce, midye, istiridye ve deniztarağı gibi deniz mahsullerinin genel adı.***</p>

  <p class="block_3"> </p>

  <p class="block_11">“Nerede Auriga Bootes?” diye sordu. Abysmillard da lokmasını yüksek sesle çiğnemeye devam ederek baktı ama gemiye benzer hiçbir şey görmedi.</p>

  <p class="block_11">“Orada, John, orada John,” dedi Auriga Bootes, hâlâ aynı yönü işaret ederek. Sonra Humpstone John da gördü.</p>

  <p class="block_11">“Çok uzaktaymış gibi görünüyor,” dedi Humpstone John, “ama sanki yakındaymış gibi. Hareket etmiyor. Belki de bulut onu buraya tükürmüştür de karaya oturmuştur. Belki bordosunda iyi mallar vardır: silahlar, alet edevat, şeker pekmezi diye devam ederken bu noktada Abysmillard şenlenerek dikildi, çünkü şeker pekmezi onun için muhteşem bir ağız tadıydı.</p>

  <p class="block_11">“— ve belki bazı sersemlemiş adamlar da vardır.” Yemeği bıraktılar, City of Justice’e doğru kürek çekmeye başladılar. Sandıklarından çok daha kısa bir süre sonra gemiye varmış, ona bakıyorlardı.</p>

  <p class="block_11">Abysmillard, bir maymun gibi kendi bedenine dokundu; kaburgalarını, burnunu, dizlerini yokladı. Ne olup bittiğini anlayamıyor, kendisinin devleştiğini düşünüyordu. Diğer ikisi bunun ne olduğunu biliyorlardı ama kuruntuları devam ediyordu, çünkü gemi büyük bir maharetle yapılmıştı. Serenlerin ve güvertenin rengi, yağlı ceviz ahşabından daha koyu bir renkteydi. Gövdenin kara çeliği, boğa döşü gibi karaydı. Ve pirinç parçaları da yıllardır cam muhafazada değil de denizdeymiş gibi paslanmıştı.</p>

  <p class="block_11">“Şunu görüyor musunuz,” dedi, Humpstone John, geminin beyazla yazılmış ismini göstererek. “Buna yazı derler.”</p>

  <p class="block_11">“Neye yazı derler?” diye sordu, Auriga Bootes, bacaya bakarak; Humpstone John’un yazı dediği şeyin orası olduğunu sandı.</p>

  <p class="block_11">“Şu,” dedi Humpstone John, geminin başını göstererek. Auriga Bootes eğilip, parmağıyla çıpalardan birini dingildetti.</p>

  <p class="block_11">“Hayır! Buradaki beyaz şey.”</p>

  <p class="block_11">“Haa o. Yazı ha! Neye yarıyor?”</p>

  <p class="block_11">“Yazı konuşma gibidir ama ses çıkmaz.”</p>

  <p class="block_11">“Yazı konuşma gibidir ama ses çıkmaz,” diye tekrarladı Auriga Bootes. Sonra Abysmillard ile ikisi, derinden, kaba ve burunlarından çıkan pofurdamalarla güldüler. “Bazen,” diye düşündüler, bu Humpstone John, bütün bilgeliğine rağmen su katılmamış bir aptal oluyor.”</p>

  <p class="block_11">Minyatür gemi pek de büyük bir ganimet sayılmazdı ama gene de onu eve götürmeye karar verdiler; gemiye bir ip bağlayıp kano ile çekmeye başladılar. Yarı yolda, bebek uyandı ve ağlamaya başladı.</p>

  <p class="block_11">Üç Bayman, kürek çekmenin ortasında kalakaldılar. Havada hareketsiz kalan küreklerinden sular damlarken, sesin nereden geldiğini anlamak için başlarını eğdiler. Humpstone John, önündeki bir yığın çuval bezini eşelemeye başladı; Baymanlardan birinin çuvalların arasında yanlışlıkla bir bebek unuttuğunu veya şaka olsun diye bıraktığı sandı. Orada bir bebek bulamadı ama bebeğin ağlaması devam etti. Hâlâ su üstünde kayarlarken, ipi çekerek City of Justice’i yakınlaştırdı. Ses onun içinden geliyordu. Humpstone John kemerinden bir pala çekti ve bıçakla yumurta kırar gibi gemiyi kırdı. Bütün Baymanlar gibi o da bir kılıç sihirbazıydı. Ahşabın kalınlığını ve çeliğe direncini gözüyle ölçtü ve sadece kabuğu kıracak bir darbe indirdi. Kılıç gün ışığında bir kerecik bile parıldayamadan kemerine girmişti bile ve dikine ikiye yarılıp ölen maket geminin ortasında, bebek havada asılı kaldı. Auriga Bootes, suya düşmeden bebeği havada kaptı ve çuvalların üstüne attı. Sonra olan biten hakkında en küçük bir kelime dahi etmeden kürek çekmeye devam ettiler. Bunu konuşmak için hiçbir neden yoktu.</p>

  <p class="block_11">Abysmillard, konuşmak istese bile bu konuda konuşamazdı. Tutuk dilli koca bir kütük olduğundan, onun açısından sanki hiçbir şey olmamış gibiydi. Diğer ikisi açısından ise olay, beslenecek yeni bir boğaz ve kulübelerde kıkırdayıp gülecek yeni bir çocuktan ibaretti.</p>

  <p class="block_11">On iki <span class="calibre1" id="id_d">yaşına gelene kadar onlardan biri oldu. Ona Peter diyorlardı ve sonra, aynı isimdeki bir sürü oğlandan ayırmak için, onu ilk buldukları yere uygun bir soyadı eklediler; Peter Lake oldu. Ona öğrettikleri şeyleri çabucak öğreniyordu; onların yaptığı şeyleri yapmakta becerikliydi. Usulüne uygun bir eğitim yoktu elbette.</span></p>

  <p class="block_11">Çocuk büyürken, Baymanların becerilerini algılayarak öğreniyor ve yapıyordu. Mesela, olağan üstü bir kuvvet ve hareket uyumu gerektiren kılıç kullanma becerileri emsalsizdi. Fakat bundan da öte, kılıcın hareketleri, cüretinden daha özgür, sanki tamamlanmış da sadece onaylanmayı bekliyormuş gibi bir yol çiziyordu. Peter Lake, kılıç kullanmayı on bir yaşındayken ve bir hamlede öğrendi.</p>

  <p class="block_11">Bir kanonun arkasında oturmuş, Humpstone John ağırlıklarını bağladığı yuvarlak ağını suya atarken, o da yaşlı adama kürek çekiyordu. Bulut duvarına uzanan kumlu düzlükte kendilerine yaklaşan bir suret gördüler ki o gün bulut, kendi griliği içinde çalkalanıyordu. Asabi olduğu günlerde acayip şeyler yapardı zaten. Yaklaşan suret bir adamdı ve bulut duvarından çıkmış geliyor gibiydi.</p>

  <p class="block_11">Sersemlemişe benziyordu ama antik Japon savaşçıları veya Cape May tımarhanesinin kaçkınları gibi dövüşken bir hırçınlığı vardı.</p>

  <p class="block_11">Humpstone John ve Peter Lake’in o güne kadar duyduklarından daha da acayip bir lisanda bağıra çağıra ve eli kılıcında dosdoğru onlara doğru geldi. İngilizce değildi; Bayman dili de değildi konuştuğu.</p>

  <p class="block_11">Gelenin, kendini başka bir ülkede veya başka bir zamanda bulduğunu sandığı için asabileştiğini zanneden Humpstone John, “Burası bataklık. Sanırım Manhattan’a gitmek istiyorsun. Bağırmayı kesersen seni oraya götürürüz. Muhtemelen, orada kendine benzeyen başkalarını bulursun. Bulamasan bile, garabetinin fark edileceği bir yer değildir. Ve lütfen guruldamayı kesip İngilizce konuşur musun!”</p>

  <p class="block_11">Savaşçı cevabını, bir dövüş hamlesini hatırlatan, kendi etrafında hızlı bir dönüş ile diz yüksekliğindeki suya girerek verdi. Humpstone John, kendisi ne kadar uysal davranırsa davransın bir dövüş olacağını tahmin etti. Samuray ya da her neyse o, uzun kılıcını çekip, bir yalıyarın tepesinden yeni itilmiş gibi çığlıklar atarak kanoya doğru koşarken, Humpstone John, iç geçirdi; elindeki ağı havaya atıp, palasını kınından çekti ve Peter Lake’e uzattı. “Al sen dene,” dedi. “Öğrenmenin en iyi yolu bu.”</p>

  <p class="block_11">Samuray kulakları sağır eden çığlıklarla hücuma kalkmıştı.</p>

  <p class="block_11">“Neresinden tutacağım?” diye sordu Peter Lake.</p>

  <p class="block_11">“Neyi neresinden tutacaksın?”</p>

  <p class="block_11">“Kılıcı.”</p>

  <p class="block_11">“Sapından elbette. Davran şimdi...”</p>

  <p class="block_11">Savaşçı kanonun yarım metre dibine gelmişti. Uzun, ağır kılıcı, kafasının ardından ayak bileklerine kadar sarkıyordu. Bir celladın, eli kulağındaki vuruşunu yapmadan önce aldığı pozisyona girmiş, suratı balon balığına dönmüştü ki kılıç yolculuğuna başladı.</p>

  <p class="block_11">“O darbeyi önlesen iyi olur,” dedi Humpstone John, sakin sakin.</p>

  <p class="block_11">Peter Lake, tam zamanında, palasını rakip kılıcın dikine kaldırdı ve metalin metale çarpışının soğuk sesi duyuldu.</p>

  <p class="block_11">“Şimdi ne yapayım John?” dedi Peter Lake, rakibinin kılıcı palasından sekip kanonun kıyısında derin bir yarık açarken.</p>

  <p class="block_11">“Kılıcı tuttuğu kolunun altına doğru dik bir vuruş dene. Çabuk ama.”</p>

  <p class="block_11">“Kılıcı iki eliyle tutuyor John,” dedi Peter Lake, başını eğmese boynunun olacağı yerden görünmez hızda bir vızıltı geçerken.</p>

  <p class="block_11">“Sanırım haklısın,” dedi Humpstone John ve bir an düşündü.</p>

  <p class="block_11">“İkisinden birini dene.”</p>

  <p class="block_11">Rakip savaşçı, iki eliyle tuttuğu kılıcıyla dümdüz Peter Lake’in kalbine doğru bir hamle yaparken, dehşetengiz bir bağırtı kopardı.</p>

  <p class="block_11">Peter Lake ise hamleyi savuştururken Humpstone John’un sakalından büyükçe bir parça kesti.</p>

  <p class="block_11">“Hey!” dedi Humpstone John. “Kılıcına hâkim ol. Sakalımı seviyorum.”</p>

  <p class="block_11">“Pekâlâ,” dedi genç Peter Lake ve jilet gibi keskin palayı hızlı hamlelerle hareket ettirmeye başladığında, rakibinin sol kolunda derin bir kesik açtı. Bunun ardından, sanki içinde bir şey uyandı ve birkaç hamle daha yaptı; çok hızlıydı, gözle takibi imkânsız bir hızla hareket ediyordu; tek bir hareketmiş gibi görünecek kadar zarif ve uyumlu vuruşları, rakibinin bağırsaklarını deşmek üzereyken, adam kılıcını sığ sulara düşürdü ve kösteklene tökezlene buluta doğru kaçtı. Ya bir ambulansa ya da bir cenazeciye ihtiyacı olsa gerekti (ama bunu hiç kimse asla öğrenemedi).</p>

  <p class="block_11">“Kılıcını sudan alayım mı John?” diye sordu Peter Lake; hâlâ titrediği hâlde, ilk dövüşünü kazanmış olmanın muazzam gururuyla.</p>

  <p class="block_11">“Kimin kılıcını?” dedi, balık ağlarıyla uğraşmaya dönmüş olan Humpstone John.</p>

  <p class="block_11">“Dövüştüğüm adamın kılıcını.”</p>

  <p class="block_11">“Haa o adam. Ne, onun kılıcı mı? Boş ver, teneke zaten. Bırak düştüğü yerde kalsın.”</p>

  <p class="block_11">Bulut, kumlu düzlüklerde harekete geçtiğinde, Peter Lake onu kıl payı ile de olsa yenebiliyordu ve bu sazlar bu sularda oldukça ve bu balıklar, bu midyeler, bu yengeçler de onların aralarında yüzüp kaçıştıkça veya bir köşeye sindikçe, asla yiyeceksiz ve sığınaksız kalmayacağını biliyordu. Onun becerilerinden memnun yaşlılar sönen ateşe bakarak dinlerken, Bayman dilini oldukça iyi konuşuyordu. Yaşıtı olan bütün Bayman çocukları gibi, o da kız kardeşi ile birlikte uyumaya yeni başlamıştı. Baymanlar bunu, iyi bir fikir olmadığını bir kerecik bile düşünmeden yapıyorlardı (ki Abysmillard’ın öyle olmasının sebebi de buydu). Peter Lake, kız kardeşi Anarindanın üstüne konmuştu. Aslında gerçek kardeş değillerdi ve neyse işte, Anarinda hamile kalmadı ki hemen ilk başta kimse kalmazdı zaten. Anarinda çok güzeldi ve Peter Lake de keyiften dört köşeydi. Abysmillard ve Auriga Bootesa, yeni öğrendiği bu şeyi insanların ne kadar zaman sürdürebildiklerini sordu.</p>

  <p class="block_11">Abysmillard böyle şeyleri bilmezdi; Auriga Bootes, Humpstone John’a sormasını söyledi; Humpstone John da “Ah, dört beş yüz yıl sanırım, elbette senin erkekliğine ve yıl tanımının ne olduğuna bağlı olarak değişebilir,” dedi.</p>

  <p class="block_11">Peter Lake tanımları kafaya takmadığından, çok şanslı olduğunu düşündü; çünkü yıl denen şey her ne demekse, sonsuza kadar uzuyormuş gibiydi. Anarindanın çıplaklığı ve kulübenin sıcaklığında birlikte yuvarlanırken olanlar da çok eğlenceliydi. Yani bu durum bir dört beş yüz yıl daha sürecekse... daha başka ne isteyebilirdi ki insan? O bahar, bu durumun yarım düzine kadar asırlar boyunca süreceğini düşünürken, hayatından memnuniyeti ve kendine güveni arttı, şarkı söylemeye, dans etmeye ve Anarinda için uydurduğu manileri mırıldanmaya başladı. Mesela:</p>

  <p class="block_3"> </p>

  <p class="block_13">Aah Anarinda, midye gibi yuvarlacık memeler, Dil balığı derisinden de pürüzsüz kalçalar, Saçları demet demet altın rengi başaklar; Zilim senin içinde çalar da çalar, Oh Anarinda, körfezin sevgilisi, oh Anarinda, körfezin en güzeli.</p>

  <p class="block_3"> </p>

  <p class="block_11">Fakat bu mutluluğun süresi hiç de o kadar uzun olmadı. Aslında, bir hafta bile sürmedi denebilir. Humpstone John ona bataklıktan ayrılması gerektiğini söyledi. Baymanlar arasında yaşayamazdı, çünkü Bayman olarak doğmamıştı. On iki yıl ona iyi bakmışlardı.</p>

  <p class="block_11">Artık kendi yoluna gitmeliydi. Nasılsa bir iki yıl sonra körfezin öbür yakasına gitmeye can atacaktı; çünkü o yaştaki oğlanların hepsi isterdi bunu. Fakat henüz, dünyada istediği her şeyin bataklıkta bulunduğunu, mutlu olmak için biraz fazlası bile olduğunu düşündüğü yaştaydı ve onu göndermeye kalkışmalarının nedeni de buydu zaten. Manhattan’da hayatta kalabilmesi için oraya varmadan önce acının ne olduğunu biraz öğrenmesi gerekiyordu. Ve o acı da Manhattan’a gitmek için körfezi geçmeden önce onu nasıl donattıklarını hatırlamak olmuştu hep. Ona, deniz kabuklarından bir taç ve tüylerden yapılmış bir kolye (bunlar onların erkeklik sembolüydü), iyi bir pala, yepyeni bir balık ağı, bir torba balık gözlemesi ve bir testi de elam birası vermişlerdi. Ona, yanındaki bu malzemeyle, şehir hayatına iyi hazırlanabileceğini söylemişlerdi. O güne kadar, Manhattan’ın geceleri parlayan bir sürü tepe olduğundan daha fazla bir şey düşünmemişti.</p>

  <p class="block_11">Ayrılmak acı gelmişti ama zannetti ki orada da balıkların cirit attığı koylar, içleri Anarinda kaynayan rahat kulübeler ve bildiği hayattan farklı olmayan bir hayat bulacaktı. Bahar sonuna doğru bir akşamüstü Manhattan’a geçti.</p>

  <p class="block_11">*</p>

  <p class="block_11">Manhattan, yüz milyonlarca odası olan çelikten örülmüş şekilsiz bir sarayı, sıra sıra bahçeleri, havuzları, geçitleri ve nehirlerinin üzerinden geçen surlarıyla yüksek ve dar bir cennet gibi, her zaman ümit vadeden bütün gücüyle, Peter Lake’in üzerine atıldı.</p>

  <p class="block_11">Başka adalara ve ana karaya köprülerle uzanan bir ada üzerine kurulmuş, binlerce yüksek kulesi olan savunmasız bir saray; girmek isteyen hemen herkesi içine alıyordu; başka her şeyden çok daha büyük olduğu için asla fethedilemez, sadece ayak basılıp ziyaretçisi olunabilirdi. Sonradan gelenler, istilacılar ve yerleşik halkın hepsi de yüksekliği, çeşitliliği, karışımı, kibri, gaddarlığı ve zarif ihtişamı karşısında allak bullak oldukları için, onun ne olduğunu unuturlardı.</p>

  <p class="block_11">Aslıda, hayal edilebilecek en olağanüstü ve en muazzam arı kovanına benzeyen, o güne kadar inşa edilmiş her şeyden daha büyük ama sevimli, hoş bir ev gibi basit bir yapıydı. Peter Lake, Mayısta bir Cuma günü akşam beşte, evde dokunmuş üst başı, deniz kabuğu tacı ve tüylü kolyesiyle Bowery’de dikilirken, böyle olduğunu biliyordu.</p>

  <p class="block_11">Bir elinde bir testi elam birası, diğer elinde, içinde balık gözlemesi olan rakun derisinden yapılmış yağlı bir torba tutuyordu.</p>

  <p class="block_11">Şaşkınlıktan küçük dilini yutmuş gibiydi ama çabuk öğreniyordu.</p>

  <p class="block_11">Başına ilk gelen şey, Güney Caddesi iskelesinde karaya adımını atar atmaz kanosunun çalınması oldu. Kanoya sırtını döndüğü anda, yosun yığınları arasından çıkan gölgeler sanki onu cehennemin dibine çekiverdiler. Beş dakika içinde, kanonun parçalarını odun olarak satmaya götüren çocukları gördü. Bowery’ye vardığında odunlar, bir seyyar satıcının, tavuk, domuz ve sığır etlerini cızırdattığı ızgarası altında yanıyordu. Alevler geçtiğinde ızgaraya yeni et parçaları süren seyyar aşçılar, kanonun küllerini, kimya fabrikaları veya seralara satmak için kül ve odun artıkları toplayarak büyük torbalarla taşıyan, grilere bürünmüş insan enkazlarına satmıştı bile. Peter Lake, bu adamlardan, torbanın ardında sadece küçük kavruk kafası ve kanlanmış pörtlek gözleri görünen birine yaklaştı ve devasa torbasını işaret etti. “Bu benim kanom,” dedi.</p>

  <p class="block_11">“Ne senin kanon?” diye sordu hantal sefil.</p>

  <p class="block_11">“Bu,” dedi Peter Lake, hâlâ torbayı gösterirken.</p>

  <p class="block_11">“Bu, senin kanon, ha?” dedi külcü, Peter Lake’i deniz kabuğu tacından, misk sıçanı derisi çarıklarına kadar süzerek. “İyi o zaman, ihtiyar Jake Sahveen kanonu Çin’e gitmek için kullandı diye kusura bakmazsın, değil mi? Sana iyi günler evlat! Yakında seni Overweary’ye alırlar.”</p>

  <p class="block_11">“Overweary mi?”</p>

  <p class="block_11">“Sanki bilmiyormuş gibi soruyor! Çekil yolumdan, seni sersem cüce.”</p>

  <p class="block_11">Peter Lake, şehrin, en azından gördüğü kadarının, bulut duvara benzediğini düşündü. Hareketleri, her yönden fışkıran sesleri, zinde hayatiyeti, bulut duvarın kaynayan bir hah gibi dümdüz yere serilmiş hâli olsa gerekti. Fakat duvar beyazken, bu şehir bir ressam paleti gibiydi. Şehrin formları ve geometrisi: yükseklerdeki pencerelerden yansıyan turuncu parlaklık; bir gaz lambasını çan şeklindeki yeşil beyaz ışığı; ateşten uzayan alev dilleri; kömürlerin arasındaki kızıl kor boşluklar; cilalı arabaların önünde koşan havalı, nallı atlar; sivri üçgen çatılar; insan kalabalığının, merdiven çıkarken, bina köşelerinden dönerken, caddelerde karşıdan karşıya geçerken sergilediği bale; makinelerin boğuk gürültüleri (uzakta, bulut duvarınkine benzer boğuk bir ses duydu ama bu, buharlı makinelerin, teker çarklarının ve matbaa makinelerinin sesiydi); caddelerin ucunda görünen ve kıyıdaki binaların görüntülerini giyotin gibi kestiği, yelkenleri rüzgârla şişmiş tekneler; kostümlü satıcıların bağırmaları; içlerindeki derinlerde sıra sıra lamba (hiç lamba görmemişti) ışığı, küçük ağaçlar, masalar ve üstündeki elbiselerle ipek tüylü orman kuşlarına benzeyen ve Bayman kadınlarından çok farklı, daha iri göğüslü, soğuk, güzel ve dik duruşlu kadınlar görünen binalar (hiç bina görmemişti), onu büyülemişti.</p>

  <p class="block_11">Daha önce hiç üniforma, tramvay, camlı pencere, tren ve insan kalabalığı görmemişti. Şehir patlamış, parçaları başındaki kabuk tacın halkaları arasından beyninin içine doluyordu. Gördüğü her şeyi anlamlandıramadan, Broadway ve Bowery’nin ateş ve hengâmesi içinde bocaladı. Misal: Bir adam, bir kutunun üstündeki kolu çevirip, kutu müzik çalmaya başladığında, yarı insan yarı hayvan küçük bir şey, caddede dans edip adamın şapkasının içine bir şeyler topladı. Peter Lake onunla konuşmak istedi. Kolu çeviren adam, o yaratığa para vermesini tavsiye etti.</p>

  <p class="block_11">“Para da ne?” diye sordu Peter Lake.</p>

  <p class="block_11">“Para, maymuna vereceğin şey, yoksa maymun üstüne işer,” dedi laternacı.</p>

  <p class="block_11">“Para, maymuna vereceğin şey... yoksa maymun üstüne işer,” diye tekrar etti Peter Lake, anlamaya çalışarak. Kırmızı elbise giymiş küçük adamın ‘maymun olduğunu anladığı sırada da maymunun üstüne işemekte olduğunu da fark etti. Geri sıçradı ve (diğer başka şeylerin yanı sıra) para bulmaya karar verdi.</p>

  <p class="block_11">Bir saat içinde, hayatında hiç yorulmadığı kadar çok yorulmuştu; ayakları ağrıyor, kasları acıyordu; başı, merdivenlerden aşağıya yuvarlanmış kazan gibiydi. Şehir savaş gibiydi: her tarafta öfkeli muharebeler sürüyor ve sokaklarda, biçare adam lejyonları kaynıyordu.</p>

  <p class="block_11">Baymanların savaştan bahsettiğini duymuştu ama savaş denen şeye koşum takılıp, başı aşağıda tutularak yerinde koşu yaptırılabileceğini söylememişlerdi. Bilmem kaç bin kilometrelik caddelerde, tufana tutulmuş gibi sarsılan ordular birbirlerinden habersizce birbirlerini etkileyerek hareket ediyorlardı: sadece Broadway’de on bin fahişe; yarım milyon terk edilmiş çocuk; yarım milyon kör ve topal; bir o kadar polisle birlikte, ebedî bir muharebeye mahkûm olmuş bilmem kaç bin tane faal cürümkâr ve normal hayatları içinde bile başka şehirlerin vahşi köpekleri kadar acımasız ve açgözlü, çok sayıda iyi vatandaş. Bunların arasındaki ilişki, alışveriş ilişkisi değildi; birbirlerini öldürme ve dövme ilişkisiydi.</p>

  <p class="block_11">Caddelerde yürümüyorlardı; gümbürdeyen yürekleri ve kenetlenmiş dişleriyle mızraklı askerler gibi ileri atılıyorlardı. Gözü dönmüşlerle, sıradan insanların farklı rütbeleri arasındaki ayrım öylesine ince bir örüntü içindeydi ki dürüst ve saygın olanı ayırt etmek hemen hemen imkânsızdı. Bir cürümkârın cezasını tayin eden bir yargıç, ondan on kat fazla bir mahkûmiyeti hak ediyor olabilirdi ve hak ettiği ceza, bir gün, kendisinden dört kat daha namussuz bir meslektaşı tarafından kesilebilirdi. Bütün şehir, o güne kadar yapılmış olanlardan daha karmaşık bir çarkıfelek tekerleğiydi.</p>

  <p class="block_11">Masumlar ve suçlular, dolambaçlı yollarında yuvarlanan büyük ve içi kalabalık tamburun içinde birlikte altüst olurken, ölümün onları havasız mahzenlerde veya krallara layık bir manzaraya bakan yüksek binalarda yakalaması ile alın yazısının mutlak tecellisine çok yakın bir modeldi aslında şehir.</p>

  <p class="block_11">Peter Lake’in, hissettiklerinin veya algıladıklarının neden ameliyattaki bir hastanın bedeni doğranıp biçilirken hissettiği veya algıladığıyla birebir aynı olduğu hakkında hiçbir fikri yoktu. Hissettiklerine yenilmişti. Bu şehir, içinde ateş yanan bir kutuydu ve kendisi o kutunun içinde yanıyor ve sarsılıyor ve ne olduğunu tanımlayamadığı keskin görüntülerle sürekli olarak delik deşik oluyordu. Elinde mor bira testisi ve balık gözlemesi torbası ile caddelerin dolambacında sürüklendi. Bir koy yoktu, uzanıp yatabileceği bir kulübe veya yumuşak kumsallar yoktu. Fakat anarindalar vardı. O kadar çok anarinda vardı ki onların insan olup olmadığını merak etti. Her tarafından; yanlarından, yukarıdan, aşağıdan, cam cepheli kutuların içinde, yer çekiminden ari, davetkâr balık sürüleri gibi ve gülerek geçiyorlardı. Tükenmez bir kaynaktan çıkıyorlar, nehir gibi akıyorlardı. Sesleri, küçük zillerin veya kuşların berrak şarkılarına benziyordu. Onu evine götürecek bir anarinda yakalarsa, ona elinden gelenin en iyisini yapmaya karar verdi. Birlikte balık gözlemelerini yer, elam birası içer, elbiselerini atar ve bu anarindaların uyuduğu yumuşak yer nasıl bir yerse, orada birlikte yuvarlanabilirlerdi. Bulabildiği en iyi anarindayı seçecekti. Bir testi elam birası, kürkleri, tüyleri, deniz kabukları ile hangi anarinda ona direnebilirdi ki? Hepsi de güzel birçok anarinda geçti. Ama onun seçtiği gerçekten de özel biriydi. Boyu kendinden en az iki kat daha uzundu. Yüksek gri yakasının (o yakaya bir de zümrüt takmıştı) üstündeki geniş yüzü çok güzeldi, bir tanrıçaya benziyordu. Samur bir atkı takmıştı ve zümrütten başka mücevherleri de vardı. İki tane güçlü kuvvetli atın çektiği parlak bir siyah kutunun içine adımını atmak üzereyken, muhteşemdi.</p>

  <p class="block_11">Peter Lake ona yaklaştı, bir bilek hareketiyle önce testisini sonra balık gözlemesi torbasını gösterdi; sonra da çenesini havaya kaldırıp ayaklarını yere vurarak, Baymanların çiftleşme çağrısı olan cüretkâr dansını yaptı. Tacı şıngırdadı, tüyleri uçuştu. Önce başardığını sandı; çünkü anarinda ona hayret dolu kocaman gözlerle baktı. Fakat sonra ayın önünden geçen kara bir bulut gibi güzel yüzüne bir korku ifadesi yürüdü. Kapı suratına kapandı ve kutu çekip gitti. Bu ayartma numarasını birçok kere denedi; fakat en pejmürde anarindalar bile ona tenezzül etmedi. Bütün keyfi kaçmış ve tükenmiş bir hâlde olmasına rağmen, artık çökmüş olan geceyi geçireceği bir yer arayarak dolaşmaya devam etti. Nereye gittiğini bilmese de caddeler o kadar çok ve o kadar dolaşıktı ki aynı yerden iki kere geçmedi ve gittiği her yerde onu tutsak eden görüntülere yakalandı (parende atan bir köpek, beyaz bir çarşafa sarınmış ve küfreden bir adam, iki cenaze arabasının çarpışması). Üç saat sonra (saat sadece sekizdi) Bayonne Bataklığı uzaklarda kalmış silik bir dünyaydı ve şimdi uzun ve muhteşem bir rüyanın içinde kaybolduğunu biliyordu.</p>

  <p class="block_11">Başı fırıl fırıl dönüp sersemleyene kadar, görüntü ve renkler bir fırtınanın dalgaları gibi koştu.</p>

  <p class="block_11">Sonra, taş binalarla çevrili, kare şeklinde küçük bir parka geldi.</p>

  <p class="block_11">Sessiz ve yemyeşil bir yerdi ve Ankara kedisi önüne düşmüş bir zümrüt kadar cazipti. Ağaçlar, yumuşak otlar, kuytu alanlar ve ortada da bir havuz vardı. Bütün parkta, ağaçların arasında gaz lambaları ışıldıyor, rüzgârda savrulan alevleri ışık ve gölge desenleri yaratıyordu. Ve bir anarinda, başka anarindayla dans ediyordu.</p>

  <p class="block_11">Biri küçük, kızıl saçlı ve yeşil giysiliydi. Diğeri çok daha büyük ve (yaşça Peter Lake’ten daha büyük olmasa da) daha çekiciydi; uçuşan sarı saçları, kırmızı yanakları ve iç yakan krem rengi bir giysisi vardı. Havuzun etrafında birbirlerinin kollarında bir Felemenk dansı yaparlarken, elleri birbirine geçmiş, yanakları birbirine değiyordu.</p>

  <p class="block_11">Müzik yoktu, kendileri mırıldanıyorlardı. Peter Lake’in görebildiği kadarıyla, çok güzel bir gece olmasının dışında dans etmeleri için bir neden yoktu.</p>

  <p class="block_11">*</p>

  <p class="block_11">Ayaklarındaki terliğe benzer kahverengi ayakkabılar makadam zeminde şakrak sesler çıkararak öyle keyifle dans ediyorlardı ki Peter Lake de onlara katılmak istedi. Ve öyle yaptı; kılıcını, testisini ve torbasını bir yığın hâlinde bırakıp dans etmek için açık alana atladı. Onun dansı biraz Kızılderili dansına benziyordu; çünkü Baymanlar elam danslarını ve daire oluşturarak rüzgârda eğilen sazlıkları taklit ettikleri dansları onlardan öğrenmişlerdi. İki kız öyle keyifle dans ediyorlardı ki Peter Lake de bir ay dansı yaptı.</p>

  <p class="block_11">Atladı, kıvrıldı ve bir kürk çarığından öbürüne geçerek numaralar yaptı. Tacının şıngırtıları dikkatlerini çekince, kızlar da onun etrafında fırıl fırıl dönmeye başladılar. Birlikte ortaya koydukları görüntü oldukça hoştu ve gelen geçen, ayaklarının altına gümüş parçaları attı. Bunların para olduğunu öğrenmişti Peter Lake. Öğrenmişti ama uzun zaman paranın gizemli kurallarıyla şaşkına dönmeye devam etti. Bir kere, parayı elde etmek hemen hemen imkânsız gibiydi. İkincisi, eline geçtiği takdirde, elinde kalması da neredeyse imkânsızdı. Üçüncüsü bu kurallar her birey için geçerliydi ama onun dışındaki herkes için geçerli değildi. Yani parayı elde etmek ve elinde tutmak imkânsızdı ama başkalarının ellerine kovayla akıyor ve ebediyen ellerinde kalıyordu. Dördüncüsü, para, iyi döşenmiş, albenili, temiz, ışıltılı, renkli yerlerde yaşamayı seviyordu.</p>

  <p class="block_11">Büyük kısmı, parkın etrafındaki kırmızımsı kahverengi taştan örülmüş yüksek evlerde yaşıyordu besbelli ki. Bu evlerin şeffaf camlarının arkasında, sıcak ışıklar yanıyor; gümüş pırıltısı ve alev yansımaları yanı sıra, vişneçürüğü, kırmızı, yeşil ve beyaz renkler görünüyordu. Dans ederken bile görmüştü bunları. Ve buralarda yaşayan insanlar, ay dansı yaparken ona para atsalar da böyle yerlerden dışlandığını hissedebiliyordu ki bu da ayrı bir gizemdi. Ona, yapmayı çok sevdiği ve çok kolay bir şeyi yaptığı için para atmışlardı; para atmasalar bile zaten yapacağı bir şeydi. Peter Lake, karanlık yeşil parkın gece havuzunun başında dans ettiğinde ve ona para atıldığında hırsız oldu. Prensiplerini anlaması daha çok uzun bir zamanını alacaktı ama birinin keyif için yaptığı şeyden para kazanması çalmaktı. Tam anlamadan bu dersi öğrendiğinde hırsızlara bir yakınlık hissetti ki bu iyiydi; çünkü o iki kız da dolandırıcıydı.</p>

  <p class="block_11">“Dolandırıcı nedir?” diye sordu kızlara, kızarmış terli yüzlerine havuzun suyunu çarparlarken.</p>

  <p class="block_11">“Sen nerelisin ki,” dedi büyük kız, “dolandırıcının ne olduğunu bilmiyorsun?”</p>

  <p class="block_11">“Bataklıktanım.”</p>

  <p class="block_11">Kızlar da onun neden bahsettiğini anlamadılar. Parayı aralarında bölüşürlerken ona dolandırıcılığı anlattılar. “Kalabalığın içinde dans ederiz ve dikkatlerini çekeriz. Bize para atarlar...”</p>

  <p class="block_11">“Para, maymuna vereceğin şey, yoksa maymun üstüne işer,” dedi Peter Lake. İki kız birbirlerinin yüzüne baktı.</p>

  <p class="block_11">“Onlar para atarken, Little Liza Jane de onların ceplerini yoklar. Dolandırmak budur.”</p>

  <p class="block_11">“Size para atmadıkları hâlde şimdi neden dans ediyorsunuz?”</p>

  <p class="block_11">“Bilmem kine,” dedi büyük olan. “Neden etmeyelim?”</p>

  <p class="block_11">Büyük olan Little Liza Jane, küçük olan da Dolly’ydi.</p>

  <p class="block_11">Bosça adında üçüncü bir kız daha varmış ama kısa süre önce ölmüş.</p>

  <p class="block_11">“Neden öldü?” diye sordu Peter Lake.</p>

  <p class="block_11">“Çamaşır teknesi,” dedi Little Liza Jane, daha fazla bir açıklama getirmeden.</p>

  <p class="block_11">Bosca’nın yerine onu aldılar. Dolly ile Peter Lake dans ederlerken, Little Liza Jane de yankesicilik yapacaktı. Kızlara uyuyacak yumuşak bir yerleri olup olmadığını sordu. Kızlar da olduğunu söylediler. Oraya varmaları üç saatlerini aldı. Bir sürü küçük ırmak ve dereden geçtiler. Opera sahnesine benzeyen yüze yakın eğri büğrü yoldan, büyük köprülerin üstünden, ateş yiyen adamların bulunduğu ve kılıca takılmış etlerin kızartıldığı pazar yerlerinin içinden; bir düzine kadar da kalp atışı gibi sesler çıkardıktan sonra duman saçan fabrikanın bulunduğu geniş kapıların önünden geçtiler.</p>

  <p class="block_11">Yürürlerken, Peter Lake bu demir binalardan gelen seslerle yaptığı bir şarkı söyledi.</p>

  <p class="block_3"> </p>

  <p class="block_13">“Boom, açça açça rapumbella, boom, boko, açça açça, zeeeeeeeyaaaa!</p>

  <p class="block_13">Pahlaka pahlaka pahlaka, ooooh-tak!</p>

  <p class="block_13">Çik çik çik çik!</p>

  <p class="block_13">Beema!</p>

  <p class="block_13">Um baba um baba, dilla dilia dilla, maşş!</p>

  <p class="block_13">Um baba um baba, dilla dilla dilla okk!”</p>

  <p class="block_3"> </p>

  <p class="block_11">Şehir insanlarının sadece hücuma kalkınış gibi değil, aynı zamanda ritmik bir dans sergiliyorlarmış gibi yürüdüklerini de fark etti: bedenleri aşağı yukarı hareket ederken, kolları ileriye ve geriye doğru salınıyor, kalçaları da kadınsı bir coşkuyla trampet çalıyordu (kadınlarda böyleydi ama bazen kadın olmayanlarda da böyleydi. Dolandırıcı kızlara bir savaşta olup olmadıklarını sordu veya korkunç bir şey olmuş olabilir miydi acaba? Çünkü caddelerdeki ateş öbeklerini, evsizler ordusunu, ortalıktaki molozları ve keşmekeşi anlayamıyordu. Kızlar etraflarına baktılar ve sıra dışı bir durum olmadığını söylediler. Peter Lake bitkinlikten bayılmak üzereydi.</p>

  <p class="block_11">Sıra sıra ve birbirlerinin tıpkısı konutlarla dolu bir caddeye geldiler. Dolandırıcılar bu konutlarda değil kendi yaptıkları gizli mekânlarında oturuyorlardı. Beyaz badanalı karanlık bir tünelin içinden geçtiler ve belki yüz tane binanın arasına sıkışmış bir avluya çıktılar. Ortada henüz bahar canlılığına kavuşamamış, kıyılarını yabani otlar büyümüş virane bir bahçe olan avlunun kenarında, etrafındaki binalar arasında cüce kalmış bir baraka vardı. Dolandırıcılar bu barakanın içinde ama onun bodrumunda oturuyorlardı.</p>

  <p class="block_11">Kiler kapısı gibi bir yerden indiler ve tavana yakın bir yerde küçük bir penceresi olan karanlık bir odaya girdiler. Yağ tenekesinden bozma bir sobanın içinde önceden kalma bir ateşin kömürleri hâlâ ışıldıyordu. Duvarlarda, tavalar ve birkaç mutfak gereciyle birlikte, kurutulmuş sebzeler asılıydı. İçerideki tek mobilya, birbirine denk olmayan bacakları üzerinde yanlamış kocaman bir yataktı. Üzerinde yarım düzine kadar eski püskü yastık, çarşaf ve battaniye vardı.</p>

  <p class="block_11">Bekleneceğinin aksine çok kirli değillerdi. İşte dolandırıcı kızların uyuduğu yumuşak yer burasıydı.</p>

  <p class="block_11">“Little Liza Jane don yağı lambasını yaktı, Dolly de sobaya biraz odun attı,” dedi Dolly, bu işler tamamlandıktan sonra. Kız konuşurken, genellikle kendisinden üçüncü şahıs gibi bahsediyordu.</p>

  <p class="block_11">“Suyun kaynayıp sebzelerin haşlanması bir saat sürer” Peter Lake onlara balık gözlemelerini gösterdi ve tatlandırmak için gözlemeleri nasıl kesip düğümcük düğümcük bağlayarak sıcak suya atacaklarını öğretti.</p>

  <p class="block_11">Yemekten önce biraz dinlenmeyi düşünmüşlerdi ama dinlenmek yerine elam birasının çoğunu içtiler. Little Liza Jane kollarını çaprazlayarak üzerindeki gömleği çıkardı; Dolly de onu takip edip aynı şeyi yaptı. Sonra etekliklerini de çıkardılar. Peter Lake elam biranın etkisiyle uçmaya başlamıştı bile ve kızların soyunması fena hâlde cazip geldi. Little Liza Jane on altı yaşında ve tamamen gelişmişti ama Dolly hâlâ ergenleşme aşamasındaydı ve hacim olarak eksiklerini körpeliğiyle kapatıyordu; zaten Little Liza Jane’de ikisine yetecek kadar hacim vardı. Dans eden kalçaları Peter Lake’in gözlerine doldu. Bundan sonra olacakların aynı Anarinda ile yaptıkları şeyler gibi olacağını ancak bu sefer iki anarinda ile yapacağını düşündü. Keyifle inleyerek kendi üstündekileri çıkardı. Istakoz kapanından semer çıkarmak kadar zor oldu soyunması. Nihayet bitirdiğinde, yataktaki birçok göğüs ve bacakla bayram etmeleri için gözlerini açtı; fakat bacakların hepsi birbirine dolanmıştı ve kızlar şehvani seslerle soluyorlardı. Hafif hafif bir emme sesi geliyordu.</p>

  <p class="block_11">Neler oluyordu burada? İkisinin de zannettiği gibi anarinda olup olmadıklarına baktı. Evet, ikisi de anarindaydı, bundan hiç şüphesi yoktu. Şimdi bu çok yeni bir durumdu; fakat şehirdeki her şey yeni bir durumdu zaten ve çok şaşırmadı. Bunu da kaydına aldı. Kızlar onunla ilgilenmiyordu; ancak o da aralarına dalıp artık onlarla ilgilenmek istemeyene kadar birçok kez keyif yaşamasına ses çıkarmadılar. Saatler sonra, artık hiç biri diğeriyle ilgilenmez, sadece yemekle ilgilenir olmuştu. Sessizce yemeklerini yediler ve güneş doğmadan biraz önce uyumaya yattılar.</p>

  <p class="block_11">Sanki afyon çekmişler gibi, Little Liza Jane’in söylediği şeyi bir yarı uyanıklık arasında, duydular. “Yarın Madison Meydanı’na gideceğiz. Orada bol miktarda keriz var.” Ve uykunun gri dumanı küçük odaya doldu; yamuk, yumuşak yatakta keyifle üzerilerine çöktü.</p>

  <p class="block_11">*</p>

  <p class="block_11">Ertesi sabah, Peter Lake şehri, o günden sonra uykudan uyandığı her seferde olduğu gibi, farklı gözlerden gördü. Asla bir günden öbürüne, aynı şehir olmuyordu. Karanlık, kapalı, dumanlı öğleden sonralar; okyanuslar dolusu yağmur; kristalden berrak sonbahar günleri; güneş ışığı ve gölgeler ile dolu başka hiçbir şehir olamazdı.</p>

  <p class="block_11">Erken kalktı. İki kız battaniyelere sarınmış yatıyordu. Peter Lake giyindi ve çabucak dışarı çıktı; ilk defa şehrin gün ışığını ve konutların üstündeki en yüksek bacayı görecekti. Bahçede, beline kadar yükselen otların arasında dururken, bu yapıların içinin neye benzediğini merak etti. Bir binanın içine hiç girmemişti. Bütün bildiği, bunlardan birinin kapısını açınca içeride, bu yeni keşfettiği şehir kadar geniş ve eğlenceli yeni bir şehrin olduğuydu. Neredeyse yazın geldiği baharın bu son gününde, en yakın konutun kapısına gitti ve soğuk bir şafakta yüksek bir tepenin üstünden kışa yatmış büyük bir şehre bakacağını umarak, kapıyı ardına kadar açtı. Belki bir gün bakacaktı ama o anda baktığı yerde karanlık ve mide bulandıran bir koku vardı. Basamakları gördüğünde, temkinli temkinli (bataklıkta yetiştiği için yükselme kavramı yoktu) yukarı çıktı ve bir sahanlığa geldi. Tırabzanların üstüne kablolar ve ipler bağlanmıştı; bunlarla çocukların oynadığını düşündü. Karanlıkta, kirli duvarların çizilmiş ve oyulmuş olduğunu gördü. Burası, sudan, gökyüzünden ve kumlardan uzakta korkunç bir yerdi. Basamaklardan daha yukarıya gitmek için anlamadığı bir çekim hissetmese hemen dışarı çıkıp burayı unutmak üzereydi. Şimdi binanın kalbindeydi ve sanki bir mezarın dibindeymiş gibi ışıktan çok uzaktaydı. Tam geri dönmek üzereydi ki avının üzerine atlamaya hazırlanan bir avcı hafifliğiyle kendine hâkim oldu ve hareketsiz kaldı. Önünde bir çocuk vardı; sıradan bir çocuk değildi ya da öyle olmadığını umdu. üç dört yaşından büyük değildi ve üzerinde iğrenç bir kara gömlek ile kocaman, saçları kazınmış ve şekli çarpılmış bir kafası vardı. Alnı ve tepesi, patlamak üzereymiş gibi ileri çıkıktı. Başının arkası da öyleydi. Peter Lake ürktü. Buradaki molozların içindeki bu yaratık elini ağzına sokmuş, duvara dayanmış, boş boş ileriye bakıyordu. Çenesi titredi ve o iğrenç kafatası çırpmıyormuş gibi öne arkaya sallandı. İçgüdüleri Peter Lake’e bu çocuğun yaşayacak fazla bir zamanı kalmadığını söylüyordu. Yardım etmek istedi ama bunu yapmak için hiçbir tecrübesi veya ona yol gösterecek bir anısı yoktu. Ne kalabilecek ne de çekip gidebilecek hâldeydi. Yarı karanlıkta onun sallanmasını seyrederek kalakaldı ve başı döne döne gerilerken, bir şekilde kendini tekrar gün ışığında buldu.</p>

  <p class="block_11">Koridorda ölüme terk edilmiş o çocuk gibi bir şey, bataklıkta bilinmezdi. Fakat burada, gün doğmuşken, fanilik vardı. Bu şehirde, bir kere içine düşünce bir daha asla dışarı çıkamayacağın şeyler mevcuttu: kâbuslar ve yavaş ölümler, çocukların ölümü, bağışlanarak veya kefaretini ödeyerek kurtulamayacağın ıstıraplar, nihai ve ebedî yitiş. O çocuğun anısı yakasını bırakmadı. Fakat gerçeklik yılankavi halkalarını oluştururken, yakasına yapışan son şey de olmadı.</p>

  <p class="block_11">Hatta telafisi imkânsız şeyler telafi edilebilecekti ve her şey için bir denge vardı. Olmak zorundaydı. Dolandırıcıların yanına döndü.</p>

  <p class="block_11">“Kılıcını burada bırak,” demişti kızlar, “yoksa aynasızlar peşini bırakmazlar.</p>

  <p class="block_11">Bir Bayman yüzmek veya yuvarlanmak haricinde kılıcından asla ayrılmazdı. “Bir yığın para için bile,” dedi Peter Lake, “kılıcımı burada bırakmam.”</p>

  <p class="block_11">“İşte bu iyi,” dedi Dolly. “Dilerim ondan da çok para çalarsın.”</p>

  <p class="block_11">Madison Square, kızlarla karşılaştığı parktan daha uzakta bir yer değildi. Bir feribot, iki köprü, bir tren ve yarım düzine tünelden sonra, birkaç saat de caddelerin dolambacı içinde, her birinden hayat fışkıran geçitlerden, sokaklardan, kemer altlarından geçerek zikzak çize çize yürüdüler. Peter Lake, işe başlamadan önce bitkin düşmüştü bile. Fakat sonra, hava köprüleri ağının kesişim noktasındaki yüksek binalarla çevrili bu muhteşem parkta, seri hâlinde ay dansı, deniz kabukluları dansı ve sazlıkların rüzgârda salınması dansı yaptı. Dolly de onun etrafında dans etti ve o sırada Little Liza Jane, kalabalığın arasında sağa sola gezinerek cep yokladı.</p>

  <p class="block_11">Little Liza Jane’in (gerçekten güzel bir kızdı) paranın kokusunu almakta büyük bir yeteneği vardı ve şişko bir adamın Turkey Bankasından vals yapar gibi çıktığını görünce bal arısı gibi adama gitti. Adamın yüklü cüzdanındaki 30.000 doları aldı. Titreye titreye Peter Lake’in çılgın mideye dansını yarıda kesti ve Dolly ile birlikte parkın köşesine gelmelerini istedi. Parayı eşit bölüştüler ve Peter Lake’in payına o sabahki hasılattan 10.004,28 dolar düştü.</p>

  <p class="block_11">Little Liza Jane, şişko adam şikâyet ettiği takdirde polisin peşlerine düşeceğini, dolayısıyla şimdi ayrılıp akşam olunca tekrar buluşmanın daha iyi olacağını söyledi. “Tam burada,” dedi. “Bu arada paranı bir bankaya koy.”</p>

  <p class="block_11">“O da ne?” diye sordu Peter Lake. Kız ona “banka” kelimesini okumayı öğretti ve eğer parasını kapısında bu kelimenin yazılı olduğu bir binaya koyarsa, paranın emniyette olacağını anlattı. Peter Lake bu fikri beğendi ve ayrıldılar. Bir banka buldu, içeri girdi, gıcır gıcır kâğıt paralarını, bankanın bir duvarına güzelce sokuşturdu ve çıktı. Artık paranın emniyette olduğundan ve hiçbir maymunun üzerine işemeyeceğinden emindi. Oradan çıkınca Madison Meydanındaki cam saraya girerek akşam tekrar işe çıkana kadar orada vakit geçirmeye niyetlendi.</p>

  <p class="block_11">*</p>

  <p class="block_11">Makineler. Her yerde makineler vardı ve her döndüğü yönde daha çok makine görüyordu. İlk önce Peter Lake bunların, durdukları yerde dans etmeyi öğrenmiş hayvanlar olduğunu sandı. Peter Lake için, altı da üstü de metal olan bu dünya, olağanüstü ve karşı koyması imkânsız bir hipnoz gibiydi. Daha önce hiç böyle şeyler görmemişti. Pencerelerden içeri dolan güneş, yüksek palmiyelerin arasından yayılıyordu. Havada asılı bir orkestra, bu acayip makinelerin hareketleriyle uyumlu beli kırık bir müzik çalıyordu. Fazla şişman blok çelikten şekillerin merkezinden, yeşil bir piston nefes darlığı çekiyormuş gibi yükselmeye uğraşıyordu. Her renkten tekerler zangırdadı ve geri döndü sonra da peşinden köpek kovalıyormuş gibi yuvarlanmaya başladı. Toplar ve çubuklar yükselip alçalmaya başladı; tertibat tik tok sesleri çıkardı; hareketli bloklar öfkeli geyikler gibi hızla ve arka arkaya çarpıştılar. Şehir meydanı kadar büyük koskoca hokkabaz makinelerin ve palmiyelerin arasından küçük buhar sütunları fışkırdı ve sağa sola sürpriz su ve yağ damlaları sıçradı. Peter Lake bu şeylere bayıldı. Ve o yerde bunlardan iki bin tane vardı; her biri oflaya puflaya çalışıyordu. İlk defa bataklıktan uzaklaştırıldığına memnun olmuştu. Makinelerin hareketlerinde, o ana kadar öğrendiklerinden daha fazlasını görüyordu.</p>

  <p class="block_11">Dalgalar, rüzgâr ve su gibi hareket ediyorlardı. Kendi içlerinde güç ve kıvanç doluydular.</p>

  <p class="block_11">Makinelerin arasında gezerken - iki bin tane makine! - başı döndü, mest oldu. Bunların bir tanesinin bile ne işe yaradığını bilmiyordu; onun için sormaya karar verdi. Duman püskürten her dev yaratığın yanında bir çeşit bir muhafız, aslında bir satıcı vardı.</p>

  <p class="block_11">Peter Lake hiç satıcı görmemişti ve satacak elli tonluk ve 200.000 dolarlık bir makinesi olan bir adamın, kürk çarıklı, midye kabuğu ve tüyler içindeki on iki yaşında bir oğlana vakit ayıracağını düşünmenin hayali bile zor. Fakat Peter Lake’in yapması gereken tek şey, o canavar makinelerden birinin yanına gidip muhafızına, “Bu, bu ne bu?” diye sormak oldu.</p>

  <p class="block_11">“Ne bu mu? Ne bu mu? Bu, sevgili bayım, Barkington - Payson, Yarı Otomatik ve Seviye Ölçer Sualtı Temel Atma Sondaj ve Dinamit Ara Parçası! Burada sergilenenler arasında ve dünyanın başka bir yerinde bununla mukayese edilebilecek bir YOSÖSTASDAP bulamazsın. Önce tasarımdan başlayalım. Buraya, Düseldorf’ta en iyi şekilde üretilen taklabaz ayağın yanına gelin şu yekpare turkey parçaya bakın; pırıl pırıl bir yodelagnia ve saf çelikten körük yayları.</p>

  <p class="block_11">Şimdi, bu turkey parça doğrudan doğruya olağanüstü bir hassasiyetle kalibre edilmiş meltonian bir rota bağlantılı ki onun dibinde de sadece üstün kaliteli bir YOSÖSTASDAP’ta görebileceğiniz sıra dışı bir hususiyet var — deniz tipi helezonik tepe konveyörü kovanı! Bu, bulabileceğiniz en iyi kalite. Ben kendim kullanıyorum. Genellikle herkese bunu söylemem ama sana söyleyeyim. Başka hiçbir YOSÖSTASDAP’ın yanına bile sokulmam. Yemin ederim, bunun için hayatımı bile veririm. Şu içeri çekme bıçaklarına bakın. Siz hiç böyle bıçak gördünüz mü? Şu dış tabaka delicisi bile tek başına makinenin bütün fiyatına bedel. Saf salinium! Çifte muhafazalı bataklık tekerleği! Tekerden kaya gibi bir süspansiyon parçayla korunmuş. Açın ve pürüzsüz calabrian perdahına dokunun. Şimdi sadede gelelim. Yerinden oynatılması gereken yarım milyon dolarlık su altı kayası varsa en ucuzundan kedi pisliği gibi bir şey kullanılır mı? Elbette kullanılmaz, hele sizin gibi biri hiç mi hiç kullanmaz. Ben işin uzmanını gözünden tanırım. Kimse beni yanıltamaz. Sen arkadaşım, Yaradan’ın makinist başısın. Senin gibi işinin ehli biri, kımıldatacağı şeyler için sağlam ve iyi makineler kullanır: Barkington-Payson gibi güvenilir ve iyi yapılmış makineler. Buraya gel de düdüğe bir bak. Saf volpinium! Şimdi, size fiyat hakkında küçük bir sır vermeme müsaade edin.. Peter Lake bu adamı iki buçuk saat kadar dinledi. Kendini her kelimeyi anlamaya zorlarken ağzı bir karış açıktı. Yankesicilik ve kırmızı elbiseli maymunların yanı sıra, bunun da içine yuvarlandığı uygarlığın temel taşlarından biri olduğunu düşündü. Fakat adamın çabasını Peter Lake’i yakalayan iki polis memuru ve bir papaz böldü. Ellerini arkasına bağladılar; onu güzelim sergi salonundan çıkarıp çocuklarla dolu bir tutuklu arabasına bindirdiler ve Reverend* Overweary Meczup Çocuklar Erkek Yurduna götürdüler.</p>

  <p class="block_11">______________________</p>

  <p class="block_11">* Çevirenin Notu: İngilizce, Hristiyan din adamlarının adından önce kullanılan, muhterem, saygıdeğer anlamında bir saygı ifadesi.***</p>

  <p class="block_3"> </p>

  <p class="block_11">Şehrin her yerinde; gün ışığının sıcaklığında, varillerin içinde, bodrumlarda ve biraz sessizlik ve sükûnet bulabildikleri her yerde, tavşanlar gibi birbirine sokulmuş uyuyan ebeveynsiz çocuklar bulunabilirdi.</p>

  <p class="block_11">Geceleri, soğuk onları hareketlendirir; çocuklara hiç yakışmayan ve hiç yakışmayacak maceraların, yağma ve talanın kollarına fırlatırdı. Yarım milyondan fazla böyle çocuk vardı ve bunlar, hastalıklara ve şiddete, en fazla kendilerinden büyük olanlar kadar, hatta bazen onlardan da çabuk boyun eğerlerdi; çömlekçiler tarlasına sık sık, iç burkacak kadar küçük ebatlarda tabutlar gelir, mezarcılar bazen ikisini üçünü birlikte hallederlerdi. Kimse bu çocukların adını bilmezdi (bazen isimleri bile olmazdı) ve kimse de asla öğrenemezdi. Bazen, vicdan sahibi insanlar, “Bu çocuklar ne olacak?” diye sorarlardı, yaz kış sokaklarda olan çocukları kastederek. Bu soruya cevaben, bazıları çalışır veya çalar; bazıları yurttan yurda veya bodrumdan bodruma gezer; gerisi de şehrin dışında, sessiz, düz ve makilik bir araziye gömülürdü.</p>

  <p class="block_11">Çocuklar bazen algılarını ve hislerini yitirir ve meczup bir hâlde ortalıkta dolanırlardı. İşte Overweary Yurdu, aklını yitiren erkek sokak çocuklarına sığınak ve eğitim sağlamak için kurulmuştu.</p>

  <p class="block_11">Genel taramalarından birinde de Reverend Overweary’nin yardımcıları, üzerindeki giysilerden dolayı Peter Lake’i fark etmişlerdi.</p>

  <p class="block_11">Peter Lake, bu yurdun üç adam tarafından idare edildiğini çok çabuk keşfetti. Reverend Overweary’nin kendisi, oğlanlara karşı derin şefkatinden dolayı kendini her şeyden mahrum bırakan, acınası bir kişilikti. Sık sık gözlerinde yaşlar olur ve başkalarının çektiği ıstıraplar için ıstırap çekerdi. Bu nedenle de yardımcısı Deacon* Bacon’ı doğru dürüst denetlemeye ne zamanı ne de enerjisi vardı. Deacon Bacon, her yeni gelen grubun içinde, ilk bit temizliği sırasında, bizzat ve hevesle yaptığı bakıma gayretle cevap verecek birkaç oğlan bulacağını bilirdi. Gerçek, oğlanlar buhar banyosunda bit ilacı sürünmeye hazırlanırlarken Deacon Bacon’ın da onlara katılmasıyla ortaya çıktı. Peter Lake, ilacın vücuduna onun tarafından sürülmesine karşı çıktı ve kendi kendine yapmakta ısrar etti. Yeni gelenlerden bazıları düpedüz bilmiyorlardı. Bazılarıysa kuş gagası gibi burnunun üstünde kemik çerçeveli gözlüğü olan bir seksen boyunda, müşfik görünüşlü adamın kendilerine yaklaşmasına hevesliydi. Çok geçmeden (her zaman olduğu gibi) her şey açığa çıktı ve Deacon Bacon maiyetiyle birlikte günlerce, sultanların Marmara Denizi’ne bakan kabul salonları gibi döşenmiş kulübesine çekilirken, Reverend Overweary bunu görmezden geldi.</p>

  <p class="block_11">_________________________</p>

  <p class="block_11">*Çevirenin Notu: İngilizce, din adamları için kullanılan “yardımcı papaz” anlamındaki ifade***</p>

  <p class="block_3"> </p>

  <p class="block_11">Zaten, Reverend Overweary kimdi ki yardımcısını cezalandırsın? Kendi evi bir saray gibi dikiliyordu. Ve içinde her zaman iki binden fazla oğlanın yaşadığı gri taş bloklardan inşa edilmiş yurt binası onun yanında cüce kalıyordu. Reverend Overweary, zenginleri, entelektüelleri ve hanedan mensuplarını ağırladığı savurganlığı abartılı balolar düzenlerdi. Davet edildikleri bu balolara katılırlardı; çünkü hem yemekler güzeldi hem de onu, servetini milyonlarca kişiye sığınak sağlamak için harcayan bir para babası sanıyorlardı. Gerçek tam tersiydi. Ona servetini sağlayanlar oğlanlardı. Eğitim ve öğretim kisvesi altında, çocukları çetelere veya onlara ihtiyacı olan herkese kiralıyordu. Vasıfsız olanlar için, günde on iki saat çalışma ve aptalca davranışlarda bulunmama koşulu ile gündelik ücret, adam başı dört ile altı dolar arasında değişiyordu.</p>

  <p class="block_11">Çocuklar için günde birer dolar harcıyor ve her gün net olarak yaklaşık 8.000 dolar kar ediyordu. Elbette bu toplam sürekli olarak, çocukların hastalanmaları, ölmeleri veya kaçmaları (bu üçlü genellikle üçü bir arada olan bir süreçti) nedeniyle aşınıyordu. Merhametli muhterem, oğlanları sokaklardan topluyor, onlara iş öğretiyor, onları çömlekçiler tarlasından kurtarıyor ve her yıl birkaç milyon dolar kazanıyordu. Oğlanlar yurttan ayrıldıkları zaman, beş kuruşsuz ayrılıyorlardı.</p>

  <p class="block_11">Peter Lake, hemen hemen tamamen büyüyünceye kadar burada kaldı. Bir köle olmasına rağmen, cennette gibiydi ve bunun sebebi de Overweary Yurdu üçlüsündeki üçüncü faktör, Reverend Mootfowl’du.</p>

  <p class="block_11">*</p>

  <p class="block_11">Peter Lake makine sergisi salonunda yakalandığı gün, o günkü tarama sorumlusu olan Reverend Mootfowl, yanındaki polisin itirazlarına rağmen, sergiye girmekte ısrar etmişti; çünkü teknolojinin, mühendisliğin ve makinelerin sergilendiği yerleri ziyaret etmekten kendini alıkoyamıyordu. Yurdun kurucularından biriydi ve henüz her şey yoluna oturmadığı zamanlarda ve “papazlığa atanma” töreninden önce, Overweary onu bir sürü teknik okula göndermişti. Mootfowl’un, metal işleme, demircilik, makine yapımı, pompa tasarımı, kemer inşası, kablo bükme ve yapı mühendisliği haricinde herhangi bir duygusu, arzusu veya düşüncesi yok gibiydi. Çelik, demir ve kereste ile yaşıyordu. Hemen her şeyi imal edebilirdi. Çılgın bir zanaatkârdı ve alet edevatın efendisiydi.</p>

  <p class="block_11">Peter Lake’in, bir demir ocağının başında gece gündüz çalışan elli seçkin öğrencinin arasına girmesi uzun sürmedi. İşe erken yaşta başlayıp çok çalışma ile mekaniğin ustası oldular. Makineleşmeye yeni başlayan şehirde, Mootfowl ile birlikte, tam zamanında çalışmaya başlayan ve tam bu işe uygun insanlardı. Motorlar hayat bulmaya ve kendi duman ve buharlarını başlarına taç ederek her köşeyi aydınlatmaya ve canlandırmaya başladılar. Bir kere çalışmaya başladıklarında, aheste ve kendinden emin, ritmik parıltılarının ihtişamı ilelebet devam edecekti. Şehrin bedenine, sadece onu harekete geçiren kaslar ve hız katmıyorlardı; dur durak bilmeden geleceğe ilerleyen yeni bir hayat da yaratıyorlardı. İnsanı sersemleten sayıda birbirine benzemez parçaların bir araya getirilmesi gerekiyordu.</p>

  <p class="block_11">Elektrik; o vahşi, hızlı ve kıvılcımlı ışınlar her yere girmeye başlamıştı. Peteklere dolan buhar, dinamoları harekete geçiren motorlar, caddelerin altından giden trenler, kat sayıları gittikçe yükselen binalar, mekanikçilerin yarattığı mekaniğin yeni dünyasıydı.</p>

  <p class="block_11">Makineler kendi miraçlarına yükselirken ve şehrin kendisi bir makine hâline gelirken, milyonlarca insan, gece gündüz, bu doğuma şahit olmak, doğru şeylerin yapılmasına katkı sağlamak, atmaya başlayan kalbi çarpmaya devam ettirecek çeliğin, taşın ve edevatın üretilmesi için, hırsla çalıştı.</p>

  <p class="block_11">Şehre yeni çelik katmanlar döşeyecek inşaatçılar ve makinistler her yerden geldiler. Kullandıkları malzemeleri, üretilir üretilmez kullanıp tüketecek kadar becerikliydiler. Pennsylvania’nın o ıssız yabanlığı, onların ateşli kalpleri; eyalet arazisinin orman örtüsü, şehirdeki demir işlerinin kalıbı oldu. Madenleri kazdılar, taşıdılar, patlattılar ve her şeyi buraya taşıyıp şehrin düzenindeki yerlerine yerleştirdiler. Elbette, hünerli ellerden çıkan küçük parçalara bitmek tükenmek bilmez bir ihtiyaç doğdu. İşte bu çelik parçalar, Peter Lake’in imal etmeyi öğrendiği parçalardı: contalar, kelepçeler, cıvatalar, sürgüler, kavrama kolları, merdaneler, teller gibi, kavuran ateşlerden veya makinelerden hassas ölçülerle çekilerek yapılan parçalar. Ayrıca kullandığı ateşi her daim harlı tutacak türbinlere kumanda etmeyi, makinelerin ve elektrikli motorların bakımını yapmayı, otomatik ateşleyicilerin karmaşık mil hareketlerini, elektrik sistemlerini, vitesleri, çarkları, hareketi nakletmeyi, gazlı motorları, basınç kazanlarını, metalürjiyi, metal gerilim mühendisliğini, kısacası, kendine makinist diyenlerin bilmesi gereken bütün fiziği öğrendi.</p>

  <p class="block_11">Yağlı karaya bulanmış çelik aletlerin her yere dağıldığı ve bir düzine ateşli ocağın gürüldeye gürüldeye kıvılcımlar saçtığı, devasa bir hangarda çalışıyorlardı. Makineler ve alevler birlikte şarkı söylerken, çılgın bir müzik çalan vurmalı çalgılar orkestrası gibiydiler.</p>

  <p class="block_11">Oğlanlar siyah deriden iş önlükleri ve kalın eldivenler giyerlerdi.</p>

  <p class="block_11">Ateşlerin ve örslerin arasında kendi toplumlarını oluşturmuşlardı ve günde on altı saat işlerinin başında kalıyorlardı. Mootfowl ise en az yirmi saat çalışıyordu. Onların bu hünerli üretimlerinden hatırı sayılır ölçülerde gelir elde ediliyordu ancak onlar sadece işin kendisiyle ilgileniyorlardı. İş için şehirde dolaştıkları zaman, herkes onları siyah önlükleri, çağın taleplerini karşılamak üzere her gün biraz daha artan esrarengiz maharetleri ve işlerine olan insanüstü sadakatleri ile tanıyordu.</p>

  <p class="block_11">Mootfowl, hararetli bir parça çeliğin hazır olup olmadığını kontrol etmek için yağlı zemine diz çöktüğünde demir ocağının hararetinden saçları tutuşmasın diye bir Çinli şapkası takardı. Sıcak metali inanılmaz bir şefkat ve hassasiyetle ele alır ve muamele ederdi. Kaynayan metal eriyiğinden güçlü bir aksam yapmak için tamı tamına nasıl darbeler indirmesi gerektiğini çok iyi bilirdi. Oldukça uzun boylu bir adamdı. Peter Lake tam boyuna ulaştığında bile, adamın yarı boyunda hissederdi kendini. Mootfowl’un, büyük gezegenlerin yüzeyi gibi sarp, isli ve aydınlık bir yüzü ve baykuş gözü gibi kıvılcımlı gözleri vardı. O gözleri her gördüğünde, Peter Lake, Baymanlarla geçirdiği günleri ve bazı sabahlar kahvaltıda yediği yağlı baykuş kızartmalarını hatırlardı. Ama o günler çoktan bitmişti. Mootfowl’un himayesi ve öğretmenliği altında, okuma yazmayı, matematiği kullanmayı, işle ilgili konularda maharetle tartışmayı ve pazarlık etmeyi, her şart altında yolunu bulacak kadar şehrin kendisini öğrendi. Oğlanların yarısı İrlanda kökenli olduğu için gerçek İrlandalı aksanıyla konuşmayı da öğrendi. Bu aksam sevdi - dalgaların üzerinde koşmaya benzeyen bir aksandı - ve birkaç yıl içinde, Baymanlardan öğrendiği birkaç oynak sözcük dizilimi dışında, başka türlü konuşamadığını fark etti. Yine de sık sık, orijinal benliğini (nasıl bir kimlik idiyse) kaybetmekten dolayı kederlendi. Gerçek bir Bayman değildi; gerçek bir İrlandalı değildi: sadece Mootfowl’un, hangarın bir köşesinde görülebilecek, minyatür aletlerle çalışmayı öğrenen beş yaşındaki gözü pek oğlanlardan farklı olarak, çıraklığa biraz daha geç başlamış çocuklarından biriydi. Neye sadakat göstermesi gerektiğinden emin değildi. Fakat arkadaşı ‘meczupların katlandığı diğer eziyetler gibi, bu belirsizliğin de bir gün kaybolacağını varsayıyordu.</p>

  <p class="block_11">Şehrin yapıları, resif inşa eden mercanlardan daha hızlı birbirleri üzerindeki yerlerini alırken, Mootfowl ve grubu, dur durak bilmeksizin hep iş başındaydı. Her kulenin geniş bir manzarayı seyredişi sadece bir dakika sürüyor ondan sonra ebediyen rakibi diğer kuleleri seyrediyordu. Büyük köprüler öyle değildi. Onlar nehrin üzerinde uçuyor ve ebediyen, havadar bir manzaraya bakıyorlardı.</p>

  <p class="block_11">Mootfowl köprülere tapıyordu. Birçoğunun inşaatında görev almıştı ve East River’dan Brooklyn’e yeni bir tane daha köprü geçirileceğini duyduğunda günlerce bayram etti; çünkü o uzunlukta bir köprünün özel olarak imal edilecek metal parçalar ve uzmanlık işi onarımlar gerektireceğini biliyordu. En mukaddes anlarından biri, oğlanlara, Brooklyn Köprüsü’nün dört ana kablosu nehrin üzerine çekildikten sonra, Albay Roebling* için köprünün en yüksek yerlerinde kırılan mafsallı demir bağlantıları onardığını anlatmasıydı.</p>

  <p class="block_11">______________________</p>

  <p class="block_11">* Çevirenin Notu: Washington Augustus Roebling (1837 - 1926). Babası John A. Roebling tarafından tasarlanan Brooklyn Köprüsü’nü inşa eden Amerikalı inşaat mühendisi.***</p>

  <p class="block_3"> </p>

  <p class="block_11">Mootfowl, fırtınada kalmış bir kuş gibi başı döne döne, yanında asılı aletleriyle birlikte su yüzeyinden çok yüksekte, altından geçen Fulton feribotunun binlerce yolcusunun hayran bakışları altında çalışmıştı.</p>

  <p class="block_11">“Jackson Mead,” dedi Mootfowl, huşu içinde bir hayranlıkla, “Ohio’nun ötesinden, yüz tane sağlam adamı ve nereden getirdiğini sadece Allah’ın bildiği tonlarca para ve çelikle yeni bir köprü yapmaya gelmiş. Buraya fırtınadan sonra vardılar. Beyaz duvar şehrin dışını günlerce esir almıştı. Duvar tam kalkmak üzereyken, onların treni yoluna devam etmiş ve Erie Lackawanna geçişindeki puslu havayı yarmış. Trenin, duvarın tabanına çarptığını anlatan Çiftçiler şaşkına dönmüşler. Duvarın dibine vurduğunda, trenin parladığını ve çatısının kazınıp yırtıldığını ve söylemişler. Her ne olmuşsa olmuş, Jackson Mead burada ve köprü yapılacak. Bunun için dua edelim.”</p>

  <p class="block_11">“Neden?” diye sordu, genizden konuşan ve her zaman çok şüpheci olan demirci oğlanlardan biri.</p>

  <p class="block_11">Mootfowl ona baktı. “Bir köprü,” dedi, “çok özel bir şeydir. Büyüklüklerine rağmen ne kadar zarif olduklarını hiç fark etmedin mi? Kuşlar gibi yüksekte süzülürler; en ince çaba ve gayretlerimizle cisimleşip uzarlar ve cennetlik eğrilerle şekil bulurlar. Bir mil uzunluğunda çelikten bir eğri nehrin üzerinde asıldığında, inan bana, Allah bunun değerini bilir. Bir kilise adamı olarak, şunu bile söyleyebilirim ki o çelik eğri, fiziğin tüm kurallarını sevinçle kaynaştıran, isyan ile itaat arasında mükemmel bir denge kuran o muhteşem şey, Allah’ın dünya üzerindeki imzasıdır. Bence Allah köprülerin inşa edilmesinden hoşnuttur. İşte bu nedenle bu şehir, her bakımdan bu kadar zengin; bütün bir ada büyük bir katedrale dönüşüyor.”</p>

  <p class="block_11">“Bronx dışarıda mı kalıyor?” diye sordu başka biri.</p>

  <p class="block_11">“Evet,” dedi Mootfowl.</p>

  <p class="block_11">Ellerindeki aletleri bıraktılar, başlarını eğdiler ve arkalarındaki ocakların ateşleri şarkılarını söylerken, yeni köprü için dua ettiler.</p>

  <p class="block_11">Duaları biter bitmez, Mootfowl çelik bir yay gibi fırladı. “İş başına,” dedi. “Bu gece çalışın. Yarın, yeni köprüde çalışmak için müracaat edeceğiz.”</p>

  <p class="block_11">Jackson Mead hakkında, Batı’daki büyük nehirlerin üstüne, bazılarının yapımı yıllar süren ve dipsiz denebilecek kanyon ve vadileri geçen, usta işi birçok asma köprü inşa ettiğinin dışında çok fazla bir şey bilinmiyordu. Gazetelerin yazdığına bakılırsa, bir şehrin, ancak yüksek köprüleri varsa gerçekten büyük bir şehir olacağını söylemişti. “Londra’nın ve Paris’in haritadaki görüntüsü,” diye konuşmuştu, köprü şirketinin ofislerindeki basın konferansında, “San Francisco veya New York ile mukayese edildiğinde, çok sıkıcı. Muhteşem olabilmek için, bir şehir, kalp veya böbrek gibi, büyük ve yeşil bir bedenin boğduğu, toparlak ve korumalı bir organa benzememelidir. Davet edildiği tüm yönlere, suların üstünden, yarım adaların, tepelerin, yükseklere çekilen kulelerin içinden geçerek uzanmalı, uzamalı ve atlamalıdır; adalar köprülerle birbirlerine bağlanmalıdır.” Basın, orada köprü olmadığını hatırlatarak, misalleri arasına San Francisco’yu neden eklediğini merak etmiş.</p>

  <p class="block_11">“Benim hatam,” demiş, gülümseyerek.</p>

  <p class="block_11">Gazeteler ve hanımlar, onun fiziksel görünümünü konuşuyorlardı.</p>

  <p class="block_11">İki metreye yakın boydaydı ama zayıf değildi. Kar gibi beyaz saçları; saçlarıyla uyumlu bir bıyığı vardı ve yelekli beyaz elbiseler giyiyordu; bir masa saati kadar kocaman, platin köstekli cep saatini eline aldığında, saat küçücük görünüyordu. Mükemmel sıhhatli fiziksel görünümüne bakarak yaşını tahmin etmek güçtü. İnsanlar onun, az pişmiş bufalo eti yediği, maden suyuyla banyo ettiği ve kartal sidiği içtiği için çok iri yarı, dinç ve masmavi gözlü olduğunu söylüyordu. Basın bunu kendisine sorunca, “Evet, elbette doğru,” dedi ve kahkahalara boğuldu. Onu çok sevenler vardı; elbette hiç sevmeyenler de. Peter Lake, Mootfowl ve diğer kırk dokuz arkadaşıyla, Jackson Mead’ın birkaç eşya ile döşenmiş ofisine doluştuklarında şaşkınlığa uğradı. Jackson Mead, gerçek boyutlardan daha büyük çizilmiş bir tablo gibiydi.</p>

  <p class="block_11">Mootfowl yanında küçük bir heykel gibi kalmıştı. Onları yan yana görünce, Peter Lake, Jackson Mead’ın damat, Mootfowl’un ise damadı düğün pastası üstünde temsil edecek figür olduğunu düşündü.</p>

  <p class="block_11">Genç çırak, çenesi bir karış aşağıda, ağzı açık olduğunu fark edince, ağzını kapattı ve sanki ağzına uyum sağlamaya çalışıyorlarmış gibi bir gümüş dolar kadar büyümüş gözlerini normal boyutlarına küçültmek için, bilinçli bir çaba harcamak zorunda kaldı.</p>

  <p class="block_11">Bir insanın bu adamdan nasıl nefret edebileceğini veya gazetelerin yazdığı gibi sert ve zalim denilebileceğini anlayamadı. Nihayetinde, pos bıyığı dâhil tamamen beyazlar içinde, kurumlu ama dengeli bir çehresi olan, hâlinden hoşnut, sakin görünümlü biriydi.</p>

  <p class="block_11">Peter Lake, işte tas tamam bu nedenle sevilmediğini anladı.</p>

  <p class="block_11">Adam başarılıydı ve tuttuğu işi bitiriyordu, buna hiç şüphe yoktu.</p>

  <p class="block_11">Tereddüt ve çelişkili duygularla iş görmeye kalkanlar, ne yapmak dediğini ve neden yapmak istediğini bilen birini kıskanıyorlardı.</p>

  <p class="block_11">Adam sanki birkaç asır boyunca, varoluşun normal problemlerini çözmüş ve şimdi sıra köprü inşa etmeye gelmişti.</p>

  <p class="block_11">Mootfowl neden orada olduklarını açıkladıktan sonra, Jackson Mead, bunun cazip bir teklif olduğunu, çünkü vasıflı demircilere, makinistlere ve teknisyenlere ihtiyacı olacağını söyledi. Fakat ne kadar hevesli olurlarsa olsunlar, bu çocukların bu işe uygun olduklarına ikna olmadığını açıkladı.</p>

  <p class="block_11">“Bunu söyleyeceğinizi tahmin ederek efendim,” dedi Mootfowl, “bir test önerisi hazırladım. Lütfen, çocuklarım arasından istediğiniz bir tanesini seçin ve ona aklınıza gelebilecek en zor görevi verin. Böyle bir testle değerlendirmeye alınmaya hazırız,” diyerek bitirdikten sonra, biraz asabi ve epey gururlu bir edayla, bir adım geri çekildi.</p>

  <p class="block_11">Jackson Mead, eğer aralarından seçeceği bir çocuk, demirden ve kayda değer bir kusuru olmadan, yedigen şekilli bir parça yapabilirse, hepsini işe alacağını söyledi. Adayların önünde durup onları incelerken, sanki bir kulenin tepesine tırmanmış gibiydi. Kendileri ise topluca bir yeni yetmelik ürpertisi geçirdiler ve kar beyaz saçlı köprücü, gurubun gerisine büzüşmüş tombul bir küçük oğlanı işaret ettiğinde, ürpertileri donmaya dönüştü.</p>

  <p class="block_11">“Onu seçiyorum. Bir zincir, ancak en zayıf halkasının gücü kadar güçlüdür ve bu çocuk bana en zayıf halka gibi görünüyor,” dedi.</p>

  <p class="block_11">Bir buçuk metre boyunda, doksan kilo çeken, yüzü taşınması zor bir yağ tabakasıyla kaplı ve göz deliklerinin olması gereken yerde iki tane güleç, kara yarık olan, küçük Cecil Mature’yi seçmişti.</p>

  <p class="block_11">Yurtta kabak aşçılığı yaparken, makinist olmak için yalvar yakar olmuştu Cecil. Asker tıraşlı yağlı başının toparlaklığına mükemmelen uymuş delikli bir kasket şapka takmıştı. Kolları sosise benziyordu ve üzerindeki siyah önlükle yürümeye başladığında, ortalıkta canlı bir top güllesi dolaşıyor gibiydi. Overweary’ye geleli pek uzun bir zaman olmamıştı; nereden geldiği de pek belli değildi ama o, bir İngiliz balıkçı teknesindeki hayatına ilişkin hayal meyal hatırladığı anıları olduğunu söylüyordu. On dört yaşındaydı ve dünyada hiçbir şeyden haberi yokmuş gibi bir havası vardı.</p>

  <p class="block_11">Test için kendisinin seçildiği ona anlatılınca, yüzüne sevinçli bir tebessüm yayıldı ve ocağa koştu. Herkes neler olacağını merakla takip ediyordu. Cecil’i severlerdi, orası bir gerçek. Ama bu sevgi, merdivenden inmeyi beceremeyen sakar bir köpeği sevmek gibi bir şeydi. Mootfowl henüz, Cecil Mature’nin zekâsını bu iş için terbiye edebilmiş değildi. Oğlan çok istekliydi ama çok nadiren bir işi doğru dürüst yapıyordu. Bir demir parçasını ısıtıp örsün üstüne koyduğunda hepsi ürktü. Her darbesi bir öncekinden daha sakıncalıydı.</p>

  <p class="block_11">Beş dakika sonra, demir berbat bir şekilde ezilmişti ama hâlâ sonuç alınabilecek bir hâldeydi. Cecil Mature, çekicini bıraktı, bir adım geri çekildi, şapkasını düzeltti ve yarık gibi gözlerini kısıp yarı mevta demire baktı. Sonra tekrar örsün başına geçti ve bu sefer demiri tam öldürdü. Demir parçası, kambur bir araba tekerleğine dönmüştü. Cecil Mature tarafından on beş dakika dövüldükten sonra madenden yeni çıkmış cevher hâline gelmişti; daha çok da gökten yeni düşmüş bir meteor parçasına benziyordu. İşini bitirdiğinde, Cecil Mature kibarca geri adım attı ve oğlanların yanına geri dönüp aralarına saklandı. Jackson Mead, beyaza kesmiş ve nutku tutulmuş Mootfowl’a (Cecil’in de onlarla geldiğini bilmiyordu) teşekkür etti ve yeni gelen çelik payandaları teftiş etmek için arabasına gitti.</p>

  <p class="block_11">Tek sıra hâlinde, naaşsız bir cenazeden geliyorlarmış gibi hangarlarına geri döndüler. Mootfowl onlara izin verdi ve bir hafta aylaklık ettiler. Bu süre içinde, Mootfowl’un morali çok bozuktu.</p>

  <p class="block_11">Bütün gün mahzun mahzun devasa alet sehpasının üstünde yatıp güneşte kavrula kavrula gökyüzüne baktı. Sonunda Peter Lake’i yanına çağırdı.</p>

  <p class="block_11">Peter Lake çok sevindi, çünkü Mootfowl yılmaz bir adamdı. Koşarak yanına vardığında onu, hummalı bir çalışma içinde, atölyenin ortasına kurduğu iskelet gibi bir tertibatla uğraşırken buldu.</p>

  <p class="block_11">Peter Lake bunun yeni bir makine olduğunu, Jackson Mead’a göstererek durumlarını telafi edeceklerini düşündü.</p>

  <p class="block_11">Mootfowl’a bazı ayarları yapmakta yardım etti ama ne imal etmeye çalıştığını veya Mootfowl’un neden çılgın bir heyecan içinde olduğunu hâlâ anlamış değildi. “İşte oldu,” dedi Mootfowl, “sadece tek bir şey kaldı. Ben sana söyleyince, şu çubuğa balyozla ve tüm gücünle vur. Benim son bir ölçüm ve bir bağlantı yapmam gerekiyor ve hassas olması çok önemli.” Mootfowl, çelik çubuğun içinden geçtiği ahşap bir paravanın arkasına geçti. “Tüm gücünle Peter Lake, vur şimdi!” diye seslendi. Peter Lake tüm gücüyle vurdu ve yeni talimatı bekledi. Bekledi, bekledi ve nihayet paravanın ardına baktı. Mootfowl, tetikteymiş gibi gülümseyen bir ifadeyle, hiç olmadığı kadar hareketsiz, dingin ve sessiz, kalbinin ortasından, meşe bir kütüğe mıhlanmıştı.</p>

  <p class="block_11">“Aman Allah’ım,” dedi Peter Lake. Geçirdiği şokla çok sevdiği bu adam için üzülemedi bile. Mootfowl’u kelebek iğneler gibi kütüğe çivilemişti.</p>

  <p class="block_11">Bir din adamının kalbine bir çelik çubuk çakıp sonra da cezasız kalamazdın. Peter Lake yurttan kaçtı (duvardan atlayıp kaçmadı elbette) ve o yıllar sona erdi. Önlüğünü geride bıraktı ama kılıcını yanına aldı.</p>

  <p class="block_11">*</p>

  <p class="block_11">Caddelerde koşarken, yollarda uçarken ve kendi kuvvetinin ateşini hissederken, Peter Lake, içinde bulunduğu duruma kafa yoruyordu.</p>

  <p class="block_11">Yirmi yaşını doldurmasına çok az bir zaman kalmıştı ve yakın zaman önce sade ama dolgun bir bıyık bırakmaya özenmişti.</p>

  <p class="block_11">Alnındaki saçlar dökülmeye başlamıştı ki artık alnı açılmış ve yaşından daha büyük görünmeye başlamıştı. Hoş bir yüzü vardı ama şartları hiç de hoş değildi. Kendini kolayca sevdiren, dost canlısı, iyi kalpli ve esprili bir insandı. Bütün hâliyle iyi bir adam görüntüsündeydi.</p>

  <p class="block_11">Bir aristokrat olsaydı, önü çok açık olurdu. Ama şimdi, bütün dünya önüne dikilmişti. Şehirde kendinden emin adımlarla gezerdi; mükemmel bir makinist ve meslek sahibi, güçlü kuvvetli bir genç olduğunun bilincindeydi. Evet, polis peşine düşecekti. Fakat hiçbir engeli olmadığı için bu sorun olmazdı.</p>

  <p class="block_11">Hiçbir engeli olmadığını düşünüyordu arkasına dönüp Cecil Mature’yi görene kadar. Cecil, bütün yüzünü kaplayan bir tebessümle bakıyordu ve görebilmek için göz yarıklarını kırpmıyordu bile. “Kahretsin Cecil, Sana benimle gelebileceğini söyledim mi?”</p>

  <p class="block_11">“Hayır ama ben geldim.”</p>

  <p class="block_11">“Geri dönmelisin, polis benim peşime düşecek.”</p>

  <p class="block_11">“Umurumda değil.”</p>

  <p class="block_11">“Benim umurumda. Yurda dön!”</p>

  <p class="block_11">“Ben şenle gelmek istiyom!”</p>

  <p class="block_11">“Benimle gelemezsin. Şimdi git buradan. Yurda dön Cecil.”</p>

  <p class="block_11">“İstediğim yere giderim.”</p>

  <p class="block_11">“Benim peşimden gelirsen, yarım günde beni bulacaklarının farkında mısın? Büyük işler yapmaya başladığımda sana haber veririm.”</p>

  <p class="block_11">“Burası özgür bir ülke, istediğim her yere giderim. Kanun öyle diyor. Bunu bir yargıç söyledi.”</p>

  <p class="block_11">“Senin kafanı koparacağım.”</p>

  <p class="block_11">“Hayır, koparamazsın”</p>

  <p class="block_11">“Öyleyse kaçıp senden kurtulacağım, hepsi bu.”</p>

  <p class="block_11">“Hayır, kaçmayacaksın. Hızlı hareket edebiliriz. Ayrıca sana yardım edebilirim. Sebze alabilirim, yurtta yaptığım gibi. Bana kabak pişirmeyi öğrettiler. İyi kabak pişiririm.”</p>

  <p class="block_11">“Hah, benim ihtiyacım olan şey tam da buydu, değil mi? Cinayet zanlısı olarak aranıp kaçarken, kabak aşçım yanımda.” Hızla Bowery’de yürüyorlardı. Aslında onun hızına yetişmek için Cecil koşuyordu. “Jessie James’in bir kabak aşçısı vardı, bunu herkes biliyor. Butch Cassidy’nin de vardı. Bu bir zaruret. Başka şeyler de pişirebilirim, çamaşır yıkarım, gece nöbet tutarım. İyi bir demirciyim, mükemmel değilim ama iyiyim.”</p>

  <p class="block_11">İnsan kalabalıklarının ve Bowery’de gösterişli danslar yapanların arasından geçtiler. Güneş batmak üzereydi; ışınları sayısız pencerenin defolu kara camları üzerinde kıvranıyor, kıpırdıyordu. Izgaracılar ve şarkıcılar, yeni akşamın hücumu ile sokaklara fırlamış; müzikholler mor, yeşil ve turuncu renklerle parıldamaya ve müziklerini çalmaya başlamışlardı. Manhattan mücevher kutusunu bırakıp, şehir dışındaki kıyıda alaycı kuşlarının ılık, tatlı gecelerine ve mehtaba dalmak için East River’dan aşağıya, karanlığa doğru ilerleyen buharlıdan gelen müzik bile duyuluyordu.</p>

  <p class="block_11">“Dövme yapabilirim”</p>

  <p class="block_11">Peter Lake, kaskatı hareketsiz kaldı. Cecil’e döndü. “Ne yapabilirim dedin?”</p>

  <p class="block_11">“Dövme yapabilirim.”</p>

  <p class="block_11">“Onu nasıl öğrendin?”</p>

  <p class="block_11">“Beni yurda götürmek için yakalamalarından önce bir dövmeci salonunda çıraktım.”</p>

  <p class="block_11">“Ben senin balıkçı teknesinden geldiğini sanıyordum”</p>

  <p class="block_11">“Ondan sonra dövmeci oldum.”</p>

  <p class="block_11">“Nerede?”</p>

  <p class="block_11">“Çin’de.”</p>

  <p class="block_11">“Anladım.”</p>

  <p class="block_11">“Yani şu Çinlilerin olduğu yeri demek istiyorum. Ne diyorlardı oraya? Hah, Çin Mahallesi!”</p>

  <p class="block_11">“Peki, tamam. Dövme yapabiliyorsan n’olmuş?”</p>

  <p class="block_11">“Yiyecek paramızı çıkarabilirim. Zengin kadınlara malikânelerinde dövme yapardım, gizli gizli.”</p>

  <p class="block_11">“Sen mi?”</p>

  <p class="block_11">Cecil Mature omuzlarını silkti. “Bütün vücutlarına dövmeler yapıyordum. Dövme yaptırmak için yataklarına çıplak uzanıyorlardı. On yaşındaydım.”</p>

  <p class="block_11">Peter Lake, Cecil’i yeni bir açıdan görmeye başladı. “Nasıl dövmeler yapıyordun?”</p>

  <p class="block_11">“Haritalar, Sanskrit yazılar, Temel Haklar Beyannamesi (kitaplardan kopya ediyordum). Belediye reisinin karısının ‘bue-tox’una* yaptım. Wa Fung söyledi nasıl yapacağımı; ben yaparken de o ve belediye başkanı perde arkasından seyrettiler. Bir ‘bue-tox’una Manhattan, öbür ‘bue-tox’una da Brooklyn haritası yaptım. Doğum günü için istedi. Wa Fung’a beş yüz dolar ödediler ama bütün işi ben yaptım.”</p>

  <p class="block_11">______________________</p>

  <p class="block_11">* Çevirenin Notu: İngilizce, ‘but’, ‘kalça, ‘kıç’, popo’, ‘kaba et’, geminin kıçı’ anlamlarına gelen ‘buttock’ kelimesi, romanın bazı bölümlerinde ‘bue-tox’ olarak kullanılmış. ***</p>

  <p class="block_3"> </p>

  <p class="block_11">Bu çok yönlü becerilerden etkilenen Peter Lake, Cecil Mature’nin yanında kalmasına izin verdi ama her an ayrılmak zorunda kalabilecekleri ve Cecil’in başındaki şapkayı atacağı üzerinde anlaştılar. Bir kuru mallar mağazasına Çinli şapkası almaya gittiler. Çünkü Mootfowl da bu şapkalardan giyerdi, Cecil’in güzel hatıralarla anımsadığı Wa Fung da. Peter Lake’in kalabalık içindeki konuşması tam bir İrlandalı gibiydi. Platform tepesinden nutuk atanların insanı uyutan sesine benziyordu. Mağazacıyla konuşurken konuşma sesi son derece kibardı. “Kabak aşçım ve dövmecim, Mr. Cecil Mature, bir Çinli şapkası almak istiyor,” dedi kibar bir alayla.</p>

  <p class="block_11">Mağaza sahibi şapkayı getirdi. Cecil giydi. Yampiri bir çapkına benzedi.</p>

  <p class="block_11">Çatılarda, su kulelerinin altında yaşadılar ve uzun süre sadece Cecil’in dövme kazancıyla geçindiler. Fakat sonra ortalık duruldu ve Mootfowl olayı maziye göçtü. Peter Lake, bazen takma isimle bazen de isim kullanmaksızın demir işleri yapmaya başladı ve önlerindeki gelecekten umutlandılar. Bir gece geç saatte, bütün gün çalışmaktan kurtlar gibi acıkmışken, rosto, taze ekmek, salata yiyip bira içmek için bir bara gittiler. Aydınlık ve gürültülü bir yerdi.</p>

  <p class="block_11">İçeride en az iki yüz kişi vardı. İçerisinin sıcağı ve konuşmalar tavana kadar yükselip tekrar salondakilerin kafasına düşüyor ve yeni mırıltılara dönüyor gibiydi. Cızırdayan sularıyla baştan çıkarıcı bir rosto tabağı Peter Lake ve Cecil Mature’nin arasına yerleştirildi.</p>

  <p class="block_11">Yemeğe başlamak üzereydiler ama bütün salon bir anda sessizleşiverdi. Onca gürültüden sonra şimdi duyulan tek ses buz kâsesinde eriyen buzların sesiydi.</p>

  <p class="block_11">Pearly Soames girmişti içeriye ve yapacak bir şey arıyordu. Tüylerini kabartmış kocaman bir kediye benziyordu. Gümüşi bıyığı, gümüşi sakalı ve kırmızı yanaklarından çıkan kedi bıyığı gibi favoriler ona, bir kobrayı bile korkutacak, büyüleyici bir hava veriyordu.</p>

  <p class="block_11">Üzerinden, sanki içinde bir bando marş çalıyormuş gibi, kendine güven, enerji ve serserilik yayılıyordu. Sırf eğlence olsun diye böyle salonları sessizleştirmeyi seviyordu. Yakın zaman önce, çetenin gaddar ve bencil kurucusu Mayhew Rottinel’in planlı ölümünden sonra Güdük Kuyruklar Çetesinin reisi olmuştu. Ve Güdük Kuyrukların iğrenç korteji arasından bir lord edasıyla bara gitti.</p>

  <p class="block_11">Etrafına bakındı ve rostolarının başına çöreklenmiş Peter Lake ile Cecil Mature’yi gördü. Gözleri dosdoğru Peter Lake’in kemerine asılı kısa kılıcı buldu.</p>

  <p class="block_11">“O kılıcı kullanabiliyor musun?” diye sordu salonun orta yerinden. Bu, bir soru olduğu kadar bir tehditti aynı zamanda; o nedenle Peter Lake ayağa kalktı. Pearly Soames ile aralarında bir patika aralandı.</p>

  <p class="block_11">“Evet, efendim,” dedi Peter Lake.</p>

  <p class="block_11">“Gerçekten kullanabiliyor musun?”</p>

  <p class="block_11">Peter Lake evet anlamında başını salladı.</p>

  <p class="block_11">“Öyleyse kullan!” diye bağırdı Pearly Soames, bir elmayı hızla ve sert bir şekilde Peter Lake’e atarak.</p>

  <p class="block_11">Elma ortadan kaybolduğunda, Peter Lake, elma atılmazdan önceki pozisyonunu aynen koruyordu. Görünüşe göre kılıcı çekecek zaman bulamamıştı. Pearly Soames küçümseyerek dudak büktü. Fakat sonra, Peter Lake’in ardındaki kalabalıktan elma parçaları uzatıldı ve Pearly Soames’e götürüldü. Elma mükemmelen dört parçaya bölünmüştü. Pearly elmanın Peter Lake’in göğsüne çarpıp parçalanmış olabileceğini ilan etti. Peter Lake güldü ve elmayı kendisinin doğradığını söyledi.</p>

  <p class="block_11">“Bana kılıcını göster.”</p>

  <p class="block_11">Kılıç tertemizdi.</p>

  <p class="block_11">“Elbette,” dedi Peter Lake. “Kılıcımı yerine koymadan önce temizledim.”</p>

  <p class="block_11">“Sahi mi?”</p>

  <p class="block_11">“Evet, buraya,” dedi, Pearly Soames’e kalçasında kılıcı temizlediği yerdeki izi göstererek. Rostolarını ve içtikleri biraları Pearly ısmarlasa da başlarının belada olduğunu biliyorlardı. Ancak başlarını belaya sokamadan yaşamayı becerebilecek yaşta değillerdi.</p>

  <p class="block_11">Pearly onları Güdük Kuyruklar Çetesine girmeye davet etti. Bunun çok tehlikeli olacağını söyleyerek itiraz ettiler. “Sizin için kesinlikle tehlikeli değil!” dedi Pearly, nadiren yaptığı bir iltifatla.</p>

  <p class="block_11">“Ancak sizi davet eden ben olduğum için kabul etmemeniz sizin için tehlikeli olabilir.”</p>

  <p class="block_11">Yerlerinden kıpırdamadan, rostoyu silip süpürmeye devam ettiler.</p>

  <p class="block_11">Pearly’nin gözleri alevlendi. “Sizi tanıyorum,” dedi. “Evet, sizi tanıyorum. Siz, dindar bir ördeğin göğsüne bir demir saplayan o iki gençsiniz.” Lokmalarını çiğnemeyi bırakıp Pearly’nin pırlanta gözlerine baktılar. “Neydi o adamın adı? Moocock? Mowblow? Ah evet... Mootfowl! Çok fiyakalı bir iş; çok çok fiyakalı küçük bir iş; şehirdeki bütün aynasızlar sizi arıyor. Ve sen şişko çocuk, çok göze çarpan bir silüetin var. Sence de öyle değil mi? Tamam! Şimdi ne olacak?”</p>

  <p class="block_11">Peter Lake ve Cecil Mature o akşam Güdük Kuyruklar Çetesine katıldılar. Onlarla geçirdiği on yıldan uzun süre içinde, Güdük Kuyruklar Çetesi, Peter Lake’e doğru kabul edilen birçok şeye aykırı beceriler öğrettiler. Şehrin çok geniş ve her an değişen hâletiruhiyesini anlamanın çok zor olduğunu bilse de Peter Lake, gün geçtikçe bütün şehri daha da iyi öğrendi; şehir sürekli değişti; Peter Lake de cürmün ayaklı ansiklopedisi çete içinde bir görevden diğerine geçerken değişti. Onlarla olmak çoğu zaman çok tehlikeli olsa da iyi bir eğitimdi aslında. Sanki bir prizmanın etrafında dolanıp ışığa bakıyormuş gibi, şehri pek çok açıdan görebilme imkânı sağladı.</p>

  <p class="block_11">Harlem Nehri’nin altındaki ‘çay poşeti’ toplantısına katıldığında, Peter Lake de bir woola boy olarak çalışıyordu. O güne kadar ev soyguncusu, kibar bir dolandırıcı, üçkâğıtçı, sanat hırsızı, sevk memuru, mühendis, çantacı, polisle arabuluculuk, liman hırsızı, kasa hırsızı olarak çalışmıştı. Woola boy olmak yeni bir iş olanağı; yeni keşfedilen oldukça dar kapsamlı bir alt uzmanlık alanıydı. O işe ‘Woola Woola deniyordu ve kamyon ve araba yağmalamak için karmaşık bir teknik kullanılıyordu. Woola boy ekip şefi Dorado Canes’di ve ekipte bir düzine adam vardı. Ekipteki adamlardan ikisi veya üçü bir sokakta veya bir kapı girişinde saklanır ve bir arabanın geçmesini beklerdi. Araba geçerken woola bov saklandığı yerden araba sürücüsüne doğru koşar, zıp zıp zıplayarak “Woola woola woola! Woola woola woola! Woola woola woola!” diyerek, bağırabildiği kadar bağırırdı. Sürücülerin şaşkınlıkla kafaları karışırken, gözcüler arabaya girip talan ederlerdi. İyi bir woola boy ayakta dururken yerden bir buçuk metre yükseğe zıplayabilmeliydi.</p>

  <p class="block_11">Gözlerini şaşılaştırıp “Woola woola woola!” diye bağırmanın yanı sıra başka şeyler söyleyebilir ve kaz gibi keskin sesler çıkarabilirdi. Taşımacılar, hayretler içinde ağızları açık kalır ve arabalarındaki malların yarısı boşaldıktan sonra bile durumu farketmezlerdi.</p>

  <p class="block_11">Bütün meslekler gibi Woola Woola işinin de kendine has bir zarafeti vardı. Her ne kadar cezalı birisi olsa da (Pearly’ye orospu çocuğu demişti ki söylediği gerçek olmasa, affedilebilirdi belki) Dorado Canes yeni buluşlarla ortaya çıkmakta çok becerikliydi. İlk önce, daha yükseğe zıplamaya karar vermişti; bunun için üzerine ağırlıklar bağlayarak, aşağı yukarı şeysi’ dediği zıplama talimi yaptı.</p>

  <p class="block_11">Sonra yüz kilo kadar kurşunu özel kemerlerle beline ve omuzlarına bağlayarak denedi. Bu yükü kaldırmak için gelişen bacak kasları canlı yaylara dönüştüler. Durma pozisyonundayken üç metre havaya sıçrayabilir hâle geldiğinde, gerçekten nefes kesici bir seyirlik olmuştu. Sonra Peter Lake ona alaşımlı yayları olan botlar yaptı ki böylece Dorado Canes bir buçuk metre daha yükseğe zıplayabilmeye başladı. Sadece, “Woola woola woola!” diye heyecan içinde bağıran bir adamın yerden dört buçuk metre havaya zıplaması bile sürücüleri hipnotize etmek için yetip artıyordu ama Dorado Canes bununla kalmıyordu. Branda bezinden bir çift katlanabilir kanat yaptı. Uzun kollarını açtığında, kanatlar da açılıyordu ve havada süzülebiliyordu. O kadar yükseğe zıplayabildiği için, kanatlarla birlikte ilk zıpladığı noktadan dokuz on metre uzağa inebiliyordu.</p>

  <p class="block_11">Çok geçmeden, kanatları, yaylı botları ve bacak kaslarının gücüyle, üç katlı bir binadan atlayabildiğini keşfetti. Biraz talim yapınca dördüncü kattan da atlayabilmeye başladı ve beşinci kata kadar kendini geliştirdi. Cecil Mature, arabaların yüksekliğinin bir kat yüksekliği kadar olduğunu ve Dorado Canes’in altıncı kattan arabaların üstüne atlayabileceğini önerince canı isterse apartman çatılarından veya ticari binaların tepesinden de atlayabileceğini anladı.</p>

  <p class="block_11">Dorado Canes kendisine parlak ipek kumaştan tek parça bir elbise dikti ve elbise, boynunu ve başını sıkıca örtüyor, sadece yüzü açıkta kalıyordu. İşe çıkmadan önce yüzüne ve ellerine turuncu renkte bir makyaj yapıyor, gözleri beyaz çukurlar hâlinde kalırken dudaklarını da mor boyuyordu. Kanatların iç yüzü sarıydı. Nefes kesici görevini tamamladıktan sonra, Dorado Canes her zaman sürücüye yaklaşıyor, “Ben Vinie Totmule. Ruhbanlar, belediye reisi ve polis şefi namı hesabına, size şehrimize hoş geldiniz diyorum. Sahte bozukluklara dikkat edin, kötü kadınlarla oynaşmayın ve odanızda lazımlık yok diye otel lavabosuna işemeyin,” diyordu.</p>

  <p class="block_11">Peter Lake Woola Woola işine bayılıyordu ve bir sürü suç işine gönüllü soyundu. Öğrenecek çok şey vardı, çok iş vardı ve her zaman için büyük bir vurgunla malı götürme olasılığı vardı.</p>

  <p class="block_11">Otuzlu yaşlarının başına geldiğinde, mekaniğin kurallarını, hırsızlık sanatını, Baymanların acayip becerilerini biliyordu; gençliğin mutlu heyecanlarının ve şehrin güzelliğinin keyfini çıkarmak için serbestlik kazanmaya başlamıştı. Sakindi, kendinden hoşnuttu ve seyrelmeye başlayan saçlarını kabullenmişti. Sadece mevsimlerin sükûnetini yaşamak, güzel kadınlara bakmak ve şehrin o müthiş ve her daim keyif veren operasını dinlemek istiyordu. Bunların hepsi, Harlem Nehri’nin kesif ve renkli yatağının çamuru içindeki çay poşeti toplantısında, Pearly Soames, Baymanları çocuk ve kadınlardan başlayarak yok etmekten bahsedince değişti.</p>

  <p class="block_11">Peter Lake, Pearly’yi fikrinden caydırmaya kalkarsa öldürüleceğini biliyordu. Yapabileceği tek şey saldırıdan önce doğrudan Humpstone John’u uyarmak ve Güdük Kuyrukların, bir daha Bayonne Bataklığı veya Newark Meadow yönüne dönüp bakmaya cesaret bile edemeyecekleri iyi bir kötek yemesini sağlamaktı. Öyle yaptı. Yüz tane Güdük Kuyruk, ince uzun, kahverengi kanolarının tabanına yatarak, sisin içinden süzülüp geldiklerinde, Bayman köyleri sessizdi. Kolay bir katliam olacağını düşünen Güdük Kuyruklar silahlarına yapıştılar ama Baymanlar hiç olmadık yerlerden fırlayıverdiler. Saz borularla nefes alarak suyun içinde sabırla beklerken, soğuktan mosmor bir hâlde sudan fırladılar. Kumun içindeki tünellerden çıktılar. Kamışların arasından geldiler.</p>

  <p class="block_11">Bir düzinesi kumluk taraftan at sırtında dörtnala koştular. Güdük Kuyruklara hücum ettiler ve havayı titreten güçlü vuruşlarla çeteyi dağıttılar. Koskoca Percheron* atları kanoları çiğneyip ezdiler ve kanlı suları bulandırdılar. Kadın ve çocuklar, düşman içindeki güçlü kuvvetli adamları kargıladılar, sürüden ayrılanları kovaladılar ve yaralıları öldürdüler. Dehşete düşen Güdük Kuyruklar derin sulara kaçmaya çalıştılar ama onları kıvrak kanolarıyla kıstıran veya köpük ve kan izleri arasında eğitimli dansözler gibi kıvrılan atlı Baymanlar tarafında öldürüldüler.</p>

  <p class="block_11">______________________</p>

  <p class="block_11">* Çevirenin Notu: Kuzey Fransa kökenli, zekâsı ve iş yapma hevesi ile tanınan, iri yapılı bir yük atı cinsi. ***</p>

  <p class="block_3"> </p>

  <p class="block_11">Romeo Tan, Blacky Womble, Dorado Canes ve diğer çete üyelerinin doksan dördü orada öldü. Zavallı Cecil Mature, sadece yirmili yaşlarındaydı; Peter Lake ona yakınında durmasını söylediği hâlde deli gibi kaçtı. Atlı bir Bayman onu kılıçla biçmek üzereyken, Peter Lake, Baymanların kullandığı taklidi imkânsız ve ürkünç bir ıslık çalınca Bayman döndü. Ama Cecil Mature, Çinli şapkasını tuta tuta koşmaya devam etti ve bulut duvarın içinde gözden kayboldu. Anlaşılan, bulut onu ebediyen yutmuştu.</p>

  <p class="block_11">Savaşı kaybederken bile sakin kalmayı başardı Pearly Soames; peşindeki birkaç Baymandan kaçmadan durup (onun da özel bağları ve bir kaderi vardı ve ne kadar iyi savaşçı olurlarsa olsunlar midyecilerin veya balıkçıların elinde ölmeyecekti) Peter Lake’in ıslığının etkilerini inceledi. O keskin ses olmasaydı, Peter Lake’in dövüşmediğini veya kimsenin ona saldırmadığını fark etmeyebilirdi.</p>

  <p class="block_11">Şimdi Güdük Kuyruklar Çetesinin son üyesi olarak, Pearly Soames akıntılı sulara çekilmeyi başardı ve kendini Kili van Kull boğazının güçlü akıntısına bıraktı.</p>

  <p class="block_11">Bağrı yanık Peter Lake, tekrar şehre döndü (kahverengi bina kayalıkları, çaresizlik içinde olanlara bile bir şefkat ve rahatlama sağlıyor) ve uzaktan uzağa, Pearly Soames’in Güdük Kuyruklar Çetesi’ni yeniden kuruşunu ve nizama sokuşunu izledi.</p>

  <p class="block_11">Çok geçmeden çetede, yine onları ortaya çıkaran devir kadar kötücül, takıntılı ve çelik gibi yüz tane güçlü, yüzsüz ve enerjik askeri oldu.</p>

  <p class="block_11">Çok gerilerde kalan iki otomobilin önünden koşan beyaz at, kaslarının olağanüstü kasılmalarıyla havada süzülerek, büyük kavisli atlayışlarla uçtu. Peter Lake, sığ sularda uzun sıçramalarla koşan Bayman atlarına alışıktı. Fakat bu at sadece güçlü sıçramalar yapmakla kalmıyor, kendi becerisini keşfederken rekorlar kırıyordu.</p>

  <p class="block_11">Atın, evden kaçıp Peter Lake ile bu maceraya atılmadan önce, şu anda koştuğu gibi koşma imkânı olmamıştı veya en azından imkânı olduğunu hatırlamıyordu. Topuzlu beyaz dizlerinde ve güvercin döşü gibi göğsünde ateş yanıyordu. Yayından fırlamış bir oku bile utandırabilecek ve herhangi bir yarış atının koşabileceğinden daha hızlı, güneye doğru koştu. İki sokak arasını iki sıçrayışta geçiyordu ve koşu gücü de gittikçe arttı. Arabalarla tıkanmış kavşaklarda, yolunda ne varsa ve sonrasında ne olabileceğini düşünmeden, üstünden atladı. Bu türden tehlikeleri göze alabilecek kadar kontrollü koşuyordu; sıçramasının havada kaldığı süresi içinde inişi için uygun yerler seçebiliyor ve dörtnala sıçrayışını tamamlamak için o noktaya süzülüyordu. Atın, şehir merkezinin kalabalık caddelerinde yaptığı bir şey, Peter Lake’in dikkatini çekmişti. Canal Caddesi kavşağının tıkanmış olmasından dolayı, caddenin hemen kuzeyindeki iki sokak arası da tıkanmıştı. At, boğuk ve ürkmüşe benzeyen bir kişneme ile at ve araba kalabalığı üzerine atılarak şaşkın kalabalığın üzerinden Canal Caddesi dâhil tüm açıklığı aştı ve biraz tökezleyerek de olsa Lispenard Caddesi’nin köşesine indi.</p>

  <p class="block_11">Battery’nin kıyısındaki buzlanmış cılız ağaçlara vardığında, uzun sıçramalara alışmıştı ve ondan sonra da bu atlayışları kolaylıkla yapmaya başladı.</p>

  <p class="block_11">Peter Lake attan indi ve beyaz atın önüne yürüdü; utangaç at, doğrudan binicisinin yüzüne bakmıyordu. Peter Lake, ömründe bu kadar güzel, bir hayvan görmemişti: geniş beyaz alnının iki yanında siyah ve soylu gözler, kadife yumuşaklığında pembe-bej bir burun, kederli tebessümlere benzeyen bir yüz ifadesi, bronz bir heykelinkinden daha güzel soylu bir boyun ve döş. Kulakları uzun, canlı, sivri, tetikte ve dikti; dörtnala koşarken geriye devriliyorlar ve üzerinden aşan havayı yönlendiren kanatçıklar gibi hareket ediyorlardı.</p>

  <p class="block_11">Kibirli kuyruğu çalımla ileri geri hareket ederken, koskoca iki beyaz elmaya benzeyen böğür çıkıntılarına çarpıyordu.</p>

  <p class="block_11">“Sen nasıl bir şeysin?” diye sordu Peter Lake, ata usulca. Bunun üzerine at dönüp ona baktı. Peter Lake ürpererek, atın gözlerindeki sanki başka bir kâinata açılan tünellermiş hissini veren sonsuz derinliği gördü. Atın sessizliği, o soylu kara gözlerinin güzelliğinde ezelî ve ebedî bir şey varmış hissi yarattı Peter Lake’te. Ve her at gibi bu atta da ayartılması imkânsız bir masumiyet vardı. Peter Lake yumuşak burnuna dokundu ve kocaman kafasını kollarının arasına aldı. “Güzel at,” dedi. Fakat her nedense, hayvanın sükûneti Peter Lake’i hüzünlendirdi.</p>

  <p class="block_11">Peter Lake’in, kendi kaçışı sırasında gördüğü insanlar da bir koşu, bir kaçış içindeydiler aslında. Şehir, yaz kış, sadece ve sadece, eşi benzeri görülmemiş heybetini kullanarak üzerine abanıp, takatlerini eritip onları bunalttığı için, güç bela nefes alarak, hırs, öfke ve hararet içinde, yuvarlana yuvarlana, koşuyorlardı. Fakat Peter Lake’in otuz yılı aşkın öksüz ömründe öğrenme fırsatı bulamadığı şey, hemen hemen hiç tanımadığı bu yuvarlanan ruhların, patırtıyı susturmak için kısa süreliğine birbirlerini bulduklarıydı.</p>

  <p class="block_11">Soğuk rüzgârın aralarından estiği bir dizi ağaç arasında atın gözlerinin içine baktı. Ve sanki şehrin dışındaki karlı, geniş bir arazide tek başlarına kalmışlar gibi, şehir sessizleşti. Ebediyen, her zaman olayların göbeğinde, içlerindeki şefkati bile yağmalayarak koşuşturan o milyonlardan biri olmamayı diledi. Atın gözlerindeki bir şey ona, kendisinin değişmek üzere olduğunu söyledi. O kara kuyuların içinde Peter Lake’i etkisi altına alan bir şey vardı; o minik sarı parıltılara yenildiğini hissedene kadar baktı. O soylu yüzün derin kara gözlerinde bir şey gördüğünü sandı.</p>

  <p class="block_11">Bitkin hâlde ve soğuktan donarken, Battery’den ayrılıp caddelere döndüler. Doğu kıyısını takip ederek ilerlemeye, at ve kendisi için saklanacak bir yer bulmaya niyetlenmişti. Tam olarak nereye gitmesi gerektiğini biliyordu ve oraya nasıl varacağı da demir işlediği günlerden yanına kâr kalan bir bilgiydi. En iyi sığınak gök kubbenin yukarısında, parlayan takımyıldızların üzeriydi. Oraya varmak için, eflatuni akşam gözlerinde uyku dansı yapana kadar, kar kaplı caddelerde kilometrelerce yol kat ettiler.</p>

  <p class="block_11">*</p>

  <p class="block_11">Peter Lake’in etrafında bir, gümüşi payandalar ve oluklu metalden kemerler ormanı vardı. Altındaki zemine monte edilmiş elektrik aydınlatmasının geriye sızdırdığı ışıkla aydınlanan, meyilli ve meyvesiz bir korunun içinde rahatça uzanmıştı. Zeminin kendisi, çelik ızgara döşemeli bir tavan ve bir yarım kubbeydi. Bütün burası, altındaki ışıklardan yukarı gözle görülebilen akıntılar hâlinde yükselen havayla ısınıyordu. Bu ışıklar da Grand Central İstasyonunun tonozlu çatısı altındaki takımyıldızlardı. İstasyon yakın zaman önce inşa edilmişti ve tavanı gök kubbeden ilhamla tasarlanmıştı. Gökyüzünün iç mekâna alınması ve sürekli ışıldaması düşünülmüştü.</p>

  <p class="block_11">Peter Lake, aşağıdan yüzüyormuş gibi görünen evrenin ardında, kirişler, ustalıklı bir sanat ve gösterişsiz taşıyıcıların bulunduğunu bilen üç-beş kişiden biriydi. Hüner ve gücünü kullanarak girdiği gökyüzünün arkasındaki bu yere, bir zamanların başka bir hayatında kiriş bağlantılarının yapılmasına yardım ettiği, tasarımcısının muhteşem fikirleriyle şekil bulmuş payandalar arasında dinlemeye gelmişti şimdi. Kendine, sağlam meşeden bir döşeme tahtası bulmuş; yumuşak bir tüy yatak; köşeye düzgünce yerleştirilmiş bir mutfakçık (konserveler, bisküviler kirişlerin arasına stoklanmıştı); gece okumak için bir yığın teknik kitap; bir zamanlar tavandaki yıldızlardan biri olan ve kaybolduğunu kimsenin fark etmediği küçük bir lamba; ihtimamla hazırlanmış, Mootfowl’un en parlak öğrencisine layık kaçış sisteminin parçalarından biri olan makaraya sarılı uzun bir ip edinmişti, o zamanlar.</p>

  <p class="block_11">Royal Wind’in kaymak tabakanın araba atlarına hizmet veren ahırında, atı tımar etmesi ve rahatını sağlaması, bir saatini almıştı.</p>

  <p class="block_11">Royal Wind, büyük ekili alanları olan Virginialı bir adamın oğluydu ve İç Savaş sırasında mülklerine el konulmuştu. Acılı, övüngen ve temiz bir adamdı ve Peter Lake’in oralarda olduğunu ifşa etmeyecek kadar güvenilir biriydi. Beyaz aygır ise Brooklyn’deki hayatında böyle bir lüks görmemişti. Taze yulaf yiyip temiz suyunu içtikten sonra şimdi, üzerinde saf kaşmir bir battaniye, gözleri ışıktan rahatsız olmasın diye gölgelenmiş bir ışık altında, kendine ayrılan ahır bölmesinde uyuyordu.</p>

  <p class="block_11">Takipler ve mücadeleler kalbi yorar ve derin uykuda geçirilecek uzun saatleri gerekli kılar. Peter Lake’in, tonozun içinde hareketsiz geçireceği bir-iki güne ihtiyacı vardı. Bütün sesler, uzaktan gelen zayıf bir hışırtıya indirgendiği için, gökyüzünün ardındaki bu ebedî alacakaranlıkta sıkı bir uyku çekecekti. Bol miktarda temiz hava vardı ve buranın dokunulmaz olduğu kesindi.</p>

  <p class="block_11">Haftanın büyük kısmını insanı kesen bir soğukta koşarak geçirdikten sonra, bu kurşun gibi ağır sessizliğin içinde, bütün gece uyudu; ertesi gün ve sonraki günde de uyudu. Rahat rahat nefes alarak ve tamamen dinlenmiş olarak, otuz altı saat sonraki sabahta uyandı. Gücü tekrar yerine gelmişti ve kurtlar gibi acıktığını fark etti. Çeşitli balık ve domates konservelerinden, şarap ve yağ şişelerinden ve koca bir şişe Saratoga kaynak suyundan istifade ederek, balık türlüsü pişirmeye kalktı. Sonra yıkandı, tıraş oldu, elbiselerini değiştirdi. Bulunduğu yerde, yükseklerde bir tanrı veya iş başındaki Emerson* gibiydi; düşünmeye ve plan yapmaya başladı.</p>

  <p class="block_11">______________________</p>

  <p class="block_11">*Çevirenin Notu: Ralph Waldo Emerson (1803 - 1882), 19. Yüzyılın ortalarında transcendentalist. veya Tanrı, doğa ve insanı kaynaştırmaya çalışan veya Tanrı, doğa ve insanı kaynaştırmaya çalışan deneyustücülük hareketinin başını çeken, Amerikalı, şair ve yazar. ***</p>

  <p class="block_3"> </p>

  <p class="block_11">“Elimde bu muhteşem at var,” diye düşünmeye başladı. “Ve ben onun gözlerine ve soylu yüzüne vuruldum. İki sokak başı arasındaki mesafeyi atlayarak geçti ve beni çamlıkların uzak köşelerine veya Highland’a veya Montouk’a, Pearly’nin ayak basmayacağı yerlere taşıyabileceğinden hiç kuşkum yok. Oralarda dinlenebilirim. Ama geri döndüğümde her şey sil baştan tekrar başlar. Aslında dinlendim. Öyleyse kalayım. Ama kalmak da kaçmakla aynı şey; çünkü hep ya bataklığa kaçmak ya da tavan aralarında veya bodrumlarda saklanmak zorunda kalacağım. Ne fark edecek? Bunlar da Highland’ın veya çamlıkların minyatürü. Farklı bir insana dönüşmemden başka bir yolu yok. Beni tanıyamayacakları gibi değil de (er ya da geç beni mutlaka tanırlar) umursamayacakları birine dönüşebilirim. Mesela bir rahibe olsam. Delirdiğimi sanırlar. Veya külcü olsam veya bacaklarımı kaybetsem veya içinde kaybolabileceğim gibi, çamlıklardan da büyük, kendimi hasredeceğim bir şey bulsam...”</p>

  <p class="block_11">“Aziz Stephen sıradan bir adam olduğu hâlde, kendini hasrettikten sonra, onu seyreden insanların gözü önünde form değiştirdiğini söylüyorlar; havaya yükselebiliyormuş, geçmişten ve gelecekten bildiği bir sürü şey olabiliyormuş, bir zamandan öbürüne yolculuk yapabiliyormuş. Bütün bunlardan dolayı (gözlerini kaldırdı, boğazını temizledi) da onu yakmışlar galiba.”</p>

  <p class="block_11">“E şimdi ben Aziz Stephen değilim; fakat kendimden başka bir şey olmaya yeterince odaklanabilirsem, belki değişebilirim. Mootfowl, köprü inşa edenlerin değiştiğini söylediydi. Acaba benim anladığım şeyimi söylemeye çalıştı? Şehrin de değiştiğini söylemişti de ne kadar şaşırmıştım, Mootfowl küçük şeyleri umursayan biri değildi. Peki, keşiş olsam? Hayretten küçük dillerini yutarlar. Sonra da beni öldürürler. Belediye meclisi veya encümen heyeti üyesi falan gibi biri olsam? Beni kesinlikle öldürürler, rüşvetimi ödememek için. Tatlı bir hatun olup tiyatroda dansçı olsam? İsa aşkına, böyle bir şeyi asla beceremem. Yeraltında yaşasam... bir münzevi, hayır, bir kör? Ben onları göremem ama onlar beni görür. Bir hayvana dönüşebilir miyim acaba? Hiç duymadım. Görünmezlik! Bilim adamları görünmezlik şurubu falan gibi bir şey yapmışlardır.”</p>

  <p class="block_11">Aniden donakaldı. Yıllardır takip ediliyor olmaktan dolayı duyuları keskinleşmişti; bir koşuşturma sesi duydu çok derinden gelen. Bir avcının hırslı ayak seslerinin ritminde bir sesti. Yıldızlardan birinin dibinden otuz metre aşağıdaki mermer zemine baktı ve bir sıra adamın merasim atları gibi iki sıraya ayrıldığını gördü.</p>

  <p class="block_11">Takımyıldızlara çıkan merdivenlere yönelmişlerdi.</p>

  <p class="block_11">“Ölü Tavşanlar!” dedi. “Kesinlikle onlar; fakat neden onlar?”</p>

  <p class="block_11">Kırk yılda bir tavandaki takımyıldızların boya ve bakımını yapmak için bir boyacının üzerine çıkacağı iskeleyi aşağı sallayabilmek niyetiyle yapılan tavan kapaklarından birini açtı. İpin ucunu eline aldı ve kendini aşağıya salladı. İp, makarasından usul usul çözünüp kubbenin altına salınırken, Peter Lake de sessizce yıldızların altındaki büyük boşluğa indi. Zamanında kaçamamış olabileceğinden endişesiyle korkuyordu ve bu korkusunda haklıydı; çünkü sessizce aşağı doğru kayarken daha yarı yola gelmeden ipin salınımı yavaşladı ve nihayet durdu. Hiç alakasız bir hâlde zeminden çok yukarıda havada asılı kalmıştı. Altından binlerce insan geçiyordu ama onu kimse görmedi.</p>

  <p class="block_11">Oradan atlayamazdı. Atlamak için çok yüksekteydi; mermer zemine yumurta gibi yapışır kalırdı. İleri geri sallanarak duvarlardan birindeki çıkıntılara tutunmayı düşündü ama Ölü Tavşanlar kaçış makarasının çevirme kolunu buldular; Peter Lake yukarıya yükselmeye başladı. “Ölü Tavşanlar!” dedi. “Ölü Tavşanlar! Ne isim ama.”</p>

  <p class="block_11">Tam tavan kapağına (kapağın boşluğundan yarım düzine Ölü Tavşan onu seyrediyordu) yaklaşırken bir eliyle yıldızlardan birinin montaj açıklığına tutundu, ipi bıraktı ve yıldızdan yıldıza maymun gibi salınmaya başladı. Yıldızlara tutunmak zordu ama gene de yıldızdan yıldıza geçip Boğa takımyıldızında boynuz ucu olan yıldıza kadar geldi. Orada bir tekmeyle başka bir tavan kapağını açıp oradan kaçmayı düşünüyordu. Sadece üç parmağıyla tutunabildiği son yıldızın ucunda tavanı tekmelemek için hareketlendi ama kapak açıldı ve bir sürü Ölü Tavşan suratı göründü.</p>

  <p class="block_11">Bacakları aşağı düştü. Çok uzakta görünen mermer zemine baktı.</p>

  <p class="block_11">Üç parmağının gücü zayıflamaya başladı. Eli yıldızdan kaydı ve düşmeye başladığını hissederek bağırdı. Fakat bir Ölü Tavşan, kapak boşluğundan kolunu daldırdı ve Peter Lake’in koluna yapıştı.</p>

  <p class="block_11">Adam güçlüydü. Tek hareketle Peter Lake’i yukarı çekti.</p>

  <p class="block_11">Peter Lake, kendisini derhâl halledeceklerini düşündü. Zar zor nefes alabilmesine rağmen sordu. “Neden oradan düşmeme izin vermediniz? Pearly beni diri mi istiyor? Hem neden bu işi Ölü Tavşanlar Çetesine yaptırıyor?”</p>

  <p class="block_11">Ölü Tavşanlardan biri konuştu. “Biz senin canını yakma derdinde değiliz,” dedi. “Sadece konuşmak istiyoruz.”</p>

  <p class="block_11">Peter Lake, rahatlama ve iğrenme karışımı bir duyguyla gözlerini kapadı. “Söyle o zaman Ölü Tavşan, benimle konuşmak istediğiniz nedir?”</p>

  <p class="block_11">“Duyduğumuza göre bir atın varmış ve söylendiğine göre de uçabiliyormuş.”</p>

  <p class="block_11">“Öyle mi?”</p>

  <p class="block_11">“Evet. Uçtuğuna yemin ettiler. Şimdi bütün şehir bunu konuşuyor. Biz bu atı senden satın almak istiyoz - iyi para vercez - ve sirkte çalıştırcaz.”</p>

  <p class="block_11">“Sizi salak piçler. At uçamaz.”</p>

  <p class="block_11">“Herkes uçtuğunu söylüyor.”</p>

  <p class="block_11">“Sadece atlayabiliyor, hepsi bu”</p>

  <p class="block_11">“Ne kadar uzağa?”</p>

  <p class="block_11">“İki sokak arasındaki mesafe kadar veya bunun iki katı bir mesafe.”</p>

  <p class="block_11">“İki katı!”</p>

  <p class="block_11">“Öyle bişey.”</p>

  <p class="block_11">“Biz atı alacağız, Peter Lake. Ve onu Belmont’a sokacağız.”</p>

  <p class="block_11">“Hayır,” dedi Peter Lake. “Anlamıyorsunuz. Para için atlamaz. Atlıyo çünkü atlamayı seviyo veya buna benzer bir sebeple yapıyo, para için atlamıycaktır, anlıyo musunuz? Ayrıca bensiz atlamaz ve ben... ayrıca at satılık değil.”</p>

  <p class="block_11">“Sana on bin dolar veririz.”</p>

  <p class="block_11">“Olmaz.”</p>

  <p class="block_11">“Yirmi bin.”</p>

  <p class="block_11">“Olmaz.”</p>

  <p class="block_11">Ölü Tavşanlar, geride, payandaların arkasında duran şeflerine baktılar. “Elli bin,” dedi şef.</p>

  <p class="block_11">“Size onun satılık olmadığını söylemedim mi?”</p>

  <p class="block_11">“Yetmiş beş, bu son!”</p>

  <p class="block_11">“Hayır.”</p>

  <p class="block_11">“Seksen.”</p>

  <p class="block_11">“Satmıyorum.”</p>

  <p class="block_11">“Peki, yüz bin. Ama verebileceğimiz son fiyat bu.</p>

  <p class="block_11">“Chicory,” dedi Peter Lake, “bir milyon da desen bir faydası olmaz.”</p>

  <p class="block_11">Ölü Tavşanlar nihayet Peter Lake’in attan ayrılmayacağına ikna olduklarında, suratlarını asıp çıktıları taş merdivenlere yöneldiler. O anda Peter Lake takip edilebileceği kadar takip edildiğine karar verdi. “Buradan gidiyorum,” dedi kendi kendine, kararlılıkla dudaklarını gererek. “Bunun için her şeyi yapacağım ama buradan gideceğim.”</p>

  <p class="block_11">“Tırnak bile yerim!” diye bağırdı ve usulca ekledi, “gerekirse.”</p>

  <p class="block_11">Tırnak yemek yerine, olduğundan başka bir şey, belki de daha iyi bir şey olmasını sağlayacak kadar para çalmaya karar verdi. Bunun olacağına iman etmişti neredeyse. Sadece Aziz Stephen misal değildi, Mootfowl da bir örnekti; bütün hayatı boyunca değişmek ve kendini aşmak için hırsla çalışmıştı. Başaramamıştı. Fakat diğer yandan belki de erimiş kor çeliğin kıvrımları arasında Peter Lake’in beyaz atın gözlerinde gördüğü şeyi görmüştü.</p>

  <p class="block_11">Peter Lake çatının dışına çıkmak için demir bir merdivene tırmandı.</p>

  <p class="block_11">Dışarısı diz boyu kardı. Gerçek yıldızlar, çok uzaklardaki beyaz alevler gibi parıldıyor ve istasyon tavanındaki sahte yıldızları utandırıyorlardı. Onlar alevden fırıldaklardı, ışığın fosforlu sarmallarıydı. Peter Lake, her yanında kıvılcım gibi uçuşarak girdaplar yaratan kar taneleri arasında rüzgâra eğildi. Uçuşan karlar derinlerdeki yıldızlar gibi havada asılı kalıp sessizleştiler. Parıldayan girdap tünellerinin derinliklerinde, hareket ve sükûnet karşı karşıya geldiler ve bütünleştiler. Rüzgâr, istasyon çatısından savurdukları arasında çığlıklar attı ve kaldırdığı kar, beyaz bir buhara dönüşürken girdapları dağıttı. Çok uzaklardan, şehrin nabız gibi atan ışıkları görünüyordu ve hepsi de yıldızlara benziyordu. Uzaklarda kıvrım kıvrım görünen yollar ve yükselen dumanlar da yıldızlara giden yollardı.</p>

  <p class="block_11">“Bu güne kadar gördüğüm her şeyi hesaba katsam,” dedi Peter Lake, kendi kendine, “Daha hiçbir şey görmedim. Bu şehir bir motor gibi: daha yeni çalıştırılmış ısınmaya çalışan bir motor” Motorun sesini duyabiliyordu. Köpür köpür dalgaların gürültüsüne benzeyen sesi ışıklarıyla uyumluydu. Dur durak bilmez gümbürtüsü boşu boşuna değildi.</p>

  <p class="block_3"> </p>

  <p class="block_3"> </p>

  <p class="block_3"> </p>
</body>
</html>
