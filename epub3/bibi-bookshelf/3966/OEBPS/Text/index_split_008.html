<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_8" id="calibre_pb_7"> </p>

  <p class="block_3"> </p>

  <p class="block_3"> </p>

  <h2 class="block_10">BEVERLY</h2>

  <p class="block_11">Isaac Penn, The Sun* gazetesinin yayıncısı; evini, Upper West Side’da geniş bir arazinin ortasında tek başına dikilip, Central Park havzasını görecek şekilde yaptırmıştı. “Beşinci Cadde’deki, kütük gibi bir sürü insanın arasında yaşamaya niyetim yok,” demişti.</p>

  <p class="block_11">______________________</p>

  <p class="block_11">*Çevirenin Notu: İngilizce “güneş” anlamında***</p>

  <p class="block_3"> </p>

  <p class="block_11">“Ben Hudson’da küçük bir evde doğdum, iskelelerden pek uzakta değildi. Tren yolu yapılmadan önce bile yirmi dört saat gürültü olurdu ve ağılından kaçan domuzlar her yerde homurdanırdı. Biraz düşününce, New York’ta da aynı şeyi yapıyorlar, tek fark yelek giymeleri. İşte böyle bir yerde yaşıyorduk. Yoksulduk. Bütün hatırlı kişilerin, bir paketteki purolar gibi aynı yerde oturduklarını hatırlıyorum. Hepsi de hayatları boyunca aklı başında bir fikir düşünmemiş kütüklerdi. Bunu saklamak için birbirlerine yakın yerlerde otururlardı. Evimi seviyorum. Temiz havada tek başına. Çocuklarım da bu evi seviyor. Onlar da temiz havada yalnız başlarına. Ben çocuklarımın ne dediğine bakarım, Mrs. Astor’un ne dediğine değil ve o da bunu bilir.”</p>

  <p class="block_11">Isaac Penn, sinir törpüleyen, lafını sakınmayan, nüfuzlu, zengin, irfan sahibi ve yaşlı bir adam olduğu için, evin efendisi şahsen onu kapıda karşılayıp içeriye kadar yol gösterdiğinde, göz doktorunun dizleri titriyordu. Biraz sonra karanlıklarda yaşayan büyük ve sinsi bir hayvan tarafından yeneceğini zanneden bir çocuk gibi hissediyordu kendini. Ve dahası, neden bütün teçhizatıyla Penn Malikânesine gelmesinin istediğini de bilmiyordu. Gerçekten de seçkin bir müşteri topluluğuna hizmet veriyordu ve ünlü müşterileri sürekli dükkânına gelirlerdi. Isaac Penn’in gözlük takmadığını görünce daha da şaşırdı; işi, gözünün önünden geçen küçücük yazıları takip etmek olan bu yaştaki bir insan için çok sıra dışı bir durum olduğunu düşündü.</p>

  <p class="block_11">“Sanırım buraya sizin için gelmedik,” dedi göz doktoru, kocaman bir deri koltuğa oturmaya giden Isaac Penn’e. Yan odada çalan piyano nedeniyle sesini duyurmakta zorlanıyordu.</p>

  <p class="block_11">“Ne?” dedi Isaac Penn.</p>

  <p class="block_11">“Sanırım buraya sizin için gelmedik.”</p>

  <p class="block_11">“Biri daha mı var?” diye sordu Isaac Penn, etrafına bakınarak.</p>

  <p class="block_11">“Gözlüğe ihtiyacı olan siz değilsiniz, değil mi efendim?”</p>

  <p class="block_11">“Hayır,” dedi Isaac Penn, hâlâ doktorun yanında yardımcısının da olup olmadığını merak ederken. “Hiç gözlük takmadım. Balina gözleyerek büyüdüm. Gözlükler bir işe yaramazdı.”</p>

  <p class="block_11">“Gözlüğe ihtiyacı olan eşiniz mi Mr. Penn?”</p>

  <p class="block_11">“Öldü,” dedi Isaac Penn. Göz doktoru sustu. Zoraki bir başsağlığı dilemeye bile mecali yoktu. Aslında bir yanda da Isaac Penn’in onun cenazeci olduğunu sanarak çağırmış olabileceğini düşününce paniklemişti.</p>

  <p class="block_11">“Ben bir göz doktoruyum,” deyiverdi, savunmaya geçerek.</p>

  <p class="block_11">“Biliyorum,” dedi Isaac Penn. “Merak etme. Senin için bir işim var. Kızım için bir gözlük yapmanı istiyorum. Şimdi,” dedi müziğin geldiği yönü işaret ederek, “piyano çalıyor. Birazdan bitirir, yarım saat, bilemedin bir saat. Güzel değil mi? Mozart çalıyor.”</p>

  <p class="block_11">Göz doktoru, arabaya koşulu hâlde karın içinde bekleyen atını düşündü. Yemeğinin soğuduğunu düşündü. Paramparça olmuş haysiyetini düşündü (nihayetinde profesyonel bir adamdı). “Mr. Penn, gözlüklerini yapmak için geldiğimi kızınıza haber versek iyi olmaz mı?” dedi.</p>

  <p class="block_11">“Sanmam,” dedi Isaac Penn. “Niye bölelim ki? Bırak çalsın. Bitirdiği zaman ona bir gözlük hazırlarsın. Gereçlerin yanında mı? Umarım yanındadır. Çünkü gözlük ona bu gece lazım. Bu sabah kardeşi gözlüğünün üstüne oturmuş ve tek gözlüğü de oydu. Kızımın uzun kirpikleri var, eşi menendi olmayan kirpikler. Gözlük camını süpürüyor. Sanırım o gözlükle pek rahat değildi. Gözlük camlarını mesafesini kirpiklerine göre ayarlayabilir misin?” Göz doktoru başını aşağı yukarı salladı. “Güzel,” dedi Isaac Penn ve arkasına yaslanıp sonatın pürüzsüz müziğini dinledi. Babasına göre, kızı harika bir piyanistti; hiç hatasız çalıyordu âdeta.</p>

  <p class="block_11">Müzik devam etti ve göz doktoru da araç gereci ve göz şemalarıyla birlikte hazırlandı. Sonra oturup dinledi; hemen hemen nefes bile almadan otururken Isaac Penn gibi bir adamın kızına karşı neden bu kadar müsamahakâr olduğunu düşündü. Aslında, anlam veremediği bir nedenle, göz doktoru kızdan korkuyordu. Avuçlarının içi terledi. Kızın çalmayı bitirip, asil bir prenses gibi yanlarına geleceği ve basit bir gözlükçüyle tanışacağı andan ödü kopmaya başladı.</p>

  <p class="block_11">Ön kapı büyük bir gürültüyle açıldı. İki tane yeniyetme oğlan merdivenlere koştular ve içeri girişlerinde zıngırdamaya başlayan kapı camlarının titremesi daha durmadan gözden kayboldular.</p>

  <p class="block_11">Isaac Penn bu durumu ufak bir tebessümle karşıladı ve üzerinde baskıdan yeni çıkmış The Sun gazetesi olan köşe masasına gitti. Tıkırdama sesleri duyuldu ve yakındaki mutfaktan kızarmış tavuk kokusu yayıldı. Bir düzine kadar şömine tutuştutuldu; kışlık odunlardan çıkan reçine ve kiraz ağacı kokusu evin içine yayıldı. Piyano çalmaya devam etti. Karanlık koyulaşmaya başladı. Nihayet, akşam ve gece evin dışında sıkıca birbirlerine kenetlenirken, içeride de parlak lamba ışıkları bütün gölgeleri aydınlattı.</p>

  <p class="block_11">Piyano sesi durduğunda, göz doktoru yutkundu; kapağın tuşların üstüne kapanışını duydu. Sonra kapıda genç bir kadın göründü; anlaşılan yüzü kızarmıştı, güleç gözleri buzlanmış camlara doğru baktı. Sanki ateşi varmış gibi nefes alıyordu ve güzel yüzündeki ifade, coşkulu bir keyif yaşadığını ima eder gibiydi. Altın sarısı saçlarına düşen ışıklar, güneşte yanıyormuş gibi parladı. Kapının çerçevesini birbirinin üstüne koyduğu elleriyle denge sağlamaya çalışır gibi tutmuş, misafir kabul salonundaki iki adamın konuşmasını bölmek istemiyormuş gibi bir hâli vardı. Dış görünüşte hürmetkâr bir kıza benziyordu ama birilerine saygılı davranmak zorunda olmayan bir kız olduğunu söylemek mümkündü. Göz doktoru, kızın üzerindeki elbisenin, henüz kadın olmanın başında, babasının mevcut olduğu bir salona giren, piyano çalan ve ateşi olan bir kız için aşırı alımlı ve hatta kösnül olduğunu düşündü. Göğsündeki dantel - ki dantelsiz bir elbise giymek skandal bir durum olurdu, kızın nefes alıp verişiyle aşağı yukarı oynuyordu. Doktor, gözünü alamıyordu, çok hızlıydı ve rahatsız ediciydi. Kızın, sabit bakan mavi gözleri vardı; fakat piyano çalmaktan çok yorulmuş olmalıydı ki titredi ve sanki kapının çerçevesine tutunup sallanmasını engellemeye çalışıyordu.</p>

  <p class="block_11">Çok nazik ve çok çabuk atıldı Isaac Penn ve koltuğuna kadar kıza refakat etti. “Beverly,” dedi, “bu adam sana yeni bir gözlük yapmak için geldi.”</p>

  <p class="block_11">*</p>

  <p class="block_11">Dışarıdaki, rüzgâr aniden; kuzeyden esen ve kutuptan inen gözü kara bir fırtınaya dönüştü. Çünkü kutup ile New York arasındaki bölge rüzgârlıydı. Ayaz ve yıldızlı gecelerde, ay karla uyum içindeyken, Beverly, beyaz ayıların gümüşi ayışığı altında sinsi sinsi ortalığı kolaçan ederek nehir buzlarına kadar neden inmediğini merak ederdi bazen. Kışın neden olduğu katılaşmaya rağmen ağaçlar eğiliyordu ve bazıları biçare silkinişlerle pencerelere vuruyor ve sürtünüyordu. Donmuş Hudson üzerinde bir kanal açık tutulabilseydi, bir sürü cömertçe aydınlatılmış küçük tekne, ani bastıran kış rüzgârının hızıyla kuş gibi güneye doğru uçuyor olurlardı. Beverly, dünya yörüngesinden fırlayıp, aşırı soğuk kara uzayın içine savrulsa ve güneşi, ayın dörtte biri büyüklüğünde sönük bir disk gibi göreceği kadar çok uzağa giderek, ebedî bir gecenin içine düşse, çok acayip ve olağanüstü olacağını düşünmüştü. Isı ve ışık için elde etmek her ağacın, her kömür kırıntısının, her odun kıymığının, yakılması için nasıl bir emek ve endüstri gerekirdi acaba? Deniz donmuş olacaktı tabii ama erkekler, camlaşmış buzu delerek altındaki uyuşuk balıkları avlamaya gideceklerdi karanlıkta. Fakat sonunda bütün hayvanlar yenecek, postları ve yünleri dikilip örülecek, bütün kömür yanacak, ayakta tek bir ağaç bile kalmayacaktı.</p>

  <p class="block_11">Dünyaya sessizlik hükmedecek, rüzgâr duracak, deniz som cama dönüşecek ve insanlar sessizlik içinde ölüp, üzerlerindeki kürklerle ve yünlere gömüleceklerdi.</p>

  <p class="block_11">“Atınız,” dedi, göz doktoruna, “dışarıda kalırsa soğuktan donacak.”</p>

  <p class="block_11">“Evet, hatırlattığınıza memnun oldum. Onu bir yere almam lazım.”</p>

  <p class="block_11">“Bir ahırımız var,” dedi Beverly, gayet serinkanlı.</p>

  <p class="block_11">“Kendi arabanla geldiğini niye bana söylemedin?” diye azarladı Isaac Penn, atı ahıra çekmek için dışarı çıkarken. Beverly ve göz doktoru yalnız kaldılar.</p>

  <p class="block_11">Kızın, göz doktorunu korkutmak gibi bir niyeti yoktu ve kendisinden korktuğu için de mutsuzdu. “Gel, gözlerimi muayene et,” dedi Beverly, “ben yorgunum.”</p>

  <p class="block_11">“Babanız dönene kadar bekleyeceğim.” Göz doktoru kızın yakınına sokulmaya çekiniyordu. Hastalığından değil, ateşler içinde yanan bir kızın, çıplak kollarının ve boynunun ateşini hissederek, nefesini hissederek, ister istemez kızın elbiselerinden, dantellerinden yayılan, hararet karışmış tatlı kokuyu koklayarak yakınında olmanın uygunsuz kaçacağını düşünüyordu.</p>

  <p class="block_11">“Sorun değil,” dedi kız, bir an gözlerini kapayarak. “Şimdi başlayabilirsin. Uygunsuz olacağını düşünüyorsan, sana ne diyebilirim bilmiyorum. Fakat yapmaya geldiğiniz şeyi yapabilirsin.”</p>

  <p class="block_11">Bütün aletlerini hazırlamış olduğu için göz doktoru hemen işe başladı. Kıza yaklaştığında burnundan nefes alıyordu; avcısına yakalanmış bir böcek kadar gergin ve sessizdi. Diğer yandan kız, ateşi olduğu için, hızlı hızlı soluyarak, ağzından nefes alıyordu; nefesi ılık ve tatlıydı. Göz doktoru, ter dökerek ve titizlikle çalıştı; fildişi ve ebonit ölçme çerçeveleri, bir muhafazanın içine dizilmiş, seçilecekleri o büyük anı bekleyen, bir düzine kadar gözlük camı; göz doktoru, “Böyle mı daha iyi, böyle mi? Böyle mi böyle mi? Böyle mı böyle mı?” diye diye ilahisini makamıyla okurken, ileri geri hareket edip, öne arkaya çevrildiler.</p>

  <p class="block_11">Kız, adamın günde kaç bin kere “böyle mi böyle mi” dediğini düşündü. Bunlar göz doktorunun kelimeleriydi. Ona aittiler. Bunları söylemekten adamın başı dönüyor olmalıydı.</p>

  <p class="block_11">Adam kızın çok güzel olduğunu düşündü. Öyleydi. Genç kızlıktan çıkmış, tam bir kadın gibi görünüyor ve öyle davranıyor olsa da gençliğin tüm nitelikleri üzerindeydi. Kızı arzuladı, ondan korktu ve ona gıpta etti. Kız, çok güzel, zengin ve gençti. Kendisi, bir sürü fiziksel kusuru ile hayatını kazanma mücadelesi verirken, kızın verem olduğunu ve için için ölenlerin bilgeliğini taşıdığını bilmesine rağmen, her açıdan kutsanmış, güzellik ve kabiliyet bahşedilmiş biri gibi göründü gözüne. Ateş ve sayıklama insafsızca yükselirdi.</p>

  <p class="block_11">Afyon bile daha iyisini yapamazdı. Ölüm onun sırtını yere getirmek için çok uzun bir süre uğraşmak zorunda kalacağından, aylarca ve yıllarca sürecek uzun ateş nöbetleri, haysiyetli bir ölümün vasıtası olacaktı.</p>

  <p class="block_11">Salon kımıltılarla doluydu ve kızın çevresindeki bir yarım daire içinde dans ediyorlardı. Ateş harlandı, duruldu, pencereler zangırdadı ve ağaçlar, kapı tırmalayan köpekler gibi pencereleri tırmaladı.</p>

  <p class="block_11">Beverly, evin etrafında koşturan kışın odaya dolan ışığını, ateşten, pencerelerden yansıyarak, optik camların içinden gözlerinin mavi kürelerine dolmasıyla görebiliyordu. Gördüğü kadarıyla odanın içi bir kımıltı ağıyla kaplıydı ve güzel bir konçertonun sakin notaları gibi kolayca akarak dans eden muzip partiküllerin senfonisiydi âdeta. Bütün bunları, tedirgin bir adamın gözlerini muayenesi sırasında optik camları takıp çıkarırken görebiliyorsa, ateşi katlanılmaz sınırlara kadar yükseldiğinde neler görecekti acaba? Önemli değildi. Şimdilik sadece, etrafında dolaşan nedimeleriymiş gibi çalışan oynak ışığın esrarengiz kırık parçalarını görüyordu.</p>

  <p class="block_11">“At ahırda,” dedi Isaac Penn, geri döndüğünde. “Arabadan istediğiniz bir şey var mı? Getirtebilirim...”</p>

  <p class="block_11">“Bir saniye Mr. Penn,” dedi göz doktoru. “Böyle mi böyle mi? Böyle mi böyle mi? Böyle mi böyle mi?”</p>

  <p class="block_11">Geri çekildi; hem hafiflemiş hem de bozulmuştu ve Beverly’nin hiçbir görme sorunu olmadığını açıkladı. Kesinlikle gözlüğe ihtiyacı yoktu.</p>

  <p class="block_11">“Küçücük bir kız olduğu günlerden beri gözlük takıyordu,” dedi Isaac Penn.</p>

  <p class="block_11">“Ne söyleyebilirim ki? Şu anda gözlüğe ihtiyacı yok.”</p>

  <p class="block_11">“Güzel. Bana faturayı gönderin.”</p>

  <p class="block_11">“Ne faturası? Ona gözlük yapmadım ki.”</p>

  <p class="block_11">“Böyle bir gecede buraya geldiğiniz için.”</p>

  <p class="block_11">“Bunun için ne ücret isteyeceğimi bilmiyorum”</p>

  <p class="block_11">“Kızım gayet iyi görüyor, değil mi?”</p>

  <p class="block_11">“Gayet iyi görüyor.”</p>

  <p class="block_11">“O zaman bana en iyi gözlüğün fiyatıyla bir fatura gönder.”</p>

  <p class="block_11">Akşam yemeğinin hazır olduğunu ilan eden küçük bir çıngırak sesi duyulduğunda, evdeki herkes yemek salonunda toplanmaya başladı ve göz doktoru yarım bir reveransla kapıdan çıkıp Aralık gecesinin soğuğuna daldı.</p>

  <p class="block_11">Penn malikânesinde akşam yemeği sofrasına evin hizmetlileri ile birlikte oturulması alışılmadık bir durum değildi; çünkü Isaac Penn bir aristokrat değildi. Önceleri, balina avlama teknesinin ters ucunda doğmuş biri olarak, gemi subayları ve diğer mürettebatın ayrı karavana fikrini de sevmemişti. Ve sonra Penn ailesi çocukları (büyüyüp hasta olmadan önce Beverly, Harry, Jack ve üç yaşındaki Willa), eve arkadaşlarını getirmeleri konusunda teşvik edilmişlerdi.</p>

  <p class="block_11">“Bu bizim cemiyetimiz,” derdi Isaac. “Farklı işler yapıyor olabiliriz. Fakat burada herkes eşit, herkes kabul görür ve sofraya oturmadan önce herkes ellerini yıkar.”</p>

  <p class="block_11">İşte o gece, soğuk kış rüzgârı dışarıda parkın içini ovalayıp silerken, yıldızlar gökyüzüne yörüngelerini çizerken, Beverly’nin canını sıkmasına rağmen yan odadaki piyanola* popüler valsler çalarken (Beverly popüler valsleri severdi ama piyanolayı kıskanırdı), Penn ailesi (Isaac, Beverly, Harry, Jack ve Willa), aile dostları (sarışın Bridgett Lavelle, Jamie Absonord ve Chester Satin) ve malikânenin hizmetlileri (Jayga, Jim, Leonora, Denura ve Lionel), büyük yemek masasının başında toplandılar.</p>

  <p class="block_11">______________________</p>

  <p class="block_11">* Çevirenin Notu: Piyanola, mekanik veya elektronik akşamlı, otomatik olarak çalabilen piyano***</p>

  <p class="block_3"> </p>

  <p class="block_11">Masanın iki ucundaki şöminelerin ikisinde de ateş yanıyor, ortaya konan tavuk rostosuna simetrik olarak yerleştirilmiş, yeşil salata kâseleri, et suyunda haşlanmış Nantucket patatesi tabakları ile tuzluk, baharatlık, peksimet ve şarabın yer aldığı masanın üstünde, kristaller ve porselenlerle birlikte ışıldıyordu.</p>

  <p class="block_11">Chester Satin, düz saçlıydı. O ve Harry Penn’in korkmuş ve suçlu gibi bir hâlleri vardı. O gün öğleden sonra okulu kırmışlar; şehir merkezine, İspanyol Çingenesiymiş gibi yarı çıplak dans eden Caradelba’yı seyretmeye gitmişlerdi. Chester Satin her zaman biraz muzip bir cüretkâr olduğu için, bir deste de pornografik posta kartı satın almıştı. Kartlar şimdi, yemek odasının tam üstündeki Harry’nin odasında, taban tahtalarından birinin altında yatıyordu. Hem Harry Penn hem de Chester Satin, o kartların tavan döşemesinin arasından aşağıya sızıp, ilelebet utanmalarına sebep olacağından korkuyorlardı. Ayrıca, değişik ölçülerde çıplaklık sergileyen kadınların şehvani fotoğraflarının yer aldığı desteyi de akıllarından çıkaramıyorlardı. Kadınların tarlatanları fütursuzca indirilmişti: bacaklarının dizden, kollarının dirsekten aşağısı, yüzleri, boyunları ve (bir tanesinde) ‘bağrı’ bile görünüyordu. Bu iffetsiz kadınlar, edep sınırının çok ötesine geçmişler; bir kutup kâşifini eksi doksan derecede bile terletmeye yeterli miktarda iç giysiye bürünmüş oldukları hâlde, tavandan Isaac Penn’in kucağına düşüp, iki oğlanı kepaze etmeye hazırlanıyorlardı. Bu yüzden, Harry ve Chester yemek boyunca iki suçlu gibi davrandılar.</p>

  <p class="block_11">Jack ev ödevini yaptı (çocukların yemek masasında okumalarına izin veriliyordu); sarışın Bridgett Lavelle, (mühendis olmak isteyen) Jack’i seyretti; Jamie Absonord, görevi bu dünyadaki bütün tavukları yemekmiş gibi midesini tavukla doldurdu; Beverly de ayı gibi yemek yedi. Beverly aslında zayıf bir kızdı; çünkü şömine ateşi kütükleri nasıl yakıp yutuyorsa o da yediğini öyle kolayca yakıyordu.</p>

  <p class="block_11">Diğer çocuklar büyüme çağındaydı ve günlerini soğukta geçirmişlerdi. Tavuk tabağı, büyük bir hızla az etli kemik tabağına ti? dönüştü; patatesler ebediyen kayboldu; şarap da sanki masada bir sihirbaz varmış gibi yok olup gitti. Sonra da meyveler ve bir pasta, aynı hızda gözden kayboldu. Bu arada piyanola hafif valsler çaldı.</p>

  <p class="block_11">Bir tanesi çalarken piyanolada bir aksama oldu, Beverly kalkıp onu halletmeye gitti. Döndüğünde Isaac Penn, dikkatle elindeki bir avuç dolusu resmi inceliyordu. İki oğlan masanın üzerine eğilmiş inliyordu ve tavanda da büyük bir delik vardı.</p>

  <p class="block_11">“Güzel kadınlar,” dedi Isaac Penn, Beverly’ye. “Yine de hiçbiri annenizin eline su bile dökemez.”</p>

  <p class="block_11">O gece, Beverly yatağına girmeden önce, soyundu ve boy aynasında kendini inceledi. Harry’nin fotoğraflarındaki kadınların hepsinden çok daha güzeldi; çok, çok daha güzel. Keşke Mouquin’e gidip dans edebilse, güzel vücudunun bütün yeteneğiyle pistte kuğu gibi süzülebilse, müzikle uçabilseydi. Keşke bir erkek onun elbiselerini çıkarıp ona sarılsaydı. Başının içinde çalan müzikle, onu tutacak bir erkek olmadığı için kendi bedenine sarılarak, hayalî bir mermer pistte dans ederek dönmeye başladı. Sonra uyku giysilerini giydi. Beverly Penn, çatıdaki bir terasta uyuduğu için, burada akıl almaz derecede acımasız bir soğuk vardı. Fakat soğuğa rağmen ve belki soğuğun da etkisiyle, başka insanların, rüya, arzu, mucize dediği şeyler görüyordu orada.</p>

  <p class="block_11">*</p>

  <p class="block_11">Beverly için şömine ateşi ve sıkışık odalar ölüm fermanı gibiydi.</p>

  <p class="block_11">Eğer yüzünü yalayıp geçen açık hava yoksa nefes alamıyormuş gibi hissederdi. Bütün perhizi, eğilimi ve vadedilen kurtuluşu aynıydı: dışarıda kalmak. O da bütün gün, banyo yaptığı, piyano çaldığı ve ailesiyle yemek yediği üç-dört saat dışında, böyle yapıyordu. O saatler dışında, Isaac Penn’in yaptırttığı, çatıya oturan özel terasındaki tentenin altında oluyordu. Burada uyuyordu. Bütün gününü burada kitap okuyarak veya şehri, bulutları, kuşları, nehirdeki gemileri ve caddeden geçen at arabası ve otomobilleri seyrederek geçiriyordu.</p>

  <p class="block_11">Kışın, burada geçirdiği bütün vakit boyunca, tek başına oluyor denebilirdi, çünkü kuzey rüzgârının buzlu su çağlayanı akıyormuş gibi esen acı soğuğunda, sadece birkaç kişi uzunca sayılabilecek bir süre yanında kalabiliyordu. Beverly buna yalnızca alışkın değildi, ayrıca bunsuz yaşaması mümkün de değildi. Ocak ayında bile elleri ve yüzü güneş yanığı olurdu. Bütün narinliğine ve hastalığına rağmen, Grand Banks’in balıkçıları gibi o da zorlu hava şartlarını kanıksamıştı. Sağlıklı ziyaretçileri terasın soğuğunda hissizleşmiş buz kütlelerine dönerken, kendisinin baharda çiçeklenmeye başlamış bir bahçede dolaşır gibi gezinmesi büyük bir tezattı elbette.</p>

  <p class="block_11">Misafirleri onun kadar deneyimli değildi. Ayrıca, eldiven, yorgan, uyku tulumları bir yana, Beverly’ninkiler gibi hepsi yünden, kuş tüyünden veya yumuşak samur kürkten özenle hazırlanmış ve her ayrıntısı düşünülmüş giysileri, paltoları ve başlıkları yoktu. Kuş tüyü ile astarlanmış samur bir Eskimo parkası vardı ve belki de dünyadaki en iyi kışlık giysiydi. Hafif ve rahattı, esnekti, nem geçirmezdi ve her zaman sıcacık tutardı. Yüzüne kadar çektiği kürk başlık, siyah bir güneş gibiydi; kendi dişleri bembeyaz olduğu için, gülümseyiverdiği zamanlarda, başlığıyla yarattığı tezatta, ışık yakılmış gibi olurdu.</p>

  <p class="block_11">Yaz kış, her sahanlıkta biraz dinlenerek birkaç kat yukarı çıkmak zorunda kalıyordu. En sonda özel yapım bir merdiven sahanlığı ve küçük bir kapı vardı. O kapıdan çıkıp, çelik ve ahşaptan yapılmış bir iskeleden geçerek, çelik taşıyıcılar ile iki çatı mahyası* arasına yerleştirilmiş bir terasa çıkıyordu. Teras, altıya dört metrelik bir alandı ve üstü, sirk çadırı tavanından daha sağlam yerleştirilmiş bir tente ile örtülmüştü. Tenteyi yerleştiren usta, direkten direğe öyle bir kavisli geçiş yaratmıştı ki rüzgâr doğal rotasında eserken tenteyi, uçurmadan geçip gidiyordu. Üç tane teras koltuğu, değişik manzaraları görebileceği, rüzgâra en az maruz kalacağı ve cılız kış güneşini en iyi alabileceği şekilde yerleştirilmişti. Kalın camdan yapılmış menteşeli rüzgâr siperlikleri, dâhiyane bir makara ve ray sistemi ile çalışıyordu ve Beverly, dört taraftaki cam siperlikleri bir buçuk metre kadar yukarıya kaldırabiliyordu. Ayrıca hava koşullarına dayanıklı dört dolabından bir tanesinde, Napolyon’un Rusya’daki ordusuna yetecek kadar battaniye, yastık ve örtü vardı.</p>

  <p class="block_11">____________________</p>

  <p class="block_11">*Çevirenin Notu: Mahya, çatılarda iki eğik yüzeyin birleştiği bölüm.***</p>

  <p class="block_3"> </p>

  <p class="block_11">İkinci dolap, otuz kadar kitap, bir yığın dergi, bir dürbün, bir dizüstü çalışma masası ve çeşitli oyunları (Willam’ın, günün en sıcak olduğu saatlerde dama oynamak için terasa çıkmasına izin verilirdi) koymak içindi. Üçüncüsü, raflı bir dolaptı ve içinde sıcak içecek termoslarını ve o gün canı ne çekmişse o türden yiyecekleri saklıyordu.</p>

  <p class="block_11">Dördüncü dolap bir hava tahmin istasyonuydu. Beverly, pek fazla barometre, termometre veya rüzgâr ölçüm aleti kullanmadan hava tahmini yapmakta ustalaşmıştı. Bu türden aletleri, titizlikle tuttuğu hava durumu kayıtları için olduğu kadar, kuşların davranışları, ağaçların çiçeklenmesi, şehirdeki yangınlar (şehirdeki konumları, süresi, alev yüksekliği, duman rengi ve yoğunluğu), balonların geçişleri, uçurtmaların gökteki süzülüşü, gökyüzünün nasıl göründüğü ve Hudson Nehri üzerinde gidip gelen gemiler hakkında tuttuğu notlar ve yazdığı yorumlar için de kullanırdı.</p>

  <p class="block_11">Hudson üzerinden zaman zaman büyük uskunalar* geçerdi ama şehirdeki insanların gündelik hay huyu içinde, onların geçişini gören tek kişi Beverly olurdu.</p>

  <p class="block_11">____________________________</p>

  <p class="block_11">*Çevirenin Notu: Uskuna, iki direkli ağır yük gemisi.***</p>

  <p class="block_3"> </p>

  <p class="block_11">Gece, tente brandasının bir kısmı sıyrılmış olarak yatağına yatar, böylece yıldızları seyrederdi. Yıldızları seyretmesi, çoğu insanın yaptığı gibi on- on beş dakika değil, saatler, saatler, saatler boyunca sürerdi. Astronomlar bile gökyüzüne o kadar uzun süre ve o kadar büyük bir sadakatle bakmazlar; daha çok, şema çıkarma, ölçme, cihazlarının dünyanın hareketine bağlı yanılma payları veya diğer göksel meselelere odaklanma ile meşgul olurlardı. Beverly bütün gökyüzünü görürdü ve dışarıda çalışmak ve uyumak zorunda olan çobanlardan, celeplerden veya ormancılardan farklı olarak, yorgun olmazdı. Kış gecelerinde gökyüzünde parıldarlarken yalnız başlarına bırakılan yıldızların hepsi onun olurdu ve hepsine âşıklarıymış gibi bakardı. Yukarıya değil, sonsuz kâinata baktığını hisseder; her parlak yıldızın ve bütün takımyıldızların adını bilir ve (onları göremese de) sonsuzlukta dalgalanırken, her sarmalında, kendi yörüngesinde akan yüz milyon dünya barındıran, bulutsu yıldız topluluklarını tanırdı. Kuyrukluyıldızları, güneşleri, titreşen yıldızları sayıklarken; galaksilerin kıyılarında mırıldanan, kıkırdayan, tıslayan, cennetin gri şafağı gibi ölümsüz alacakaranlık ışıklarının, gözlerine dolmasına müsaade ederdi.</p>

  <p class="block_11">Yüzü keskin soğuğu hissederek bulutsuz gökyüzüne bakarken, Samanyolu üzerinde dolaştı ve eyaletlerin ismini sayan bir çocuk gibi, her yıldızın ismini söyledi. Yakındaki bacadan çıkan duman savrulup cennetin dokusunun önüne geçince isimlerde biraz tereddüt etti. Yoksa Aralık ayı gökyüzündeki bütün yıldızların, hepsinin ismini hipnoz altındaymış gibi sayardı. “Güvercin, Tavşan, Büyükköpek, Küçükköpek, Öncü, İkizlerevi, Rigel, Avcı, Boğa, Aldebaran, İkizler, Polluks, Kastor, Arabacı, Kapella, Ülker, Kahraman, Kraliçe, Büyükayı, Küçükayı, Kutupyıldızı, Ejderha, Kral, Vega, Kuğu, Denep, Yunus, Andromeda, Üçgen, Koç, Balina, Balık, Kova, Kanatlıat, Fomalhaut.”* Gözleri İkizlerevi ve Rigele döndü; sonra Rigel, Aldebaran ve Ülker arasında gezindi. Bir saniyenin en küçük parçasında, birinden diğerine ışık yılı süren yolculuklar yaptı. Sanki hız ve zaman, sadece bir perspektif sorunuydu.</p>

  <p class="block_11">______________________</p>

  <p class="block_11">* Çevirenin Notu: Sayılan yıldız veya takımyıldızların bilinen veya pek bilinmeyen Türkçe ismi bulunanlar, Türkçe ismiyle, bulunmayanlar ise İngilizce kelimenin Türkçe söylenişine uygun olarak yazıldı. İngilizce metinde de Rigel ve Aldebaran adıyla geçen yıldız isimleri ise İngilizce değil, Arapça isimler.***</p>

  <p class="block_3"> </p>

  <p class="block_11">Sanki bütün yıldızları biliyordu ve onların arasında bulunmuştu veya bulunacaktı. Neden acaba gökevi hakkında söylenenler ve teleskobik fotoğraflardaki her şey, sadece ona değil, herkese çok aşina gelirdi? Çiftçiler, çocuklar ve şimdi nesli tükenmekte olan bir zamanların Paunamuk Kızılderilileri, bu soyut görüntüleri derhâl ve ezbere tanıyıverirlerdi? Gökevi gözlemcileri hiçbir şey söylemeseler bile, nebulalar, dönen galaksiler, yıldız kümeleri - aslında bir tavana monte edilmiş elektrik ışığından farklı değillerdi - herkesi bir kendinden geçme hâline sürüklüyordu. Ve peki, neden belli sesler, frekanslar veya tekrarlanan ritmik örüntüler, hep yıldızları, yüzen galaksileri hatta alt yörüngelerde dolanan opak uyduları akla getiriyordu? Neden (Hristiyanlıktan önceki veya sonraki, fark etmez) bazı müzik parçaları armoni ve ritim olarak hep yıldızlarla ilintiliydi ve aldatıcı parlaklıklarından dünyaya inen ışık yağmurunu çağrıştırıyordu? Bu sorulara ve bu konudaki daha yüzlercesine bir açıklama getiremiyordu. Okulu bırakmak zorunda kaldığı ve okuldayken bile bilimsel konularda çok az şey öğrenebildiği için (o okuldayken kızlar fizik veya kimya dersi almazlardı) bir sabah uyanıp da defterine kendi kaleminden çıkma uzun bir denklem yazmış olduğunu gördüğünde, hayretler içinde kalmıştı. Harry’nin ona oyun oynadığını bile düşünmüştü ama el yazısı kesinlikle kendine aitti. Sayfalar dolusu da formül vardı. Bunları bir gökevi bilimcisine götürmüştü ve o da bunların ne olduğunu bilememişti. Adam bunları açılır kapanır bir çalışma masasında kendi defterine yazarken, bol miktarda soluk kuzey ışığı giren pencerenin önünde oturup, bir saat adamı seyretmişti.</p>

  <p class="block_11">Adam bunlardan hiçbir anlam çıkaramadığını ama çok büyüleyici bulduğunu söylemişti. Onun yazısıyla daha bir saygın görünmüştü denklem ve formüller.</p>

  <p class="block_11">“Ne anlama geliyorlar?” diye sordu.</p>

  <p class="block_11">“Bilmiyorum,” dedi adam. “Fakat anlamlı görünüyorlar. İznin olursa onları saklayacağım. Bunları nereden buldun?”</p>

  <p class="block_11">“Size söyledim,” dedi Beverly.</p>

  <p class="block_11">“Bu doğru mu?”</p>

  <p class="block_11">“Evet.”</p>

  <p class="block_11">Adam ona baktı. Bu güzel, kırmızı yanaklı, ipek ve samur giysili kız kimdi acaba? “Sana ne anlam ifade ediyorlar?” diye sordu Beverly’ye, gri yelekli elbisesinin buruşukları içine kaykılırken.</p>

  <p class="block_11">Beverly sayfalarını eline alıp onları inceledi. Bir süre sonra başını kaldırdı. “Bana kâinatı ifade ediyorlar... hırıltılar çıkarıyor... şarkı söylüyor... Hayır, bağırıyor.”</p>

  <p class="block_11">Eğitimli astronom şok geçirmişti âdeta. İnsanlarla münasebetlerinde, çılgın veya önsezili kimselerle karşılaşırlardı ve bunların teorilerinin bazıları zekice, bazıları absürt bazıları da doğru olurdu. Ama bu kişiler genellikle kitap ve edevat yığılı tavan aralarında vakit geçirmeyi sevenler, dünya kadar malzemesini yanında taşıyarak şehrin sokaklarını arşınlayanlar, istenmedikleri devlet kurumlarında çalışanlar gibi sakallı divanelerdi. Bunların düşündüklerinde her zaman insanın aklını çelen bir doğruluk olurdu; sanki divanelikleri, bir dert olmanın yanı sıra Allah vergisi bir yetenekti; fakat sezinledikleri gerçekliğin ağırlığı mantıklarını öylesine bulandırıyordu ki söylediklerinde merak uyandıracak her şey, parçalanıp kılık değiştiriyordu.</p>

  <p class="block_11">Astronom, İç Savaş’ta sakatlanmış bir gaziyle veya Hudson Nehri üstündeki antik kasabalardan birinde yaşayan münzevi bir kâşif ile konuşuyor olsa çok daha rahat olurdu: genellikle sayfalar dolusu denklemlerle çıkıp gelenler böyle kişilerdi. Fakat karşısındaki, takıntılı, çarçabuk üzüntülere gark olan, daha onlu yaşlarında, hatta biraz ürkek hâli ile tezat, imtiyazlı bir ailede iyi yetiştirilmiş güzel bir genç kızdı.</p>

  <p class="block_11">“Hırıltılar mı?” diye sordu adam, kibarca.</p>

  <p class="block_11">“Evet.”</p>

  <p class="block_11">“Tam olarak nasıl bir şey?”</p>

  <p class="block_11">“Bir köpeğin hırıltısı gibi ama yavaş yavaş ve sonra sesleri ve tonlamaları karıştırarak tekdüze bir sesle bağırıyor.”</p>

  <p class="block_11">Astronomun gözleri iri iri açılmıştı ama Beverly başka bir şey daha söylediğinde, adamın kalbi gümbürdedi. “Işık sessiz; fakat sonra iki büyük zilin birbirine vurması gibi birbiriyle çarpışıp ve havuz fıskiyesi gibi fışkırarak yola koyulduğunda da sessiz. Yakut veya pırlanta bir sütun gibi tertemiz ve sessiz, hareket etmeden sabit bir yol izleyerek uzay boşluğunu aşıyor.”</p>

  <p class="block_11">Çatıda, tekrar Rigele baktı sonra Avcı* takımyıldızına döndü.</p>

  <p class="block_11">Ülker** takımyıldızı her zamanki gibi şaşırtan bir simetrik denge içindeydi. Aldebaran göz kırptı. “Bu gece pek ışıltılısın,” dedi yıldıza, rüzgâra konuşarak; Aldebaran sağır ve dilsiz, pırıl pırıl bir dansa başlayarak, her şeye rağmen içini ferahlattı.</p>

  <p class="block_11">______________________</p>

  <p class="block_11">*Çevirenin Notu: Orion adıyla da bilinen takımyıldız.</p>

  <p class="block_11">**Çevirenin Notu: Yedikızkardeş veya (yedi kandilli) Süreyya adıyla da bilinen takımyıldız. ***</p>

  <p class="block_3"> </p>

  <p class="block_11">Rigel, İkizlerevi* ve Avcı da onunla konuştu. Yıldızlar sessizlik içinde konuşmaya başladıklarında, karanlık ve korunaklı çatı tepelerindeki bir ordu sessiz veremli mahkûm için, bundan daha iyi bir kilise ve daha iyi bir kilise korosu yoktu.</p>

  <p class="block_11">O gece, o veremli ordusu, kuzeyden ve yaşayan her şeye hasar vermek istiyormuşçasına sert bir hiddetle esen rüzgârın taşıdığı keskin soğukta, çatı tepelerinde yattılar. Oradaydılar; pırlanta gerdanlıklar gibi parlayarak uzanan köprüler boyunca yayılmış bina ormanının tepelerinde, gözlerden uzaktılar. Her biri orada ve - bir gün herkesin olacağı gibi - hepsi de yalnızdılar; yıldızlarla konuştular, onların soğuk ve uzak ışıklarından günübirlik bir aşk üretmeye çalıştılar. Her yer buzdu. Nehir, derinliklerine kadar donmuştu; yollar ve ağaçların üstü takır takır bir kar tabakasıyla kaplıydı. Yerdeki karın en üst kabuğu, bir atın adımına bile dayanacak kadar kabuklanmıştı. Ama gene de çatılarda uyuyanlar, küçük birer fırına benzeyen yorganlarının altında yanarak uzandılar; Beverly yıldız âşıklarından yeterince sevgi devşirince, usulca ve mutlulukla bir yanına döndü, kürk ve kuştüylerinin içine gömülüp uykuya daldı.</p>

  <p class="block_11">______________________</p>

  <p class="block_11">* Çevirenin Notu; Avcı takımyıldızındaki kırmızı dev yıldız.***</p>

  <p class="block_3"> </p>
</body>
</html>
