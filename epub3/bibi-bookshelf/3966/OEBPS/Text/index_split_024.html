<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_8" id="calibre_pb_23"> </p>

  <p class="block_3"> </p>

  <p class="block_3"> </p>

  <h2 class="block_10">MAKİNE ÇAĞI</h2>

  <p class="block_11">Yazın yaklaştığını haber veren baştan çıkarıcı havaları takip eden on günlük sulu kar fırtınaları nedeniyle, New York’ta bahar genellikle zorlu ve pis geçer. Sokakta yaşayanları, sık sık inen sağanaklar ve isyankâr rüzgârlar nedeniyle, en çok bu havalar zorlar. Yanlış yerde olduğu takdirde, bir insanın bir saatten daha kısa bir süre içinde ölebileceği zorlu ve mücadeleli kış günlerinden sonra, bitkilerin yeşillenmeye başladığı Nisan ayında gerçekleşebilecek yavaş bir ölüm, bir savaşın son gününde ölme ihtimalinin olması gibi bir şeydir. Sokaktaki adamlar da aynen okula gidenler gibi Haziran ayında mezun olurlar ve ondan sonraki yaz ayları onlara çok iyi bakar.</p>

  <p class="block_11">Peter Lake de Hazirana kadar içinde bulunduğu ikilem üzerinde düşünmeye fırsat bulamadı. Hastaneden taburcu olduktan sonra, bütün kış boyunca hayatta kalma mücadelesi vermek zorunda kaldı. Birkaç ay, metro tünelleri içinde yaşadı, sıcak su borularının yakınlarında uyudu, tek sözcük bile konuşmadığı kişilerin yanında barınak aradı. Bunların çoğu deliydi ve hepsi de bir trenin gelip onları ikiye böleceğinden, köpek büyüklüğündeki farelerin saldıracağından veya kıskançlığı kolayca alevlenen bir deliyle başlarının derde gireceğinden korkuyorlardı. Yiyecek bulmak zor değildi ama keyifli bir iş de değildi; restoranların çöp tenekelerinin içinden kedi ve köpekleri beslemeye yetip artacak miktarda yiyecek çıkıyordu. Bazen, ısının sıfırın altına düşmesi nedeniyle bulaşık yıkayarak veya çorba dağıtan dinî örgütlerin önünde aniden gelen bir dindarlık kisvesine bürünerek yiyecek bir şeyler elde edemediği günlerde Peter Lake, bu yönteme başvurmak zorunda kalıyordu. Ama kısa süre içinde, ortalıktan kaybolması karşılığında, bazı mutfak çalışanlarının ve fırınlardaki kamyon yükleyicilerinin ona bir havuç veya bir sandviç vermeye hazır olduklarının farkına vardı.</p>

  <p class="block_11">Güvercin yemek sağlıklı değildi ama bunları çöp bidonlarında ateş yakıp pişirmek mümkündü; ayrıca orada burada, bir duş almasını teklif eden, bir hindi yemeği bahşeden veya geceyi geçireceği bir yatak veren yardım dernekleri de oluyordu.</p>

  <p class="block_11">Bir iş bulmak mümkün olabilirdi ama hiç vakti yoktu. Hiçbir şey yapmamakla çok meşguldü ve kendini bir an için rahat hissetse, saplantısı hemen devreye giriyor ve onu mahkûm ediyordu. İş yapma fikriyle zaten hiç başı hoş olmamıştı ve kim olduğu hakkında bir fikri olana veya ne olduğunu bilmesi gerekmeyen bir tutkuya kapılana kadar herhangi bir işe girmemeye karar vermişti.</p>

  <p class="block_11">Mayıs sonu Haziran başı geldiğinde kendini çaresiz hissetmekten kurtulunca, neler hatırlayacağını görmek ve değişiklikleri not etmek için şehirde dolaşmaya başladı. Şehir neredeyse tamamen camdan ve çelikten oluşuyordu. Binalar ona binadan çok, tabut gibi geliyordu. Pencereler açılmıyordu. Bazı binaların pencereleri bile yoktu. Ve bunların zarafetten uzak, aşırıya kaçan yükseklikleri, sokakların, karanlık bir labirentin içindeki iplikler hâline gelmesine neden oluyordu. Bunlar, sadece geceleri ve uzaktan bakılmak kaydıyla günahlarını bağışlatabiliyorlardı. Sırları, erişilmezlikleri ve kibirleri ancak o koşullar altında ortadan kalkıyordu. Şehri ışığa boğuyorlar ve vitraylarla bezeli, içi dışına çıkmış katedraller gibi parlıyorlardı. Şehrin mimarisinin büyüklüğünden ve gücünden büyük bir sıkıntı duyan Peter Lake, kendine arada bir gittiği ve dilediğinde gidebileceği bir takım kutsal yerler (bunlardan sadece bir tanesi bir kiliseydi) bulmuştu. Bunların gerçeğin kalıntıları olduğunu düşünüyordu ve kararlılık ve sürat söz konusu olduğunda, yıldırımın tekrar tekrar yüksek çelik kulelere düşmesi gibi o da belirli çatılara ve dar sokaklara geri dönüyordu. Bu yerlerden bir tanesi, deniz gibi uçsuz bucaksız, masmavi bir vitray tarlasına sahip olan Maritime Katedraliydi. Oraya gittiğinde, dalga ve su yanılsaması yaratan ışıkları görebiliyor, gemilerde ve teknelerde yapılan yolculukları konu alan tablolardaki insanların, gözlerindeki ve yüzlerindeki ışığı inceleyebiliyordu. Bu spektrumun gücü, günahlarını bağışlatan ve beli bükük kişilerin, inatçıların, mücadele edenlerin, yenilmeyenlerin ve büyük bir şey görenlerin görüntülerinin içine işlendiği vakit, tehlikeli bir şekilde artıyordu. Bu hassas ışıklardan ve resimlerden çıkan ışın huzmeleri bir araya gelerek katedralin geniş tabanının üzerine yayıldığında, cam dolaplar içindeki bir dizi minyatür geminin altında bir deniz betimlemesi oluşturuyordu. Bu gemi modelleri Peter Lake’i sıklıkla katedrale çekiyordu ama bunun nedeni hakkında hiçbir fikri yoktu. Bunlar ona sonsuz bir şekilde etkileyici ve anlamlı geliyordu. Sanki gerçek hayatları konsantre hâle getirilerek bu camların içine hapsedilen bu gemiler, titreşip duruyorlar ve özgür bırakılmayı bekliyorlardı. Maritime Katedralindeki ustaca inşa edilmiş pencereler ve bu küçük gemiler hareketsiz durmalarına rağmen, nedense Peter Lake’e hep hareket ediyorlarmış gibi geliyordu. Gemiler camların bir ucundan bir ucuna yolculuk ederlerken, balinalar havaya yükseliyor, denizcilerin yürekleri çarpıyor ve püsküren sulardan alınları sırılsıklam oluyordu.</p>

  <p class="block_11">Peter Lake’in gittiği ikinci yer, çocuğun kollarına atıldığı, Petipas’ın dışındaki o dar sokaktı. O günden sonra buraya, aynı insan grubuyla tekrar karşılaşma ümidiyle sık sık gelmişti. Ama avlu ya boştu veya başka gruplarla doluydu: bunlar genellikle gürültücü insanlardı, çok içiyorlardı ve onu fark etmiyorlardı. Dövme demirden yapılmış parmaklık onun için öpülmesi veya dokunulması gereken kutsal bir şey olmuştu. Onu eliyle tutarsa kendini iyi hissediyordu; avlunun boş olduğu bir sırada buraya ilk geldiğinde, gözlerini kapadı ve bütün bu gördüklerinin bir rüya olduğunu, uyandığında kendisini dışarıdan içeriye bakarken değil, bir yaz gecesi hafiften sarhoş olmuş, yorgun bir şekilde onların arasında bir yemek davetinde, zamanın kehribarlığı içinde bir yerlerde sıkışıp kalmış olarak bulmayı ümit etti. Kendini, örneğin bir giysi mağazasının sahibi, bir demiryolu sevk memuru, bir hukukçu veya bir sigortacı olarak, bir asır önceki Petipas’ta, karısı ve ailesiyle birlikte bulması ne kadar güzel olurdu. Tekrar o günlere, içinde dostane ateşler yakılan koyu renkli tahtadan yapılmış bahçeli bir eve, feribotların hüzünlü çığlıklarına ve geleceğin, insanı boğan cam ve çelikten yapılmış, çatı katlı gökdelenler yerine, sessiz, sonsuz ve yeşil olacağı hissine geri dönebilseydi. Bu rüyasını hep aklında tutacak ve kendisini düşüncelere salan kötü alışkanlıklarını düzeltecekti.</p>

  <p class="block_11">Zaman içinde kaybolmanın ne olduğunu hatırlayan bir kişi olarak, iyi işler yapacak ve tekrar geri döndüğü için minnettar olacaktı. Demir parmaklığı tuttuğu ve gözlerini yumduğu vakit, tekrar öte tarafa geçeceğini ummuştu. Ama tabii ki öyle bir şey olmadı.</p>

  <p class="block_11">Peter Lake’in gittiği yerler arasında, gölgeler arasında kaybolmuş ve boyaları soyulmuş bir kapı aralığı, (her gün yüz binlerce kişinin geçtiği ve muhtemelen tek bir tanesinin bile başını çevirip bakmadığı veya herhangi bir yazı veya ismi okumaya tenezzül etmediği) korkunç binaların arasında sıkışmış bir mezarlık, gizli bahçeler, ev önleri, tuhaf bir şekilde yamulmuş sokaklarda rastlanan anlamlı manzaralar ve gözle görülmeyen bir varlığın barındığı belli olan yerler gibi Alplerdeki yol kenarı sunaklarına benzer küçük mabetler ve unutulmuş yerler de vardı. Bu gibi yerlerin en sonuncusu ve belki de en iyisi hâlen Five Points’te ayakta duran ve 1901’den önceki imar kanununa göre inşa edilmiş apartmanlardan biriydi. Burası orta sınıftan hiçbir aklı başında, eğitimli ve zeki bir kişinin içine girmediği ve tarif edemeyeceği türden bir yerdi. Çünkü orta sınıftan hiçbir aklı başında, eğitimli ve zeki kişi böyle bir yere girdikten sonra canlı çıkamazdı. Burada yaşayan kişiler, tünellerde yaşayan farelerin hayatını kıskanırlardı. Buralarda ışık, ısıtma veya su yoktu ve koridorlarında her zaman elinde bıçak tutan, öfkeli bir adam bulunurdu.</p>

  <p class="block_11">Peter Lake bir gün bu binanın içine girdi, merdivenleri çıktı ve çatıya çıkan çürük çarık kapıyı açtı. Sonra buraya, nedenini bilmeden, belki bir düzine kez daha geldi. Merdiven sahanlığının çatısını oluşturan rampayı çıktı ve bacaları kontrol etti. Bir zamanlar gaz bacası olan yuvarlak borular on yıldır, belki de daha fazla zamandır kullanılmamıştı. O zaman, bacaya, gerçek bacaya ne olmuştu? O baca çeyrek asırdan beri mühürlenmiş duruyordu ve tuğlaların arasındaki harç, rüzgârda uçuşan kumlar kadar dayanıksızdı. Terk edilmiş kuyuya baktığında hiçbir şey görmemiş ama yükselen taze çam kokusuyla âdeta kendinden geçmişti. Karanlığın sahte ışınlarına tutunup tırmanan bu güzel kokulu hava, çoktan unutulmuş pek çok kışların ruhunu ve onlarla ilgili hikâyeleri de birlikte getiriyordu. İçinde serin ve alışılmadık bir hava olan bu çukur aslında anıların birikmiş olduğu bir mahzendi. O ana ait alevlerin, bir başka vakitte yeniden canlanacak olan mavi ve hayaletimsi yankılarının olduğunu bilmek Peter Lake’i rahatlattı. Ve onu öylesine bir başarıyla gerilere götürdü ki kendini kaybetmemek ve çatıdan aşağıya düşmemek için her yanı dökülmekte olan bacaya tutunmak zorunda kaldı. O vakitler buralarda çok daha az sayıda bina ama pek çok orman ve tarla vardı. Morningside Heights bir çiftlik idi ve Central Park da aslında şehrin dışının bir parçası olmakla birlikte Manhattan’ın içine, çalışma masasının içine sokulan bir çekmece gibi girmişti. Binaların, yakınlardaki ve sınır bölgelerindeki açık alanları hatırlatan, yüksek tavanlı ve yankı yapan salonları vardı. Bunlar geniş alanlı tahta ve taş yapılar oldukları için, el değmemiş doğanın portreleri ve taklitleri gibiydiler. O vakitler yaşamış olmak güzeldi. Kapınız açık uyuyabilirdiniz. (Peter Lake’in o anda bir hırsız olduğunu bilmesi mümkün değildi, buna rağmen safça dürüst olduğunu bilmesi de mümkün değildi.) Çam odununun kokusunu kışın her zaman duyabilirdiniz ve kar her zaman bembeyaz kalırdı.</p>

  <p class="block_11">Aslında o günler de kolay değildi ve bunu, bacaya sarılmasının bir nedeninin de çatıyı görmek olduğunu ve bunun kendisine nasıl açıklanamaz bir acı verdiğini fark edince anladı. Belki de, bu 1901 öncesi apartmanların tarihçesiyle ilgili bir şeyler okumuş olsaydı, Çatılarda barınan ve oralarda şehrin üzerinde ve şehirden ayrı bir Şehir oluşturan bir alay veremliyle ilgili bir takım basit bilgilere de rastlayabilirdi. O zaman belki de kendisiyle ilgili bir şeyler de hatırlamaya başlardı. Belki de bu bile olmazdı, çünkü gidecek çok uzun bir yolu vardı hâlâ. Şu anki varlığının olumlu tarafları da yok değildi ve kıskandığı o kişilerin pek azının bile bilmesine olanak olmayan kıvanç ve keşif anları yaşamıştı. Ümitsizlik bir şeyin alt yarısıdır ve düşmek için önce tırmanması gerekir. New York sokakları ve saygın akıl hastanelerinin bazı koğuşları, tamamen gözden çıkarılmış olmalarına rağmen, hayatları boyunca, Büyük İskender’in bile kendini bir evrak memuru gibi görmesine neden olabilecek ölçüde zaferler yaşamış olan insanlarla doluydu. Peter Lake her zaman, sokaklarda bile dans etmesine neden olan heyecanı ve hevesleri yüzünden, bir maytap gibi çabuk ateş alırdı. Bunu kimse fark etmiyordu.</p>

  <p class="block_11">Kimsenin umurunda bile değildi bu. Tüm evsizler sokaklarda dans ediyorlar, şarkı söylüyorlar ve gerçeği bulduklarını bağırarak ilan ediyorlardı hep zaten. Ve kimse bu delilerin birbirini tutmayan sonelerinden başka bir şey söylemezdi. “Chester Mackintosh! Chester Mackintosh! Chester Mackintosh çiçeklerle Hilda’nın aya yaptığını yaptı! Hadi gelin an kovanının içine girelim ve yerde sürünerek kedinin boynuna tırmanan serserinin yaptığını yapalım birlikte. Kim?” diye nutuk çekerdi bu adamlardan bir tanesi - hem de bir posta kutusuna. Afişlerdeki yazılar ve aykırı ilanlar dillere destandı ve afişler her zaman “Sen,” diye hitap ederdi. Sokakların insanları, özellikle de otopark sayaçları konu olduğunda amirane ve tehditkâr oluyorlar ve onlara en düşük seviyedeki çırak muamelesini layık görüyorlardı. Buna rağmen, bazen de bu delice fıştıklamaları sonucunda altın madenine rastlarlardı. İşte Peter Lake’in başına da böyle bir şey geldi.</p>

  <p class="block_11">Petipas’taki hayalet görevini görmesinden az sonra, muhteşem bir akşam vakti, bir Roma mumu gibi hızlı ve parlak, pılı pırtı ve paçavra dünyasının hâkimi edasıyla, mutluluk ve iyi niyetle dolu ve hatta bir opera sanatçısı havasıyla yürüyordu. Okul çocuklarının, The Sun’ın angaryasını yaparken pırıl pırıl titreşimlerle parlayan eski makinelerini görmek için üstüne çıktıkları bir parapet olarak kullandıkları seraya benzer panoların önüne geldi. Parmaklıklara dayanarak içeriye baktı. Kendi kendine çalışan makinenin uğultusundan dışarılara kadar taşan çılgınlık, bir itici roketin çıkardığı sesten farklı değildi. Ama bu daha da büyük bir şeydi, çünkü onun içindeki sebepsiz coşkuyu gerçek bir şey hâline getirmişti. O anda, bu iyimserliğinin geçici bir şey olduğunu anladı ve bu şimdi, tamamen bir şans eseri olarak, doğrulanmış bulunuyordu. Orada, tam karşısında, bebekler gibi tüküren ve öksüren, yüzlerce çaydanlık gibi fıkır fıkır kaynayan, kendini adamış bir yoğunlaşmayla durup sonra yine çalışmaya geçen makineler duruyordu. Orada, nihayet bildiği ve emin olduğu bir şey vardı.</p>

  <p class="block_11">İki bezgin ve gergin makine ustası aşağıdaki galeride dolaşıyorlar ve taze yağlanmış çelik bir çubuğu birlikte taşıyorlardı. Hüsran dolu homurtuları ve ettikleri küfürler makinelerin gürültüsüne rağmen dışarıdan bile duyulabiliyordu. Kablo sarıcı diğer iki makine arasındaki üç çeyreklik tesisatın yakınına geldiler. Kablolar çözülürken ve bir dizi Newton türü hız regülatörünü çevirirken, tıslama ve ıslık sesleri çıkarıyordu. Elleri yağla kaplı olmasına rağmen başlarını kaşıdılar. “Bu kötü bir işaret,” diye düşündü Peter Lake. Bu çift-homurtulunun nasıl iş gördüğünü muhtemelen bilmiyorlardı bunlar. Ne işe yaradığını bile bilmiyor olabilirlerdi.</p>

  <p class="block_11">Camı hafifçe tıklattı. Ona baktılar, sonra yeniden işlerine döndüler.</p>

  <p class="block_11">Camı tekrar tıklattı. “Ne istiyorsun?” diye sordular.</p>

  <p class="block_11">“Bu çift-homurtulu makinenin inceliklerini anlatmak istiyorum,” diye bağırdı. Ne söylediğini anlamamışlardı.</p>

  <p class="block_11">“Git buradan,” dediler. Ama o gitmedi ve cama vurmaya devam etti. Sonunda adamların bir tanesi yaklaşıp vasistaslardan birini açtı. “Ne istiyorsun?” diye Peter Lake’e tekrar sordu.</p>

  <p class="block_11">Peter Lake, hâkimin önündeki bir adam gibi kelimelerini dikkatle seçerek, şöyle dedi: “Sizlerin şu çift-homurtulu makineyle Çalıştığınızı gördüm. Biraz şaşkın gibi duruyordunuz. Yardım etmekten mutluluk duyarım.”</p>

  <p class="block_11">Makine ustası, Peter Lake’in de kendisi gibi İrlandalı olmasından kaynaklanan bir şüphecilikle ona baktı. “Çift-homurtulu mu?” diye tekrarladı. “Onun adının çift-homurtulu olduğunu kim söyledi?”</p>

  <p class="block_11">“Ne işe yaradığını bile bilmiyoruz onun. İşletmeye çalışıyorduk, ne işe yaradığına sonradan bakacaktık.”</p>

  <p class="block_11">“Bunun adı çift-homurtuludur,” dedi Peter Lake. “Ve güç aktarıma organına önemli katkıda bulunan bir tamamlayıcıdır. Eğer bunu hiç çalıştırmadıysanız, muhtemelen her hafta güç-aktarma arızasıyla karşılaşıyorsunuzdur.”</p>

  <p class="block_11">“Doğru,” dedi makine ustası. “Ama nasıl oluyor da sen bunu biliyorsun?”</p>

  <p class="block_11">Peter Lake gülümsedi. “Bir çift-homurtuluyu veya burada başka neyiniz varsa, gözlerim kapalı olarak alıp parçalara ayırabilir ve sonra da bu parçaları tekrar bir araya getirebilirim.”</p>

  <p class="block_11">“Bunu görmek isterdim işte!” diye bağırdı makine ustası. Kendisi, benzerlerinden fazla yaşayan bu makineler üzerinde yıllardır çalışıyordu ve bunların mekanizmalarında saklı olan bilmeceleri çözmek, onda bir saplantı hâline gelmişti. Hayatının yarısı orada geçmiş ve kendi babası tarafından eğitilmişti; buna rağmen baktığı makinelerin çoğunu anlamakta zorlanıyor ve onları parçalara ayırıp sökmeyi, hele tekrar bir araya getirmeyi hiç beceremiyordu.</p>

  <p class="block_11">“Size göstermekten mutluluk duyarım,” dedi Peter Lake kabul edeceklerinden emin bir şekilde.</p>

  <p class="block_11">Makine ustası arkadaşına gitti ve onunla konuştu. Bir yandan da ortadan kaybolup kaybolmadığını kontrol etmek istercesine sık sık onun tarafına bakıyordu. Sonra ikisi bir portatif merdiven getirdiler ve vasistasa dayadılar. “Bu taraftan gel,” dedi diğer makine ustası.</p>

  <p class="block_11">Peter Lake cennete doğru bir iniş yaptı. O mekânda yürümeye başladığı anda kendini Bismillah çeken Müslüman gibi hissetti. Her şey parlıyor, ışıl ışıl yanıyor, canlı ve tanıdık geliyordu. Makineler onu, bir belediye başkanıyla karşılaşmayı bekleyen anaokulu öğrencileri gibi gerçek bir sevgi ve sevinçle selamladılar. Onlar oflayıp puflarken ve o köşeli, çılgın danslarını yaparak dönerken, Peter Lake bir makine ustası olduğunun bilincine vardı. Bir dönümlük alana yayılan makine bölümünde, yılların birikimi olan bilgiler, içindeki karanlıklardan çıkıp resmigeçit yapan askeri birlikler gibi hazır ol duruma geçerek karşısına dizildi. Bu farkındalık, yıldırımlar ve şimşekler çakarak yerli yerine oturdu. Sonunda, zafere ulaşmıştı.</p>

  <p class="block_11">Birlikte çift-homurtulunun yanına geldiler. İki makine ustası, uzun süreden beri çalışmaz durumda bekleyen makineye yaslanarak, İrlandalılara özgü fokur fokur kaynayan, yanan bir ocak gibi sıcak ve dumanları tüten güçlü bir şüphecilikle Peter Lake’i izledi.</p>

  <p class="block_11">“Şimdi. Siz, efendim,” dedi bir tanesi haince, “bize bu şeyi - neydi adı - çift-homurtuluyu nasıl hayata geçireceğimizi gösterir misiniz, yoksa sizi yeniden Bowery’ye geri mi gönderelim?”</p>

  <p class="block_11">Peter Lake tıraşlı olmadığını biliyordu, üstelik güneşte çok kötü yanmıştı, kirliydi ve safir renkli gözleri vardı. “Çift-homurtulu nedir?” diye sordu. “Siz beyefendilerin çöpçü balosu için bir bilet almak isteyeceğini düşünmüştüm.”</p>

  <p class="block_11">Makine ustalarının zihni karışmıştı ama Peter Lake çılgınca bakışlarını makinenin üzerine odakladı ve çalışmaya başladı.</p>

  <p class="block_11">“Şimdi şuraya bakın,” dedi geniş bir paneli yerinden söktükten sonra. “Şuradaki kollu pergelin dişli çark mandalına çarpıp duran şu sallanan oluklu çubuğu görüyor musunuz? O, dostlarım, helezon dişliye uygulanması gereken şuradaki ikinci azdırmanın üzerindeki vuruş yükünü bozuyor. Sorun da bu zaten. O minik helezon dişli olmadan, friksiyon güdüsünün üzerindeki antiparalel bağlantı kesilmez ve bu solucan tekerlekli pantograf devreye girmez. Buraya kadar anlaşıldı mı?” İkisi birden evet der gibi başlarını salladılar.</p>

  <p class="block_11">“Sadece o değil, bir de sıkışmış bir friksiyon freniniz var. Gördünüz mü? En iyi kalite ispermeçet yağıyla yağlanması gerek bunun. Ayrıca, perifleks kuplaj üstündeki iki tırnak da ters duruyor. İkinizden biri bana elli-beş derece kanat açısı olan dişli-destekli bir iri cıvata somunu verirse, bu sallanan oluklu çubuğu olması gereken yere koyarım. Bu arada, tırnakları yeniden düzenleriz ve friksiyon frenini sıkışıklıktan kurtarırız. Eh? Ne bekliyorsunuz?”</p>

  <p class="block_11">Yarım saate bile kalmadı; çift-homurtulu çılgın gibi homurdanmaya başladı ve güç aktarma organı bir baykuşun saldırısı kadar sessiz ve pürüzsüz bir şekilde çalışmaya başladı. Hâlbuki biraz önce bu makinenin kayışları, sürat koşusu yapan şişko bir adamın etleri gibi kanat çırpıyor ve kavuşmaya çabaladığı dökme-demir volanlara karşı baskı yaratan deri kanatlar oluşturuyordu.</p>

  <p class="block_11">Peter Lake “Bu kayışlar şimdi altı aydan bir yıla kadar iş görür,” dedi, onu hayretler içinde izleyen ev sahiplerine. “Ve güç aktarma organındaki gevşeklik, çift-homurtulu sayesinde daha ılımlı bir hâle geldiği için beygir gücü kaybı da daha az olacaktır. Yakıttan tasarruf edeceksiniz. Bu bir trompet gibidir.”</p>

  <p class="block_11">Trompetle ilgili bölümü anlamamalarına rağmen, bunu umursamadılar.</p>

  <p class="block_11">Tüm hayatları boyunca zihinlerini karıştıran pek çok atıl makineyi göstermek için Peter Lake’i etrafta dolaştırma hevesindeydiler.</p>

  <p class="block_11">İşlemekte olan bir buhar makinesinin üstünde oturmakta olan çan şekilli kubbeyi göstererek “Bu neyin nesidir?” diye sordular.</p>

  <p class="block_11">“Biz bunun ne olduğunu çocukluğumuzdan beri merak ederiz. Arada bir çıngıraklı yılan gibi çılgınca sesler çıkarır ama sadece arada bir. Onu açmaya çalıştık ama ne yaparsak yapalım, yerinden bile kıpırdamıyor. Bunun ne olduğunu bilemezsiniz herhâlde, öyle değil mi?”</p>

  <p class="block_11">“Bilmez olur muyum?” dile yanıtladı Peter Lake, alınarak. “Siz normal bir sokak köpeğini Canarsie’ye alıp götürün, o bile bunun ne olduğunu size söyler. Aslında, bu o kadar basit bir şey ki ne olduğunu Filipince anlatsam da olur diyorum”</p>

  <p class="block_11">“Aman aman, sakın ha!” diye yalvardılar. “Bunca yıl nasıl bir işkence içinde yaşadık bilemezsiniz. Bazen gece yarısı, annesini çağıran bir bebek gibi şakırdamaya başlıyor ve biz de onun ne istediğini bilemiyoruz.”</p>

  <p class="block_11">“Evet,” diye onayladı diğer makine ustası. “Ve biz onu parçalara ayırmayı da denedik ama yerinden kımıldatamadık. Bir çentik bile atılmıyor buna. Bakın, size çok açık ve dürüst bir şekilde söyleyeyim. Eğer bunun ne kahrolasıca bir şey olduğunu bana söylemezseniz, kafama bir saat tokmağıyla vurup intihar edeceğim.”</p>

  <p class="block_11">“Ben de,” dedi arkadaşı.</p>

  <p class="block_11">İkisi de beklenti içinde donmuş gibi duruyorlardı.</p>

  <p class="block_11">“Bu,” dedi Peter Lake, adamların istismar ettiği çan-şekilli metal parçasını okşayarak, “bir mükemmellik çıngırağı.”</p>

  <p class="block_11">Ağızları açık kalmıştı. Bu mükemmellik çıngırağı da neyin nesiydi?</p>

  <p class="block_11">“Şu motora bir bakın,” dedi Peter Lake, mükemmellik gevezesinin altındaki kocaman zarif makineyi heyecanla göstererek.</p>

  <p class="block_11">“Muhteşem, değil mi? Âdeta Haziranda bir gün Coney Adasına gidip gelen genç bir kız gibi. Buna alımlı motor da denir. Yüzde yüzlük bir yeterliliğe ulaştığında, iyice ısınmış olan buhar içe doğru döner ve öyle uçucu bir hâle gelir ki oldukça ağır olan iki parçayı birbirinden ayırır ve gizli bir bacadan yükselerek şuradaki odacığa girer. Buradaki bin sekiz yüz seksen üç yılına ait bir gümüş doların etrafında dolandığında işte bu neredeyse müziğe benzer ses çıkar. Ne var ki bu paranın neden bin sekiz yüz seksen üç yılına ait olması gerektiğini bilmemek bana utanç veriyor ama hatırladığım kadarıyla bu bir gelenekmiş.”</p>

  <p class="block_11">İki makine ustası dillerini yutmuşlardı. Peter Lake onların kendisine inanmadıkları için böyle durduklarını sanmıştı.</p>

  <p class="block_11">“İsterseniz bunu size ispat edebilirim,” dedi onları yerde mıhlanmış gibi duran bir dizi kulpun bulunduğu köşeye doğru sürükleyerek.</p>

  <p class="block_11">“Biz bunların da ne olduğunu bilmiyoruz,” diye itiraf ettiler.</p>

  <p class="block_11">“Bunlar mı? Bunlar bu sesin çıkmasını sağlayan çentiklerdir. Bakın,” dedi kulpları çevirerek. “Konik şekilli uçları bu açıda ayarlarsınız. Oh, evet anladım. Seksen üç derecede durması gerekiyor. Demek ki o nedenle bin sekiz yüz seksen üç yılının parasını kullanıyorlarmış. Bu, bir bellek aleti; mükemmellik çıngıraklarını çalıştıran da bu.”</p>

  <p class="block_11">“Çıngıraklarını mı?”</p>

  <p class="block_11">“Tabii ya, göründüğü kadarıyla buralarda bir yerlerde en az iki düzine kadar olmalı bunlardan. Bu tür makineler hep böyledir. Aradığınız parçayı bulmak için odanın içinde iyi bir araştırma yapmanız gerekir. Bunun tasarımını yaptıkları vakit, gücün girmesi ve çıkmasından daha fazlasını düşünmüş olmalılar. Bu tam da devasa bir bulmaca, bir tür denklem... Tüm parçalar, bir orkestrada çalınan müzik aletleri gibi birbirleriyle ilintili. İyi bir orkestra şefi olmak için tüm bu aletleri tanımanız gerekir. Müziği bilmeniz gerekir” Onları tekrar mükemmellik çıngırağının yanına götürdü ve alımlı motorun tepesinden tuttuğu gibi kaldırdı. Gümüş bir dolar yere düştü ve şıngırtı gibi bir ses çıkararak odanın diğer ucuna doğru yuvarlandı. Makine ustalarından biri koştu ve ayağıyla paranın üstüne bastı. Sonra onu yerden aldı, inceledi ve arkadaşına fal taşı gibi açılmış gözleriyle baktı. “Bin sekiz yüz seksen üç,” dedi.</p>

  <p class="block_11">*</p>

  <p class="block_11">Normal olarak, eğer The Sun yeni bir başmakinist tutmuş olsaydı, bu kişi Harry Penn ile ya Petipas’ta veya evde bir akşam yemeği yerdi. Ama o Haziran ayında, kaynaklarının çoğunu Hudson Nehri’ne demir atan ve bir daha oradan ayrılmayan o büyük geminin, hem basının hem de genel olarak halkın akıl sır ermez bir olay olarak tanımladığı olayın aydınlatılmasına ayıran The Sun bir kargaşa içindeydi. Buna rağmen, tüm çabalarına karşın The Sun çalışanları hiçbir bulguya erişememişlerdi. Personelin büyük bir bölümü bu hikâyeye odaklanmıştı. Günde yirmi dört saat rıhtımda bekliyorlar, (gecenin bir yarısında rıhtıma gidip gemiyi ziyaret eden ve güverteye çıkıp orada bir dans gösterisi yapan) belediye başkanına saldırıyor, havadan fotoğraflar çekiyor, enfraruj fotoğraflar çekiyor ve dünyanın olmadık yerlerinden şans eseri bilgi edinmeye çalışarak bu çıkmazdan kurtulmak için çabalıyorlardı. Bu kadar az bilgiye ulaşmak onları hüsrana uğratmıştı; yeni gelenlere hoş geldin partisi vermek gibi geleneksel hâle gelmiş olan günlük işleri bile ihmal ediyorlardı.</p>

  <p class="block_11">Aşırı çalışmaktan bitap düşmüş olan Praeger de Pinto’nun hızlı bir şekilde mülakat yaptığı Peter Lake, mülakata kadar kendisini iyi bir makine ustasının görünmesi gerektiği şekle sokmuştu.</p>

  <p class="block_11">Aslında bu görünümü, tam olarak hatırlayamadığı istiridye evlerinde, atölyelerde ve hırsızlıkta vaktini geçirdiği günlerdeki hâline çok yakındı. Bıyıklarını yeniden pala bıyık hâline getirdi, saçlarını kestirdi, bir düzine banyo ve duş aldı. Sonra kendine yeni bir keten takım aldı. Bu takımın kesimi oldukça eski modaydı belki ama hem onun hoşuna gitmişti hem de The Sun’ın havasına uygundu; çünkü sadece Harry Penn değil, gazetedeki pek çok diğer eksantrik ihtiyar, on dokuzuncu yüzyıldan kalma stillerde giyiniyorlardı.</p>

  <p class="block_11">Peter Lake bir evsiz olarak dolaştığında, yüzündeki yara izleri is ve yağ ile kaplanmıştı. İnce olanlar artık yok olmaya yüz tutmuştu ama derin izler şimdi ortaya çıkmıştı. Praeger, eğer Peter Lake’in gözlerine dikkatle bakmış olsaydı, onun ruhunun başka bir yerin ve zamanın fırtınalarında tabii kalmış olduğunu görebilirdi. Ama bakmadı, o nedenle Peter Lake’in yüzü ona elinden geleni yapmaya hazır olan bir işçininkinden farksız göründü. Bir entelektüel, sanatçı, hukukçu veya banker gibi durmuyordu; tersine, ray döşeyen, ateş söndüren, kaynak yapan ve makinelerle uğraşan biri gibiydi.</p>

  <p class="block_11">Güçlü kolları, kalın elleri, düz bir burnu ve kaim bir sesi vardı. Praeger de Pinto onu görür görmez sevmişti. Onun karmaşıklığından habersizdi ve onun Petipas’ta görünen o hayalet adam olduğunu hiç anlamadı (aslına bakılacak olursa, Peter Lake de Praeger’ı hatırlamamıştı) ve onu çabucak unuttu ama mutluydu çünkü makine ustaları bu uzman kişi işe el koyduktan sonra eskisi gibi arızalar ve gecikmeler olmayacağı konusunda söz vermişlerdi. Peter Lake, sadece bir çırak kadar hisse almıştı ama onların isteğiyle bölümün başı olmuştu; çünkü bir önceki bölüm başkanı Trumbull, emekli olmaktansa Peter Lake’in altında çalışmayı kabul etmişti.</p>

  <p class="block_11">Peter Lake, çoğunlukla makinelerin yanındaydı; çünkü kendini orada mutlu hissediyordu. Boş vakitlerini bomboş çatılara ve tahtadan yapılmış su depolarına bakan kiralık küçük bir odada geçiriyordu. Çok geçmeden o da New York’taki pek çok insana benzedi; yani rahat, unutulmuş ve yalnız. O yazın başında, mükemmel Haziran havası kendini belli etmişti ama pek çok kez, batıdan gelen güçlü fırtınalarla örselenmişti.</p>

  <p class="block_11">Dağ mı şimşek yuvası mı olduklarını bilmeyen gri bulutlar aniden beliriyor ve bir yağmur, rüzgâr ve dolu minderi hâlinde şehrin üzerine çöküyorlardı. Erik renkli bulutların içine kıvrılan ve orada düğümlenen yıldırımlar, Manhattan’ın yüksek, külahlı kulelerini hedef almayı, onlara isabetle çarpmayı ve gök gürültüsünün sesinin Washington Heights’taki caddelerden Battery’ye doğru yuvarlanırken giderek yükselmesini pek seviyorlardı. Bu ani ışıklar ve gümbürtüler, yaşayan tüm varlıkları tedirgin ediyor; normal şartlar altında temkinli ve ağırbaşlı olan kalabalıkları boyun eğmeye zorluyor, kalplerini de büyük bir yıldırımın yakınlardaki bir şeyi cezalandıracağı korkusuyla duracak bir hâle getirerek, evlere veya pasajlara girmeye ve fırtınanın geçmesini beklemeye yönlendiriyordu.</p>

  <p class="block_11">Peter Lake her zaman, yaptığı işi bırakıp, fırtınayı seyretmeye koyulurdu. Bazen The Sun’ın makine odasındaki cam levhalara bakıp, yağmur damlalarının bateri çalar gibi çarpmasını, şimşeklerin gökyüzünü çatlatmasını seyrediyor ve bazen de su kulesi vadisindeki tahta depolar sempatiyle sarsılırken, bu topçu ateşini odasından seyrediyordu. Kendisini her zaman rüzgârın ve yağmurun beşinci köşe yazarı gibi hissediyor, zamanın yapısını bozmalarını ve onu özgür bırakacak kadar güçlü olacaklarını umuyordu. Herkesin yıldırım hakkında kendine özgü bir görüşü olduğunu sanıyordu.</p>

  <p class="block_11">East River’ın otuz kat yukarısında, aniden karanlığa gömülen dairelerinin içinde ağır adımlarla dolaşan Martin ve Abby, bu fırtınalardan birini büyük bir korkuyla izliyorlardı. İkisi de böyle bir olayı ilk kez yaşıyorlardı ve bunun ne olduğunu anlayacak yaşlardaydılar. Martin birkaç küçük fırtınayı hatırlıyordu ama on beş kilometre ötedeki bir fırtına ile insanın tepesindeki fırtına arasında dünyalar kadar büyük bir fark vardır. Hardesty ve Virginia işteydiler ve Mrs. Solemnis, tipik olarak derin uykularından birine dalmıştı. Onu uyandırmayı başaramayan iki çocuk sonunda onun fırtına tarafından öldürüldüğüne hükmettiler ve mutfağa giderek pencereden Hell Gate’e doğru bakmaya koyuldular. Martin anne ve babalarının öldüklerini söyleyince, Abby ağlamaya başladı. Mrs. Solemnis de ölmüş olduğuna göre, belki de tüm dünyada bir tek ikisi hayatta kalmıştı. Hell Gate’ten bir şilebin çıktığını görünce biraz sevindiler; sonra şilep de görüntüden kayboldu ve gök gürültüsü öylesine şiddetlendi ki neredeyse pencereler kırılacaktı. Abby ağlamaya başlayınca “Merak etme, Abby, ben seni korurum,” dedi Martin. Sonra aklından yumurta pişirmenin aşamalarını geçirmeye başladı. Ocağı yakmayı ve kahvaltı hazırlamayı ona öğretmişlerdi ve şimdi kendisini ve Abby’yi besleme durumunda olduğuna göre bunları öğrenmiş olmasının büyük bir şans olduğunu düşündü. Fırtına dindiğinde, güneş çıktığında ve Virginia nasıl olduklarını öğrenmek için aradığında ne yapacağı ve Mrs. Solemnis’in bedeniyle ilgili sorunu nasıl halledeceği, zihnini kurcalayıp duruyordu (acaba terastan aşağıya mı atmalıydı yoksa buzdolabına mı koymalıydı?).</p>

  <p class="block_11">Zaman Peter Lake için neyse, onlar için de oydu. Peter Lake de çocuklar da duvar saatlerinin aldattığı insanlar gibi zamanın çevirdiği işlerden emin değillerdi. İnsanlar gerçi hayali bir çizgi ve bir de nokta olduğunu biliyorlardı, çünkü saniyelere gerçekten inanıyorlardı. Abby ve Martin kolaylıkla zaman üstü olmanın tali sonsuzluğu içinde kalabiliyorlar ve Marratta ailesinin Yorkville’e tepeden bakan dairesinde, kartal yuvasındaki iki küçük kuş gibi yaşıyorlardı. Bu çocukların yetenekleri çoğu kez insanı şaşırtan boyutlardaydı.</p>

  <p class="block_11">Örneğin, Hardesty ve Virginia çocuklarının böylesine zengin hayal gücüne sahip olmalarından çok mutluydular. Çocukların “Şişman kadın ve Keltoş”, “Köpek İnsanlar”, “Yalnız Dorian”, “Yılan Kadın, “Çamaşır Adam”, “Yüksek Bitki İnsanları”, Alçak Bitki İnsanları”, “Duman İnsanlar”, Alfonse ve Hoola, “Cırlak Çığlık ve Parmak Ucunda Yürüyenler”, “Çılgın Ellen, “Boksör”, “Romeo”, “Sarımsak Oğlanlar”, vb. gibi hayali arkadaşları vardı. Bu liste daha da uzundu; bu da (o güne kadar hiç televizyon seyretmemiş olan) çocukların hayal güçlerinin, fazlasıyla bölünmüş olduğunu düşünmelerine neden oluyordu. Ta ki bir gece akşam yemeğinde çok tuhaf bir konuşmaya kulak misafiri olana kadar: “Aydan gelen kedi kadın bugün ağlıyordu,” dedi Martin, Abby’ye çok normal bir şey söylüyormuş gibi. “Bonomo adlı kedi ters takla atıyordu. Sanırım kendisini iyi hissetmiyor.”</p>

  <p class="block_11">“Kim?” diye sordu Abby, uzun bir ikindi uykusundan sonra hâlâ mahmurdu ve Morpheus ile Belindanın ülkesinin daha da ötelerine gitmiş gibiydi. Aslında, uykudan uyanan Marratta fertlerinin hepsi biraz tehlikeli olurlardı. “Aydan gelen kedi kadın,” dedi Martin, bunu tekrarlamaktan pek hoşlanmamış gibiydi.</p>

  <p class="block_11">“Kim?”</p>

  <p class="block_11">“Aydan gelen kedi kadın! Aydan gelen kedi kadın!” diye bağırdı Martin, beş yaşının verdiği kibirle. Hardesty’nin çatalı ağzıyla tabak arasında donup kaldı. “Biliyorsun, on dört aşağıya ve yedi yukarıya.”</p>

  <p class="block_11">İşte o zaman Hardesty ile Virginia o görünmez dostların, çocukların odasından görünen bir gökdelende yaşayan gerçek kişiler olduğunu anladılar. Çocuklar bunlara kişisel özelliklerine ve sahip oldukları eşyalara göre birer ad vermişlerdi. Neredeyse bin kadar insan ve hayvanı belirlemişler ve bunlarla günbegün yakından ilgilenmişlerdi.</p>

  <p class="block_11">Virginia çok şaşırmamıştı, çünkü o da çok küçük yaşlardan beri Mrs. Gamely’nin yaygın olarak kullandığı sözcüklerden on veya yirmi bin kadarını öğrenmişti. Böylece Mrs. Gamely’nin söylediklerinden, örneğin Mrs. Gamely, “Heyhat! Le Blonde ve erkekleri buradalar, kasabanın balık avlama bölgesinin çift lisanlılar arasında paylaştırılmasını istiyorlar,” dediğinde neler olup bittiğini anlaması mümkün oluyordu. Virginia, toprağın üzerinde ve gökyüzünün altında büyüdüğü ve onları değişmez dostları olarak gördüğü için, bulutları okumayı ve havanın nasıl olduğunu bir çiftçi gibi önceden tahmin etmeyi öğrenmişti. Yorkville’de de okunabilecek sürüyle işaret vardı ama bunlar Coheeries’in bozulmamış ve saf doğasından çok daha az zarifti. Ama çocuklarının becerileri onunkiler kadar gerçekti. Ve çocukları da onun gibi çok pervasızlardı. Kendisi çocukken, korkunç bir ölümle ne kadar sıklıkla burun buruna geldiğini sırtı ürpererek hatırladı. Bir keresinde kızgın bir çıngıraklı yılana sataşmış, bir başka sefer kendisinden en az on misli büyük olan gezginci bir kara ayıyı beslemiş, onu sanki bir rakunmuş gibi azarlayarak ağzına dutlar koymuştu. Bununla da kalmamış, yarım saat veya daha uzun bir süre boyunca ayıyı, çayırda köpek gezdirir gibi yanında dolaştırmıştı. Mrs. Gamely, bundan böyle artık hiçbir şeyin onu incitemeyeceğini düşünmüştü. Ayrıca, buzhanedeki buz kalıplarının üzerine tırmanmış, annesi dışarıda turta dağıtırken evdeki tabancayla oynamıştı. Aslında, bir gün Abby’nin balkon duvarına çıktığını ve yüz metrelik bir düşüşü umursamadan pikapta çalmakta olan müziğe uyup vals yaptığını görene kadar kendi çocuklarının bu tür tehlikelerle karşı karşıya kalmayacaklarını düşünüyordu. Böyle bir durumda, pek çok anne çocuğu kurtarmak için çığlık çığlığa dışarıya fırlardı ama Virginia sakin kaldı. Aklına gelen ilk şey, yaşadıkları yer itibarıyla çocuklarının, şehirde birer şehirli gibi yaşamaya alışık olmaları ve başka tür bir hayatı bilmedikleri için, onlara muhtemelen sincaplar veya dağ keçileri gibi korkunun engelleyemeyeceği bazı yetenekler bahşedilmiş olduğuydu. O anda, kendi korkusunu bastırmaya, Abby’nin cesaretini desteklemeye, şefkatle ona sarılmaya ve vals ederek onu duvardan indirmeye karar verdi. Öyle yaptı ve hayatı boyunca kızının içgüdüsel zarafetinin hayranı olarak yaşadı.</p>

  <p class="block_11">Balkon duvarında dolaşmak, çocukların normal koşullar altında sakin olan hayatlarında istisnai bir bölümdü. Güçsüzlükleri, masumiyetleri ve hayal güçleri bir araya gelmiş ve zamanın içini dışına çıkarmalarını, rüzgârın üzerinde yolculuk etmelerini ve hayvanların ruhlarının içine girmelerini sağlamıştı. Şehrin, evrenin tümü ve merkezi olduğunu düşünüyor olmaları onları, dengeleyici bir şekilde, sonsuz ve açıklanamaz olanın sınırlarına yaklaştırmıştı, zira bilinen âlemlerin ötesindeki varoluşla ilgili olan hiçbir şey, Fort Lee, New Jersey veya Yonkers’tan daha uzakta olamazdı. Kozmoloji konusunu, hızlı hızlı konuşan fizik bilginlerinden daha iyi kavramışlardı; çünkü bu fizikçiler ve onlardan öncekiler, evreni ellerindeki araçlarla görmek zorunda bırakılmışlar; şüphe ve korku engellerini aşarak, doğrudan konunun özüne inmiş olan çocukların aksine, açık gökyüzünü tutmakla görevli yüksüklere benzeyen Modeller tasarlamışlardı. Çocuklar, tüm şeylerdeki mükemmel sessizliği en derin rüyalarında hatırlamak üzere doğmuş olmaya hâlâ çok yakındılar. İnandıkları takdirde, ayaklarının dibinde uzun beyaz bir giysinin etekleri gibi bulanık bir ışık izi bırakarak yükseleceklerinden ve havanın içinde yolculuk edebileceklerinden hiç şüpheleri yoktu. Onlar da Virginia’nın, şehri zaman zaman bir duvar gibi sarmalayan beyaz perdeyle ilgili olarak verdiği açıklamayı, yıllar önce Virginia’nın Mrs. Gamely’den kabul ettiği gibi, kabul ettiler.</p>

  <p class="block_11">“O hem her şeydir hem de hiçbir şey,” demişti anneleri onlara; fırtınalı günlerden birinde, yattıkları yerden fırtınanın ulumasını dinlerlerken. “Onun içinde zaman yoktur, sadece zaman adacıkları vardır. Kendi içinde akıntılar ve çelişkiler içinde hareket eder ve eğer çok yaklaşırsanız, kayanın üzerinde dikilmekte olan bir kişiyi aşağıya çeken devasa bir dalga gibi sizi içine alır. O, şehrin etrafında, değişken güçlerdeki dalgalar hâlinde dolaşır, bazen insanları çaktırmadan götüren veya buralara bir tortu olarak bırakan bir kasırga hâlini alır, bazen de şehrin içinde beyaz yollar açar ve bazen de başka yerlerle irtibat sağlanana kadar denizde bekler. İyi kalpli bir fırtınadır bu, bir sığınak yeridir, üzerinde yüzdüğümüz tarafsız bir akıntıdır. Bizler hep bunun ötesinde bir şey var mı diye merak ederiz ve belki de var olduğunu düşünürüz.”</p>

  <p class="block_11">“Neden?” diye sordu Martin yorganın altından.</p>

  <p class="block_11">“Çünkü her şeyin güzelliğe, simetriye ve adalete hizmet etmek için bir bütün hâlinde kaynaştığı o ender anlarda, o da altın rengi olur, sıcacık ve güleryüzlüdür, sanki çok önceden döndürmeye başladığı ve çok önceden beri unutulmuş olan şeyin mükemmelliği ve karmaşıklığı Tanrıya hatırlatılmıştır,” dedi Virginia.</p>

  <p class="block_11">Çocuklar çok keskin gözlemcilerdi; çünkü bütün gün boyunca arı kovanına benzeyen bir apartman dairesinde yaşadıkları için, çoğu insanın görmezden geldiği pek çok şeye karşı duyarlılık kazanıyorlardı.</p>

  <p class="block_11">Örneğin, içinde yaşadıkları bina, farklı yerlerde, tonlarda ve yoğunluklarda çalan (çeşitlemeler bu sesi duyan kişinin ne kadar uzakta olduğu, aradaki duvar sayısı, rüzgâr, pencerelerin açık olup olmadığı, orijinal tizlik, vb. gibi unsurlara bağlıydı) telefonların zil sesleri nedeniyle bütünüyle bir müzik aleti hâline geliyordu.</p>

  <p class="block_11">Çocuklar bu sesleri bir ormanın simsiyah hacmine nüfuz eden bir kuş sesini dinler gibi dinliyorlardı. Musluklardan gelen sesler onlar için içine girilemez mağaralarda akan suların sesi gibiydi ve onlarla tıpkı yeraltı dünyasının Hades nehirleri gibi otoriter bir şekilde konuşurlardı. Yüksekteki konumlarında, toprağa yakın yerlerdeki sığlıklarda ve darlıklarda mevcut olmayan bir şeyi; örneğin, göz seviyesinde bir kuşun uçuşunun daha hür hareketlerini izleyebiliyorlar ve kuşlarla mavi hava arasındaki uyumun ruhunu hissedebiliyorlardı.</p>

  <p class="block_11">Çiftlikte yaşayan bir evcil hayvanmış gibi telefonu da (bir geri bildirim ve enterferans döngüsü yoluyla) “kendi kendine şarkı söyler hâle getirebiliyorlardı. Dağ yüksekliğindeki tahkimli mevzilerinden, fırtınalardaki, şafak vaktindeki ve akşam karanlığındaki ışığın ve sesin zarafetini gözlemleyebiliyorlardı. Yakınlarındaki binaların sekizyüz metreye yaklaşan gölgelerinden, duvarları ve işe giden kadınların yüzlercesinin sabahın sekizi ile sekiz buçuğu arasında duş alarak veya banyo yaparak kutsallık verdiği terasları dolduran (Arabistan’daki kokuların yarısından daha hoş ve daha güçlü olan) kokulu hava bulutlarından da saatin kaç olduğunu anlayabiliyorlardı.”</p>

  <p class="block_11">Marko Chestnut, bir çiftlikte veya dağlarda büyümüş olsalardı doğaya ancak bu kadar önem verebileceklerini söylemişti. “Bir makine içinde yaşıyor olmaları doğrudur,” demişti. “O makine de şehrin ta kendisidir. Ama eğer makine doğadan çıkabiliyorsa, o zaman doğa da makineden çıkabilir.”</p>

  <p class="block_11">Marko Chestnut her Cumartesi günü, tek başına veya grup hâlinde duran çocuk portreleri yapıyordu. Stüdyosu şehir merkezinde, The Sun binasının yakınlarında, Manhattan Köprüsü’nün girişine bakan bir yerdeydi. Yağmurlu bir ilkbahar günü, Abby ile Martin sarı yağmurluklarını giymiş olarak ona geldiler. Bu Marko’yu çok mutlu etti; çünkü Coheeries yağmurluklarının muşambası açık kahverengi noktalarla bezenmiş ve koyu sarı rengi, yağmur ve rüzgârla yüklü bir gökyüzünün gri ışığıyla oldukça yatışmıştı.</p>

  <p class="block_11">Çocukların alev alev yanan yüzlerindeki, genç gözlerindeki ve saçlarındaki renkler ve yağmur-ışık İkilisinin barut rengi, tam aradığı şeylerdi. Kendilerinden ne beklendiğini bilmedikleri için ikisi de biraz tedirgin ve mahcup duruyorlardı. Marko Chestnut’ın bir tür doktor olduğunu sanıyorlardı. Onları konuşturmak hemen hemen imkânsızdı ve ağızlarını açtıklarında da fısıltı hâlinde konuşuyorlardı.</p>

  <p class="block_11">Marko onlara, yaban mersini suyu ve içinde çikolata parçaları olan bisküvi ikram etti; küçük boya takımları, matchbox kamyonlar ve müze katalogları verdi.</p>

  <p class="block_11">Çocuklar Marko’nun stüdyosunda birkaç saat kaldılar, onun kendilerini izlediği dikkatle onlar da yağmuru seyrettiler ve rüzgârın kırbaç gibi şaklamasını dinlediler. Tüm duydukları, olukları ve binaların yanlarını yıkayan, çatıları hızla terk eden ve sokaklardan taşan yağmurun sesiydi. Abby kanvasa doğru ilerledi, Marko Chestnut’ın fırçasını eline aldı ve onun yağmur gibi bir ses çıkardığını söyledi. Gerçekten de öyleydi; Marko Chestnut doğanın, şehirdeki kirişlerin, putrellerin ve motorların, velhasıl tüm şeylerin ve bunların dizgelerinin içinde de var olduğunu düşünüyordu. Ona göre, elektrik ampulünün aydınlattığı bir ortamdaki natürmortun içinde de en azından pür ışık altındaki buğday renkli bir tarlada olduğu kadar doğa mevcuttu. Yasalar aynıydı ve her dem mevcuttu.</p>

  <p class="block_11">Marko Chestnut, şehrin ve onun öksüz kalan makinelerinin, köklerini bulup canlanabileceklerini hayal etme cüretinde bulunurken, çocukların zihninde tüm dünyanın, içinde yaşadıkları karman çorman makinenin düzensiz kenarlarının ötesinden, mükemmelliğe doğru yükselmesi gibi çok daha büyük şeyler vardı.</p>

  <p class="block_11">*</p>

  <p class="block_11">Fakirlerin şehrinde bir yerlerde beyaz at Athansor, bir değirmene hapsedilmiş; kalın bir kirişe bağlanmış ve bir daire etrafında yürüyerek, gıcırtılı bir mili döndürüyordu. Sadece bu döküntü mekanizma bozulduğu veya işlemden geçireceği malzeme bulunmadığı vakit dinlenebiliyordu. Aksi takdirde, sürekli çalışmak zorundaydı.</p>

  <p class="block_11">Dilediği kadar yulaf ve saman yiyebiliyor ve su içebiliyordu.</p>

  <p class="block_11">Yiyeceği ve suyu, yer çekimine tabi olarak duvarın içindeki bir girintinin içine dökülüyordu; o da bu girintinin yanından geçerken bunlara erişebiliyordu. Bu girintinin etrafındaki tahta ve metal, sürüyle atın yiyeceklerini yerken veya sularını içerken sürtünmelerinden dolayı parlamıştı. Buradaki atlar, genellikle bakıcıların onları işe yaramadıkları için öldürmelerinden önce, birkaç ay içinde bitkinlikten ölüyorlardı.</p>

  <p class="block_11">Bir hayvanı ölünceye kadar çalıştırmak, değirmene her yıl yaklaşık on atın getirilmesi anlamına geliyordu. Hâlbuki üç atı münavebeli olarak çalıştırsalardı, onları normal hayat süreleri boyunca çalıştırmak mümkün olabilirdi. Ama fakirlerin şehrinin kendine özgü ekonomik kuralları vardı ve sonuçta değirmenin sahipleri kendilerini zor bir durumda buldular. At bulmaları çok güçleşmişti; araba bile çekemeyecek kadar düşkün olan atlara, arazilere kaçanlara ve hırsızların gece karanlıklarında köylük yerlerden getirip yanmış binaların içinde oluşturdukları korkunç ahırlara kapattıkları atlara bile ihtiyaç duyacak hâle gelmişlerdi. Bu şekilde aşırı çalıştırılarak ölen atların etinden ve derilerinden faydalanılıyordu. Sakatatlarından yağ, toynaklarıyla kemiklerinden ise zamk elde ediliyordu. Geri kalanları işleyen işçiler için de çok kâr vardı; çünkü şeytan ruhlular, açgözlüler, basiretsiz kişiler ve bu sanayii içinde olanlar, çok korkunç oranlarda at tüketiyorlardı. Ama Athansor farklıydı. Dağlardaki otlaklarda yakalanıp şehrin derinliklerine getirilen masum kuzenlerinden çok daha iyi çalışacağı düşüncesiyle onu arenadan almışlardı. Bir keresinde, ödüllü bir Virginia Percheron atı, değirmeni tam beş ay boyunca, hiç durmadan ve onu çalıştıran taş kalpli adamları bile şaşırtacak bir azimle çalıştırmıştı. Bu beyaz atın o kadar dayanıklı çıkacağını ummuyorlardı; çünkü aynı ağırlıkta olmakla birlikte bu at, safkan bir at gibi duruyordu. Ve onun Percheron’dan daha önce iflas bayrağını çekeceğini sanıyorlardı; çünkü o dövüşken bir attı, Percheron ise bir işçiydi.</p>

  <p class="block_11">Oysaki bilmedikleri bir şey vardı: Athansor’un ne denizde, ne hurda arabası çekerken ne de hiç durmadan bir değirmeni çevirirken pes etmeye niyeti yoktu. Onun içinde de değirmenin atları tükettiği gibi bir kararlılığın var olduğunu ve bu kararlılığın ona verdikleri yulaf ve suyu tükettiği ölçüde beslediğini nereden bileceklerdi ki? Gücünün kaynağı, onlar için bir sırdı ama güdülendiği ölçüde güçlendiğini açık ve net bir şekilde görüyorlardı. Bağlı olduğu kirişi ter içinde ve ateşle, keyifle ve mutlulukla, kederle, kalbinin durduğunu sandığı sırada bile, karanlıkta ve şafak vaktinde, yorgunluktan titreyerek veya güçlü bir şekilde dans ederek itiyordu.</p>

  <p class="block_11">Ağustos ayının ilk haftalarında hava çok sıcak oluyordu. Öğleden sonraları ve hatta geceleri, bedeni bazen köpükle kaplanıyordu; yaraları ve bereleri açılıp irin topladı. Sonbahar gelip de hava berraklaştığında, onu bekleyen şeyin ne olduğunu bildiği için başını kaldırdı, pıhtılaşmış yelesini salladı ve ileriye doğru baktı. Çünkü o, mevsimleri ve denizdeki tuzu öğüten değirmeni iten bir motordu.</p>

  <p class="block_11">Kışın ise üzerinde dönüp durduğu dairenin yarısı kar ve buzla kaplandı ve işi güçleşti. Yine de kendisini ilkbahara ulaştırmaya ve bu mevsimi geçirmeye yetecek gücü buldu. Sonra da kendini güvende hissettiği ve attığı her adımın yeni bir zafer olduğunu bildiği o mükemmel Haziran ayı geldi. Aceleci ve şaşırtıcı şimşekli fırtınaların, kanyonlara bombardıman yapar gibi yıldırımlar gönderdiği günlerin güzel havalı günleri takip ettiği yazın ilk başlarında, pek çok şey onun hayatta kalmasını ve batmamasını sağladı; bunların başında ona işkence eden adamların onun hâlâ hayatta olduğunu gördükleri anda yaşadıkları şaşkınlık geliyordu.</p>

  <p class="block_11">Dairenin üçte birine geldiğinde, batıdaki ufuk çizgisinde tuğla ve moloz ovalarını, kömür hâline gelmiş olan evlerin yükseltilerini ve nehri görebiliyordu. Bu muhteşem, parlak şey de hiç şüphesiz onun hayatta kalmasına büyük bir katkıda bulunuyordu.</p>

  <p class="block_11">*</p>

  <p class="block_9"><span class="text_1">Bir çan sesi duyuldu. Çan, bir tanıtım programı için East River’dan aşağı Gracie Malikânesinden Belediye Sarayına giden belediye başkanı için çalıyordu. Çan sesleri başkan bürosuna girene, tören kıyafetlerini giyene ve protokol şefi, “Başkan bürosunda halkının emrine amade, iyi işler yapmaya hazır; ayrıca güneşin, bu eksiksiz ve gelişmekte olan şehrin üzerinde doğmasından dolayı çok mutlu,”</span> <span class="text_1">anonsunu yapana kadar susmadı. Bu, çok kişinin kanıksadığı eski bir gelenekti. Ama belediye başkanına eşitlikçi bir bakış açısı ve bir devamlılık duygusu veriyor ve görevlerini hatırlatıyordu. İhtiyarlar meclisi (Harry Penn ile Craig Binky burada birarada bulunmayı başarıyorlardı) açılış töreninden önce başkana bir unvan seçmek için toplanırdı. Bu ad tamamıyla sembolikti ve başkanın görevden alınmasında veya yeniden seçilmesinde bir etkisi olmazdı ama seçmen bu ada önem verirdi ve başkanın kendisinin (eğer varsa) vicdanında da bir ağırlığı vardı. Çünkü başkan sonsuza dek şehrin tarihiyle birleşen bu adla tanınır ve kendi adı tamamıyla silinir giderdi. İhtiyarlar meclisinin kendilerine Kül Belediye Başkanı, Kemik Belediye Başkanı, Paçavra Belediye Başkanı gibi unvanlar verdiği başkanlardan istifa ve intihar edenler olmuştu.</span></p>

  <p class="block_11">Bazıları Tilki Belediye Başkanı, Yumurta Belediye Başkanı veya Kuş Belediye Başkanı gibi adları yutkunarak kabul etmiş ve yola devam etmişlerdi (çünkü politikada, hafiften sataşmalar ve nazik eleştirilere dayanmak gerekirdi). Diğer bazıları ise bu işten, dalga geçilmeden veya eleştiri konusu olmadan sıyrılmışlardı; bunu da belki onların yeteneklerine ve şanslarına veya görev yaptıkları çağın refah içinde olmasına bağlamak gerekirdi. Onlara tarihe geçen muhteşem adlar verilmişti. Bunlar, Fildişi Belediye Başkanı, Su Belediye Başkanı, Nehir Belediye Başkanı ve (İhtiyarlar meclisinin yüzyılın sonunda, yaklaşmakta olan yeni bin yıla dikkat çekmeye karar vermesi nedeniyle uygun görülen) Gümüş Belediye Başkam gibi adlardı. Meclisin belediye başkanının ve görev yapacağı dönemin karakterini önceden nasıl bildiği başkan için de bir bilinmezdi.</p>

  <p class="block_11">Craig Binky kesinlikle bilmiyordu ve toplantıların içine işleyen hu gelecek ruhunun gücü ve mutlaklığı karşısında, Harry Penn de şaşkınlık içinde kalıyordu.</p>

  <p class="block_9"><span class="text_1">Yeni belediye başkanının görev süresi nehrin üzerinde ilk buz parçası görüldüğünde (genellikle bu Ocak sonunda olurdu) veya Prospect Parkı’nda ilk çiçek açtığında (bu da Mart sonunda ger Çekleşirdi) biterdi ve bir önceki Kasım ayında yeni seçimler için yeniden adaylığını koyardı. Kendisinden önceki belediye başkanının adının Sülfür olduğu göz önüne alındığında, şimdiki başkanın Ermin*</span> <span class="text_1">adını kazanmış olması büyük başarıydı. Aslında, unvanların karmaşık sembolizmi açısından, bu hoş bir uyum oluşturmuştu; çünkü görev kıyafetleri kakım postundan yapılmıştı ve ihtiyarlar meclisi bu adı koymakla, onunla görevinin iyi bağdaştığı mesajını veriyordu. Bu ad onun da çok hoşuna gitmiş, kendini bir şey sanmasına neden olmamış ve yeniden seçilebileceğine dair bir işaret olduğuna inandırmıştı. Doğruydu, katı pişmiş bir yumurtaya benziyordu ve sesi de çok tizdi, ancak görevinin gerektirdiği sorumlulukları dengeli ve esprili bir şekilde yerine getirmiş olan becerikli bir politikacı ve dürüst bir adamdı. Ayrıca unutmamak gerekirdi ki milyonlarcası dağıtılan Noel sepetlerinden tutun, bilgisayarların onaylanmasına kadar her türlü sihirbazlık numarasından sorumlu olan ve bir tür sanal hükümet gibi çalışan, dünya üzerindeki en heybetli ve her şeye kadir bir politika makinesi ona destek veriyordu. Böylesi güçlü bir merkezi işlem birimine bağlı olan başkan, elini sıktığı herkesin adını, lakabını ve en sevdiği yemeğin ne olduğunu bile bilirdi. Kampanya konuşmaları artık biraz banal bir hâle gelmişti (“Hey, Jackie, son günlerde lazanya ile aran nasıl?” veya “Seni gördüğüme sevindim, Nick. Aman tanrım, canım nasıl çörek çekti şimdi!”) ama yine de bu teknik, oy almaya yarıyor gibiydi.</span></p>

  <p class="block_11">Ermin Belediye Başkanının üç bürosu vardı, bunların her biri değişik katlardaydı ve her biri farklı işler için kullanılıyordu. En alt katta olan Belediye Konağı bürosu, törenler ve geleneksel olaylar içindi. Bir keman dörtlüsü genellikle Eski Şehir Salonunda halka açık konserler verirdi ve burada birçok güzel tablo asılıydı. Her belediye başkanı galeriye gidip, kendisinden öncekilerin eski portrelerine bakabilir ve onların gülümseyiş tarzından ve gözlerinden cesaret ve destek alırdı. Geçmişten gelen bu kişiler bakışlarıyla, sanki bu iş bittiği vakit, insanın hayatındaki mücadeleleri soğukkanlılıkla gözden geçireceğini ve onlarla yüzleşeceğini söylemek ister gibiydiler.</p>

  <p class="block_11">Üst makamlar neredeyse yarım kilometre yukarıda, şehrin en yüksek kulelerinden olan bir kulenin, en üst katındaydı. Bütün şehir burada ayaklar altındaydı, pencerelerin önünden bulutlar geçerdi. Şehir bu bürolardan öylesine uzak gibiydi ki sanki güneşi gören ve yumuşacık parıldayan şeyler binalar değil, renklerden oluşan kalıp ve hücrelerdi. Buralarda, gelecek için faydalı olabilecek kararlar almak kolaydı; çünkü buralarda insan yüzü görmek veya tarihin dalgalarına yenik düşenlerin çığlıklarını duymak mümkün değildi.</p>

  <p class="block_11">Üçüncü büro, Battery’deki bir binanın on beşinci katındaydı.</p>

  <p class="block_11">Geniş pencereleri limana, denize, Governors Adasının tarlalarına, Brooklyn Heights’ın pas renkli tuğlalarına ve Brooklyn’deki parkların ve mezarlıkların yeşilliklerine bakıyordu. Belediye başkanının bu bürodan orta seviyede bir görüş açısı vardı. Uzakları görebiliyor ve aşağıdaki insanların hareket eden şekillerini ayırt edebiliyordu. Buttermilk Kanalından kurtlar gibi geçen gemiler, üst makam bürosundan bakıldığında mavi cam üzerindeki minik oyuncaklar gibi görünürlerdi ama buradaki görüntüleri çok daha etkileyiciydi.</p>

  <p class="block_11">Orta seviyedeki görüş açısındayken, bu gemiler ona okyanuslardan bahsederlerdi. Rüzgâra kapılmış gelin duvakları gibi uçuşan burun dalgalarını, dürbünle baktığında da kılavuz kaptanın gelgitlerin sığlığından tehlikeli bir şekilde dönüş yapan gemilere yaptığı el işaretlerini bile görebiliyordu.</p>

  <p class="block_11">Ermin Belediye Başkanı şehirle ilgili çoğu işlerini geniş pencerelerden giren hafif ışıkların aydınlattığı orta bürolarda yapardı. Bu bürolar Şehir Konağı’ndakiler kadar etkileyici ve yıpranmış, daha yüksekte olan kadar da ruhani olmadığı için, politikanın kalbini oluşturan çelişkili sorunları çözmek için en iyi yerlerdi. Bu bürolarda olduğu vakit kendini iyi hissediyordu. Burası onun için Araf’tı, Praeger de Pinto da dâhil olmak üzere, konuklarının çoğunu burada kabul ediyordu.</p>

  <p class="block_11">The Sun’ın baş editörü onun bürosuna pek çok kez gelmiş ve kendi malıymış gibi rahat deri koltuklardan birine pek çok kez çökmüştü.</p>

  <p class="block_11">“Neler olup bitiyor?” diye sordu Ermin Belediye Başkanı’na.</p>

  <p class="block_11">“Bilmem,” dedi Ermin Başkan. “Neler olup bitiyor?”</p>

  <p class="block_11">“Ben bildiğinizi sanıyorum.”</p>

  <p class="block_11">“Ne diyorsun sen, Praeger? Neyin var senin? Binkyitis filan mı kaptın?”</p>

  <p class="block_11">“Pekâlâ, daha açık konuşacağım. Geçen hafta Hudson üzerindeki o gemiye gittiniz. Muhabirlerimiz sizin bedbin ve endişeli göründüğünüzü yazdılar; televizyona çıktığınızda da son yürüyüşünü yapan bir mahkûm gibi görünüyordunuz. İki saat sonra filika güverte seviyesine çekiliyor ve Ermin Belediye Başkanı bacakları çelik yaylar üzerindeymiş gibi zıplayarak atlıyor. Yanaklarının arasına bir çubuk konmuş gibi gülümsüyor ve -tüm şehrin gözlerinin önünde -siz, Belediye Başkanı, rıhtımda bir dans gösterisi yapıyorsunuz.”</p>

  <p class="block_11">Belediye başkanı başını arkaya atarak gülmeye başladı, muhtemelen orada dans etmesine neden olan şeyi hatırlamıştı.</p>

  <p class="block_11">“Ondan sonraki haftalar, basınla bir kez olsun görüşmediniz.”</p>

  <p class="block_11">“Meşguldüm”</p>

  <p class="block_11">“O gemide neler olup bittiğini ve kimlerle konuştuğunuzu, şehirdeki herkes deliler gibi merak ediyor. Müttefikiniz olan The Ghost, yaptığınız o dansı Hitler’in Paris’teki zafer gösterisine benzetti. Bunu mu istiyorsunuz? Bu sırrı çözmek için hepimizin ne kadar büyük bir baskı altında olduğumuzu ve onların meraklarını hiçe saydığınızı halkın fark etmesi hâlinde başınıza gelebilecekleri düşünebiliyor musunuz?”</p>

  <p class="block_11">“Benim görevim,” dedi Belediye Başkanı, “sizin işinizi sizin yerinize yapmak değildir. O gemide ne olduğunu bilmiyorsanız, bu benim sorunum değil. Neden oraya gidip kendiniz sormuyorsunuz? Bir sandal kiralayın mesela, ne bileyim.”</p>

  <p class="block_11">“Bizim kendi sandallarımız var. Gemi demir attıktan yarım saat sonra biz zaten oradaydık. Kimseyi gemiye almadıklarını sanırım siz de biliyorsunuz, parmaklıkların oradan bile konuşmuyorlar. Ama biz bir yolunu bulmaya çalışıyoruz. En dik kafalı koyunun bile postunu soymak için yollar vardır. Yine de siz bildiğinize göre, bize bir işaret vermezseniz...”</p>

  <p class="block_11">Yoksa The Sun sonbaharda bana oy vermeyecek mi demek istiyorsun?”</p>

  <p class="block_11">“Politika bir denge sanatıdır. Size destek vermememiz pekâlâ da mümkündür.”</p>

  <p class="block_11">“Sadece bu nedenden dolayı mı?”</p>

  <p class="block_11">“Bizim için bu, küçük bir olay değil. Belediye başkanının elinde şehrin istediği bir şey var ve o bunu vermek istemiyor. Şehir bu durumda neden ona destek versin?”</p>

  <p class="block_11">“Peki ya konuşmamam şehrin yüksek menfaatleri içinse?”</p>

  <p class="block_11">“Buna kim karar verecek?”</p>

  <p class="block_11">“Kimse veremez. En doğrusu, benim sırrımı saklamam”</p>

  <p class="block_11">“En iyisinin ne olduğuna bırakın da halk karar versin. Neden öyle yapmıyorsunuz”</p>

  <p class="block_11">“Çünkü böyle bir durumda bunu yapabileceklerini sanmıyorum.”</p>

  <p class="block_11">“Ne yapmak istediğinizi anlayamıyorum,” dedi Praeger. “Televizyon sizi ölmekten beter edecek.”</p>

  <p class="block_11">“Bunun farkındayım.”</p>

  <p class="block_11">“Tekrar seçilmeyi nasıl ümit edebiliyorsunuz?”</p>

  <p class="block_11">Ermin Belediye Başkanı gülümsedi. “Adaylığını koyan biri var mı?”</p>

  <p class="block_11">“Şimdilik yok.”</p>

  <p class="block_11">“Doğru. Ve biri adaylığını koyduğunda, vakit çok geç olacak. Şimdi Haziranın ortasındayız. Benim iki yüz bölge sorumlum ve iki bin merkez çalışanımla üç buçuk ay içinde kim baş edebilir?”</p>

  <p class="block_11">“Bunların çantada keklik olduğu garanti değil.”</p>

  <p class="block_11">“Yine de öyle olduğunu düşünmek zorundayım. “Neden?” diye sordu Praeger. Ermin Belediye Başkanı’nın lider bir devlet adamı konumundan hırslı bir politikacıya dönüştüğüne bir türlü inanamıyordu.</p>

  <p class="block_11">“Bak,” dedi belediye başkanı. “Bana karşı adaylığını koyup kazansaydın ve bu sorunun ne olduğunu öğrenseydin, emin ol ki sen aynen benim yaptığım gibi yapardın.”</p>

  <p class="block_11">“Size öyle geliyor.”</p>

  <p class="block_11">“Ben bildiğimi söylüyorum. Bu şehri çok muhteşem bir fırsat bekliyor ve bu fırsatı onlara vereceğim. Ben tarihe önem veren bir insanım: kariyerimi bu uğurda feda edebilirim. Her neyse, bana karşı kim adaylığını koyabilir ki zaten?”</p>

  <p class="block_11">“Belki de ben,” dedi Praeger.</p>

  <p class="block_11">Ermin Belediye Başkanı bir tereddüt geçirdi. “Bu bir şaka bile olamaz. Bu şehir uzun boylu, temiz tıraşlı, eğitimli kişileri asla seçmez. Tabii, bu kişilerin kafaları beyin yerine pamukla doluysa veya boğazlarına kadar yolsuzluğa batmışlarsa onu bilemem. Sen köşede kıyıda kalmış idealist bir partiden adaylık alamayacak kadar dürüst ve akıllısın. Ve bu makineyle nasıl baş edersin?”</p>

  <p class="block_11">“Belki o makineyi büsbütün devreden çıkarırım,” diye yanıtladı Praeger. Aslında, adaylığını koyma konusunda en küçük bir isteği bile yoktu ama şu anda o da Ermin Belediye Başkanı’nın izinden gidiyordu.</p>

  <p class="block_11">“Bunu yapmak mümkün değil ama kabul ediyorum, bu her genç adamın rüyasıdır. Sanırım çocuklukta başlar. Başkan olmak isterler, duş alırken muhteşem konuşmalar yaparlar, kutsal politika ilhamı onları havalara uçurur ama sonunda hiçbir şey yapamazlar. Yapmamaları da gerekir zaten. Burası vahşi eşitliklerin dünyasıdır. Şehir ancak sert bir adam tarafından yönetilebilir, kalemiyle sihirbazlık yapmaya çalışan biri tarafından değil. Ve bunu şehrin kendisi de bilir.”</p>

  <p class="block_11">“Peki ya Gümüş Belediye Başkanı?”</p>

  <p class="block_11">“Her yaptığını sonradan kaleme aldı, önceden değil.”</p>

  <p class="block_11">“Ben hiçbir şey yazmadım,” dedi Praeger. “Ve belki de sizin düşündüğünüzden daha sert biriyimdir.”</p>

  <p class="block_11">Ermin Belediye Başkanı Praeger’a baktı ve gördükleri ilk kez hoşuna gitmedi. Önünde, gözlerinde dövüşkenlik, yüzünde ise sert bir hırçınlık olan neredeyse iki metre boyunda, sırık gibi uzun bacaklı, zayıf bir adam vardı. Gözlerini kısarak ceza almaya hazır olduğunu belli eden çılgına dönmüş çetin bir ceviz gibiydi.</p>

  <p class="block_11">“Sen nerede doğdun?” diye sordu belediye başkanı, Praeger’ın bu şehrin kanını taşımadığından, şehirle kendini özdeşleştiremeyeceğinden, kalabalıkların önüne geçip burada doğmuş olmanın verdiği gurur ve güven hissini teyit edemeyeceğinden emindi. Görünüşü taşralı bir göçmenden farklı değildi.</p>

  <p class="block_11">“Ben Havemeyer Sokağında doğdum, Sayın Başkan,” dedi Praeger, “Williamsburg Köprüsü’ne çıkan Brooklyn rampasının hemen altında. Bunu nasıl buldunuz?”</p>

  <p class="block_11">“Umurumda bile değil,” diye yanıtladı Ermin Belediye Başkanı ve Praeger’a artık gitmesi gerektiği işaretini vermek için gazetelerine döndü. “Hiçbir şeye adaylığını filan koyacak değilsin.”</p>

  <p class="block_11">*</p>

  <p class="block_11">Temmuz’un ortalarına gelindiğinde, Hudson Nehri’nde yüzmekte olan o devasa platform konusu güncelliğini kaybetti. Belediye başkanı bir taş gibi sessizliğini korudu ve hiç kimse gemiye gidip gelmedi. Üniformalı adamlar geminin güvertelerinde sadece birileri gemiye çıkmak istediği vakit görünüyorlardı. İlk günlerde, bu meydan okumanın harekete geçirdiği basın mensupları geminin ne taşıdığını anlayabilmek için akla gelen her yönteme başvurdular.</p>

  <p class="block_11">Bir düzine kadar muhabir-paraşütçü geminin iki dönüm genişliğindeki ambar ağzına inmeyi başardılar, ancak her seferinde yakalanıp, dilsiz güvenlik görevlileri tarafından kıyıya götürüldüler.</p>

  <p class="block_11">Kurbağa adamlar geminin gövdesinin etrafında yüzdüler; mıknatıslar ve vakum ağızları kullanarak kenarlardan yukarıya tırmandılar; ancak onlar da her seferinde mizah gücünden uzak görevliler tarafından parmaklıklarda enselendiler. Helikopterler, deniz uçakları, balonlar, yüzer havuzlar, suyun üzerinde yüzebilen veya havada gidebilen ne varsa, geminin New York’taki ilk haftaları boyunca denendi. Gemi enfraredometrelerle, magnetometrelerle ve atom altı parçacıklarla tarandı; ancak taşıdığı yükle ilgili olarak yapılan hesaplamaların en isabetlisi, geminin hacminin ve taşırma suyunun karşılaştırılması ve bu şekilde, içindekiler de dâhil olmak üzere kesin ortalama yoğunluğunun hesap edilmesiyle elde edilebilirdi. Ama bu da yeni bir bilgi vermedi; çünkü gemideki ambarların ne kadar dolu olduğunu kimse bilmiyordu. Kısa bir süre içinde, basının da ateşi söndü ve herkes başka olaylara yöneldi.</p>

  <p class="block_11">Televizyon dünyayı minik parçalara bölmüştü ve bir ara tüm insanların ağızları açık olarak takip ettikleri Hudson üzerindeki gemi, incecik bir pipetin içinden geçemeyecek kadar hantal bir konu hâline gelmişti.</p>

  <p class="block_11">Finger Lakes’te yaptığı çılgın araştırmalardan dönen Craig Binky, gemi konusunu rakiplerinden önce aydınlığa kavuşturmayı aklını takmıştı. Kendisini Aydınlanma Çağının çocuğu olarak görüyordu. O nedenle, geminin içinden “bideo* ışınları” geçirip, en içte kalan bölmelerin fotoğrafını çekmek için Village’ın batısında bir parçacık hızlandırıcısı inşa edilmesi ve hedef aygıtının nehrin öte yakasına yerleştirilmesi de dâhil olmak üzere, tüm gelişmiş bilimsel araştırmaların yapılması için girişimde bulundu. Ama bunların hiç biri sonuç vermedi; çünkü geminin ara duvarlarını gama ışınları bile delemiyordu. Sonunda, halkın uykusuz geçirdiği gecelerin bilincinde olmasına rağmen Craig Binky, The Ghost’un rotasını değiştirdi. Temmuzun ikinci haftasında yapılan şiir modasına kendisini kaptırdı. (Şiirleri o hafta sonu yayınlanan şanslı şairler, anında milyoner oluyorlardı.) Harry Penn’in, hikâyeye ilgisi, Craig Binky’ye göre daha geç azaldı ama azaldı. The Sun çalışanları hayretler içindeydi; bu alışılagelen bir durum değildi ama Penn onlara geçici olarak kaybetmeyi kabul etmeleri ve gelişmeleri beklemeleri gerektiğini söylemişti.</p>

  <p class="block_11">Sonunda, gemi ile ilgili manşetler, arka sayfadaki minik paragraflara dönüştü. Gemi, köşe yazılarının konusu olmaktan çıktı, öyle ki bir iskeleye bağlı olmadığı için “Nakliyat ve Posta” bölümünde bile gemiyle ilgili bir şey bulmak mümkün değildi.</p>

  <p class="block_11">Gemi böylece belleklerden çıktı ve manzaradaki üçüncü yalıyar gibi insanların bakıp da görmedikleri bir şey hâline geldi. Bir bakıma, şehrin bir parçası oldu. Peter Lake arada bir makinelerinden başını kaldırıp onu seyretmeye gidiyordu ama gemi onun için de başkalarına ifade ettiğinden fazlasını ifade etmiyordu.</p>

  <p class="block_11">Sadece Praeger, Hardesty ve Virginia bu konun kapanmasını kabul etmemişti; çünkü Harry Penn onlara gelişmeleri takip etmemeleri gerektiğini söylemekle kalmamış, bu konuyla ilgili tüm işleri bir kenara bırakmalarını emretmişti. Virginia’yı ilk kez kısıtlanmıştı ve Praeger de bu yaşlı adamı bu kadar çok sevmeseydi, hemen istifa ederdi.</p>

  <p class="block_11">Geminin nerede inşa edilmiş olabileceğini bulabilmek için kütüphanede geçirdiği pek çok geceden sonra (dünyada böylesine büyük bir gemi inşa edebilecek tek bir yer bile yoktu), Hardesty öyle bitkin düşmüştü ki sonunda kütüphane masasının üzerinde uykuya daldı. Rüyasında kendisini San Francisco’da, babasının limana bakan evindeyken gördü. Küçük bir oğlan çocuğuyken, teleskopunun temiz ve parlak halkasından, önlerindeki beyaz sulardan oluşan halıyı yuvarlayan tuğla renkli şilepleri seyretmeyi çok severdi. Bacalarda San Marco’nun şaha kalkmış aslanının altın yaldızla boyanmış bir resmi ve Marratta ismi vardı. Limanın bir ucundan diğer ucuna geçen ve üzerilerinde altın renkli bir aslan deseniyle birlikte kendi adının yazılı olduğu bu tekneler, sadece ona gurur verdiği için değil, babasının gücünü ve azmini hatırlattığı için her zaman sırtının ürpermesine neden oluyordu.</p>

  <p class="block_11">Uyandığında, Virginia’nın kalın bir denizcilik dosyasının üzerine eğilmiş olduğunu gördü. “Burada bir şey bulamayacağız,” dedi, kollarında gemilerle ilgili yarım düzine kitap cildi taşıyan Praeger’in karanlıklardan çıktığını görünce. “Neden gemiyi seyretmekle yetinmiyoruz sanki? Asbury bizi New Jersey tarafına geçirsin ve şafak sökerken geri alsın. Artık ilk sayfa haberi olmaktan Çıktılar, belki de biraz yumuşarlar ve bir şeyler anlatırlar.” Ondan sonraki on gün boyunca, her akşam karanlık bastıktan sonra, bir kayanın orta yerinde geniş ve düz bir çıkıntı buldukları Palisades’e giderek, tüm gece boyunca sırayla nöbet tutarak gemiyi kontrol ettiler. Asbury her sabah şafak sökerken gelip onları aldı.</p>

  <p class="block_11">Hiçbir şey görmediler. Hardesty bu şekilde devam etmeyi önerip duruyordu ama bu işi bırakmayı ilk teklif eden de yine o oldu. Ama Praeger buna izin vermedi. Hardesty ve Virginia herhangi bir şey görecekleri konusunda tüm ümitlerini yitirdikten çok sonra bile Praeger, parlayan gözlerle terkedilmiş güverteleri tarıyor ve nöbet sırası ona geldiğinde, avını öldürme beklentisi içinde olan bir avcı gibi uykudan uyanıyordu. Nehrin ılık bir banyo hâline geldiği ve sis ve buharın tüm gemiyi çepeçevre sardığı Ağustos ayma kadar böyle devam ettiler.</p>

  <p class="block_11">Nihayet bir gün, uyanmaları için yaptığı uyarıyla elektrik çarpmış gibi fırlamalarına neden olan kişi, beklenilebileceği gibi Praeger oldu. Sis ortadan kalkmıştı. Manhattan, gözlerinin önündeki ufuk çizgisi üzerinde şafak vaktinin tüm saf renkleriyle duruyordu.</p>

  <p class="block_11">Karşı kıyıda, kanyonların gölgeleri altında, bir işaret ışığı yanıp sönüyordu. Bulundukları yerden on adım daha sağda veya solda olmuş olsalardı, bu çakıp sönen kıvılcımlanmayı görmeleri mümkün olamazdı. Ama geminin kaptan köprüsünün tam karşısındaydılar ve mesaj, hedefinin ötesine geçmişti. Dürbünle bakan Praeger, nehrin diğer yakasındaki bir iskelede duran siyah bir arabanın yanında iki kişinin dikildiğini gördü. Bunlardan biri bu ışıkları idare ediyor, diğeri ise volta atıyordu. Volta atan kişi kısa boylu ve şişman biriydi; işaret veren kişi ise bir tür üniforma giymişti.</p>

  <p class="block_11">“Bir bakayım,” dedi Hardesty.</p>

  <p class="block_11">“Hayır, bir dakika,” dedi Praeger. “Asbury nehrin bu yakasından geliyor. Eğer acele edersek bu adamları yapmak istedikleri şeyi yaparken yakalayabiliriz.”</p>

  <p class="block_11">Yarı karanlıkta güçlükle ilerlediler ve Asbury kıyıya yanaşır yanaşmaz kayanın dibine vardılar. Asbury şaşırmıştı, çünkü normal olarak onların bulunduğu yere tırmanması gerekiyordu. Ona göre, bu zor bir durumdu. Geminin su seviyesindeki bölmelerinden bir sandal çıkıp da iskeleye yanaştığı takdirde, oraya gitmekte ve kimin iskeleye çıktığını görmekte geç kalabilirlerdi. Öte yandan, oraya gidişlerini fark eden avlarının ürkme olasılığı da vardı. Ama şanslıydılar; çünkü açık limandan akıntıya karşı küçük bir tanker ilerliyordu. Tam kendi hizalarına gelmesini beklediler ve onunla birlikte hareket ederek görüş alanından kayboldular. Tanker, kanalı yarım mil boyunca nehrin doğu yakasına doğru takip etti. Onlar da tankerin daha ilerisine geçtiler. Geminin sancak tarafına sığınarak iki geminin ve limuzinin beklemekte olduğu iskelenin görüş alanından çıkarak tamamıyla görünmez oldular ve uzun bir iskeleye gelene kadar bu şekilde ilerlediler.</p>

  <p class="block_11">Bir süre kokuşmuş yığınların üzerinde tırmandıktan sonra, bir taksi bulmak için sokağa doğru koştular. Hardesty, şafak vaktinde On İkinci Cadde’de asla bir taksi bulamayacaklarını düşünürken, iskeledeki ambarlar boyunca koşmakta olan Virginia ile Praeger’a bakınca, beş yüz kadar taksinin motorlarını çalıştırdığını gördü.</p>

  <p class="block_11">Bir şey söylemesine gerek yoktu, taksilerin birkaç düzine kadarı parıltılı savaş birlikleri gibi üstlerine doğru gelmeye başlamıştı bile.</p>

  <p class="block_11">Flaş ışıklarının olduğu iskeleye doğru giderlerken, karşı taraftan gelen limuzinin yanından geçtiler. “Sıkıntı yaratmayacak şekilde geri dön,” dedi Praeger şoföre.</p>

  <p class="block_11">“Ne anlama geliyor bu?” diye sordu şoför, yüz seksen derecelik bir dönüş yaparak. Arabadan yanan lastik kokuları yükseldi.</p>

  <p class="block_11">“Hiçbir şey,” dedi Praeger. “Sadece şu limuzini takip et ama belli etmeden.”</p>

  <p class="block_11">Limuzin dolambaçlı bir yol takip ediyor, aynı yerden iki ve üç kez geçiyor, parkın içinde müthiş bir hız yapıyor ve kendini bu erken saatte karşılaştığı arabalara belli etmek için sanki elinden geleni yapıyordu. Araba Manhattan turunu bitirdikten sonra, Metropolitan Sanat Müzesinin önünde durdu ve içinden üç adam çıktı. Bunlar, koca bir duvar kaidesinin alt tarafındaki, az kullanılan bir kapıdan geçerek müzenin içine girdiler.</p>

  <p class="block_11">Praeger ve iki Marratta, taksiyle hızla gelirken bu üç adamın limuzinden çıktığını açık bir şekilde gördüler. Bir tanesi çok uzun boyluydu, diğeri iskelede volta atan şişko adamdı, diğeri de işareti veren kişiydi. Şişman olan yeni yetme bir oğlandı. Uzaktan ve hareket hâlinde olan bir arabadan, aldırmaz bir tavırla ve göz ucuyla bakmış olsalar da oğlanın yüzünün aşırı şişman olduğu ve gözlerinin şişmanlıktan gülümser gibi duran, kısık ve ince çizgiler hâlinde göründüğünü fark etmişlerdi. Önceleri, bir tür üniforma Siydiği için işaret veren adamın kiralık taksi hizmetinde çalışan bir şoför olduğunu düşünmüşlerdi ama müzenin içine girdiğinde onun şoför değil, bir din adamı olduğunu gördüler.</p>

  <p class="block_11">Peter Lake bu adamları bir arada görseydi, muhtemelen küçük dilini yutardı; çünkü bunlar Jackson Mead, Pek Muhterem Mootfowl ve çok önceden adını Mr. Cecil Wooley’e değiştiren ve diğer ikisinden önce gelip Brooklyn Köprüsü’nün yakınlarında çalışan bir sokak satıcısı pozunda bekleyen Cecil Mature’ydi.</p>

  <p class="block_11">Hardesty, Virginia ve Praeger taksi şoförüne küçük bir servet ödedikten sonra müzeye giren üç kişinin çıkmasını beklemek üzere karşı sokaktaki kaldırım kafesine girip, kimsenin oturmadığı verandaya yerleştiler. Onlar böyle görünmez bir şekilde beklerlerken, bir başka limuzin gelip durdu ve içinden kabak kafası ve yay gibi sıçrayışıyla ünlü olan Ermin Belediye Başkanı çıktı.</p>

  <p class="block_11">“Bilmem gerekirdi,” dedi Praeger. Demesine kalmadı, bir limuzin daha geldi.</p>

  <p class="block_11">“Buralarda ne çok limuzin varmış böyle,” dedi Hardesty. “Sanki burası Upper East Side.”</p>

  <p class="block_11">Limuzinin kapısı yavaşça açıldı. Önce bir baston göründü, sonra da yaşlı olduğu hemen belli olan bir ayak, daha sonra kazayağı desenli pantolon giymiş bir bacak ve en sonunda küçük cüsseli, yaşlı ve dinç Harry Penn.</p>

  <p class="block_11">*</p>

  <p class="block_11">Uzunca bir süre önce, Harry Penn ölesiye aşağılanmış ve mahcup edilmişti. Özenle gizlediği güçlü kuvvetli, yarı çıplak gece kızlarının resimleri, teslim edilmesi gecikmiş mektuplar gibi tavandan aşağıya yemek odasının ortasına akmış ve Harry Penn, babası Isaac Penn’in ferah yemek masasının enginliği boyunca acılar içinde kıvranmıştı. Bundan neredeyse bir asır sonra bile, o resimlerin tabaklara düştüğü ve babasının bunların bir kısmını havada yakaladığı o anı hatırladığı vakit kıpkırmızı oluyordu. Eğer ruhların kazısını yapmak mümkün olsaydı arkeologlar, yok olan diğer her şeye rağmen zamanı aşarak yükselen iki ebedî sütun olan utanç ve aşktan önce aşınıp giden şeylerin kalıntılarını yeniden inşa etmeye çalışabilirlerdi. Zaman içinde düzinelerle başka acılar yaşamış olmasına ve yaşlandıkça bunlardan giderek daha az ıstırap duymayı öğrenmiş olmasına rağmen, Harry Penn için o anın sızısı hâlâ korkunç bir şekilde keskindi. Ama şimdi bu pakete bir yenisi eklenmişti, en beklemediği bir anda hem de. Müzeden sabah sekizi biraz geçe çıktığında, Praeger de Pinto, Hardesty Marratta ve (hâlâ kızlık soyadını kullanmakta olan) Virginia Gamely’yi limuzinlerin arasında ayakta beklerken bulmuştu. Onları yanlış yönlendirmiş, onlara yalan söylemiş ve onları önemli olaylarla ilgili bilgilerden mahrum etmişti. Bu kadar iyi tanıdığı bu kişilerin yüzüne bakamıyordu, arabasına kuyruğunu bacaklarının arasına kıstırmış bir köpek gibi girmişti. Böyle hissetmeye alışkın biri değildi.</p>

  <p class="block_11">Jackson Mead, aşırı mavi ve aşırı duygusuz olan güçlü gözlerini onların olduğu yöne doğru çevirdi. Boyu iki metreden fazlaydı (gerçekten de öyleydi) ve çevresindeki her şey safmış ve kendisi de bir insan değilmiş gibi parlıyordu âdeta. Güney denizlerinden keyif almamak için elinden geleni yapan bir on dokuzuncu yüzyıl misyoneri görünümündeki, yarı cenaze havalı Mootfowl ise onun tam bir tezadı gibiydi. Lincoln’u hatırlatan ciddi bir görünümü vardı; ona bakan bir kişi, ona dokunan bir elin sonsuza dek doğaüstü güçlere bulanacağını rahatlıkla düşünebilirdi. Bu beyaz parlaklığı ve siyah çizgiyi tamamlamak üzere, bir de tombul bir top, yani Cecil Mature vardı. Jackson Mead’ın öfkeli ve Mootfowl’un eğlenen, akıllı bir adam gibi görünmelerine karşın, Cecil’e Mature (veya ısrarla vurguladığı üzere Mr. Cecil Wooley), denetimsiz bir sevgiyle dolu tek kişilik bir çete gibiydi. Virginia’nın içinden onun o kocaman gülen yüzünü öpmek geliyor; Hardesty ile Praeger ise bir kolla ona sarılmak ve sanki bir fotoğraf çektiriyormuş gibi gülümsemek istiyorlardı. Bu üç kişi öyle tuhaflardı ki normal koşullar altında kendini tutmasıyla bilinen Praeger bile sonunda avuçlarını dışarıya doğru açıp kollarını uzatarak, şaşkınlıkla “Siz kimsiniz? Ve nereden geliyorsunuz?” diye sordu.</p>

  <p class="block_11">Jackson Mead bunun mantıklı bir soru olduğunu düşünüyor gibiydi, o nedenle yanıt verdi. “St. Louise’den ve ötesinden ve diğer yerlerden,” dedi.</p>

  <p class="block_11">Sonra belediye başkanı dışarıya çıktı ve bütün arabalar motorlarını işleterek hareket ettiler. Jackson Mead’ın yanıtı bir dizel egzozu gibi havada asılı kaldı: “St. Louise’den ve ötesinden ve diğer yerlerden.”</p>

  <p class="block_11">Bu sözler artık söylenmemesine rağmen, onların kulaklarında çınlamaya devam ediyordu.</p>

  <p class="block_11">*</p>

  <p class="block_11">“Kim o?” diye bağırdı Boonya, ağır kapının öte tarafından.</p>

  <p class="block_11">“Praeger de Pinto.”</p>

  <p class="block_11">“Kim o?”</p>

  <p class="block_11">“Praeger de Pinto.”</p>

  <p class="block_11">“Kim? Praeger kim?”</p>

  <p class="block_11">“Praeger... de... Pinto!”</p>

  <p class="block_11">“Hayır.”</p>

  <p class="block_11">“Ne demek ‘hayır?”</p>

  <p class="block_11">“Biz hiç istemiyoruz.”</p>

  <p class="block_11">“Neyi hiç istemiyorsunuz?”</p>

  <p class="block_11">“Neyse ne.”</p>

  <p class="block_11">“Ben Praeger de Pinto’yum.”</p>

  <p class="block_11">“Kim?”</p>

  <p class="block_11">“Kapıyı aç, Boonya. Kim olduğumu biliyorsun.”</p>

  <p class="block_11">“Bir dakika geçsin, öyle. Acele etme.”</p>

  <p class="block_11">Beş dakika sonra, kapıyı açtı. “Nasıl yardım edebilirim?” diye sordu.</p>

  <p class="block_11">“Mr. Penn’i görmek istiyorum.”</p>

  <p class="block_11">“Burada değil.”</p>

  <p class="block_11">“Evet, burada.”</p>

  <p class="block_11">“Hayır, değil.”</p>

  <p class="block_11">“Evet, burada.”</p>

  <p class="block_11">“Hayır, değil.”</p>

  <p class="block_11">“Burada olduğunu biliyorum.”</p>

  <p class="block_11">“Pekâlâ. Burada. Ama banyoda. Onu göremezsiniz.”</p>

  <p class="block_11">“Neden? Suya girince görünmez mi oluyor?”</p>

  <p class="block_11">“Ne?”</p>

  <p class="block_11">“Onu neden göremiyormuşum... ah, merhaba Christiana,” dedi, üstünde tatlı kurabiyeler ve reçel damlaları olan bir tepsi taşıyan Christiana’nın merdivenlerden indiğini görünce. “O da bir erkek, ben de bir erkeğim.”</p>

  <p class="block_11">“Banyodayken kimseyi görmek istemez. Bu olmayacak bir iş.”</p>

  <p class="block_11">“Peki,” dedi Praeger, merdivenlere doğru yürürken. “Ben de olmayacak bir iş yapacağım o zaman.”</p>

  <p class="block_11">Harry Penn, kayrak taşından yapılmış bir küvetin içinde oturuyordu. Güneş ışınlarının ısıttığı sular, bir şelale gibi omuzlarından aşağıya, on adıma on adım ebadında ve sekiz adım derinliğindeki küvete dökülüyordu. Suyun gürültüsünü bastıracak şekilde konuşması zordu; o yüzden damlacıklarla kaplı pirinçten bir musluğu ayarladı ve sonra Praeger’ı içeriye girmeye davet etti. Kapıyı vuran kişinin Praeger olduğundan emin değildi ama tahmin ediyordu; çünkü öfkeli kişiler kapılara her zaman en parlak dönemini yaşayan ağaçkakanlar gibi vururlardı. “Senin geleceğini tahmin etmiştim,” dedi. “Ben de saklanmak için banyoya girmiştim herhâlde.”</p>

  <p class="block_11">“Evet, sanırım bu mümkün,” dedi Praeger, adamın tüvit giysili olduğu zamanların dışında daha önce hiç görmediği zayıf ve çıplak bedeni karşısında kendini aşağılanmış hissederek Bir insanın doksanlı yaşlarının sonuna doğru bu kadar zayıf ve nahif olmasını görmenin şoku Praeger’a, ne olursa olsun saygılı davranması gerektiğini hatırlattı.</p>

  <p class="block_11">“Otur, Praeger,” diye talimat verdi Harry Penn, sedir ağacından yapılmış, havlu kaplı tabureyi işaret ederek. “Sana bütün bunları anlatmak için doğru zamanlamayı kolluyordum. Şimdi de fazla bir şey söyleyemem ama elimden geldiğince açıklamaya çalışacağım. Bunu sana borçluyum. Benim kadar yaşlanınca, Praeger, insanda hırs diye bir şey kalmıyor, yani kendisi için. Oh, tabutun çivileri çakılana kadar yumruk ve tekme atan bir canavarın var olduğunu kabul etmeliyim ama benim gibi yüz yaşına yaklaşan vasat bir adamı ele alırsak, onun oldukça sakin olduğunu; çoğunlukla anılarıyla, çocuklarıyla ve torunlarıyla ilgilendiğini; küçük şeylerden ve güzelliklerden zevk aldığını; halkın saadeti, şefkat veya cesaret gibi dinginlik verme açısından diğer tüm şeyler kadar görünür ve gerçek olan bir takım şeylerle mutlu olduğunu görürsün.”</p>

  <p class="block_11">“Yirmili yaşlarımın sonlarına doğru, hayatımın sürekli olarak o zamanlar bildiğimi sandığım, hâlbuki bilmediğim ve şimdi bile bilmediğim şeyleri düzeltmek, düzeltmek ve yeniden düzeltmekle geçeceğini anlamıştım. Ama o ışık daha da derinlere uzanır ve sen yükseklere, daha da yükseklere gidersin ve nihayet ölüme yaklaştığında, geçmiş tüm hayatını değerlendirirsin. Sanki bulutların üzerindeki bir platformdan bir melek sana hayatını anlatıyor gibidir.”</p>

  <p class="block_11">“Gençlere ve onların tutkularına nasıl sonsuz bir sevgi ve şefkat duyduğumu anlamak sana güç gelebilir, çünkü çok gençsin. Sanırım insan bunu çocuklarını büyütürken öğreniyor veya öğrenmeye başlıyor. Ve insanın geriye bakıp da daha sonra gelen kişilerin, kendisinin bitirmek üzere olduğu bir yolda nasıl bir mücadele içinde olduklarını görmesi, hayatın en büyük sürprizlerinden birini oluşturuyor.”</p>

  <p class="block_11">“Normal olarak ben genç bir insanın yoluna taş koymak yerine bazı fedakârlıklar yapmayı göze alırım. Hiç kimseye engel olmadım, öyle değil mi?”</p>

  <p class="block_11">Praeger başını olumsuz anlamda sallayarak Harry Penn’in öyle bir şey yapmadığını teyit etti.</p>

  <p class="block_11">“Hayır. Çok bilinçli olarak öyle davrandım. Hepiniz için en iyisini yapmaya çalışıyorum. Peki, o zaman neden böyle aniden gizli kapaklı işler yapmaya ve sizi yanlış yönlendirmeye başladım? Çayırdaki at neden böyle birden tilkilerle birlikte koşmaya başladı? Söyleyeceğim sana.” Sonra güldü. “Hayır, söyleyemem!”</p>

  <p class="block_11">Praeger havuzun kenarındaki kaygan çıkıntının üzerinde ileri geri volta atmaya başladı. “Bu Haziran, birkaç hafta belediye başkanının bu konudaki ketumiyetini eleştiren yazılar yazdım,” dedi.</p>

  <p class="block_11">“Onu, The Sun adına halka bir açıklama yapmaya davet ettim. Ve ben bütün bunları yaparken, siz biliyordunuz.”</p>

  <p class="block_11">“Hayır, bilmiyordum. Mead’ı bugün ilk defa gördüm.”</p>

  <p class="block_11">Praeger koku alan bir av köpeği gibi donup kaldı. “Mead? Hangisi o, uzun boylu olan mı?”</p>

  <p class="block_11">“Evet. Bunu sana söylemeliydim. Ama bunun bir önemi yok. Onun asıl adı Jackson Mead. Din adamının adı da Mootfowl.”</p>

  <p class="block_11">“Mootfowl mu?”</p>

  <p class="block_11">“Evet, Mootfowl. Küçük şişmanın adı da Mr. Cecil Wooley. Bu adlar senin işine yaramaz”</p>

  <p class="block_11">“Var olan tüm arşivleri tarayacağım.”</p>

  <p class="block_11">“Bu adlar arşivlerde yok”</p>

  <p class="block_11">“Bir mil uzunluğundaki bir gemide yolculuk yapıp da birinin bir yerlere bir şeyler yazmaması mümkün olabilir mi?”</p>

  <p class="block_11">“Olabilir,” dedi Harry Penn ve musluğa uzanıp suyu kapattı. Bir sessizlik oldu. “İzlerini bırakmadan yaşayan ve hatta dünyayı bile değiştirebilen insanlar vardır. Jackson Mead buraya daha önce de birkaç kez gelmişti ama bunların kayıtları yoktur. İzlerinin kaybolması için bazı düzenlemeler yapar çünkü.”</p>

  <p class="block_11">“Bu sefer de mi düzenlemeler yapacak?”</p>

  <p class="block_11">“Korkarım, evet.”</p>

  <p class="block_11">“Yani, The Sun onu görmezden mi gelecek?”</p>

  <p class="block_11">“Evet.”</p>

  <p class="block_11">“Yani, elimde bir sütun yazı yazacak kadar bilgi olsa bile böyle bir sütun olmayacak mı demek istiyorsunuz?”</p>

  <p class="block_11">“Evet.”</p>

  <p class="block_11">“O zaman istifa etmem gerekecek. Bunu yapmak istemiyorum ama beni zorluyorsunuz.”</p>

  <p class="block_11">“Biliyorum.” Harry Penn’in yüzünde neşeli denebilecek bir ifade vardı.</p>

  <p class="block_11">“Sizi tanıdığımı sanmıştım.”</p>

  <p class="block_11">“Tanımadığını ben biliyordum,” diye yanıtladı Harry Penn. “Aslında kimse tanımıyor. Ama acele etme. Yazık olur. Senin gittiğini görmek istemiyorum. Neden Jackson Mead’ın kendisiyle tanışmıyorsun?”</p>

  <p class="block_11">“Bunu yapmak için sağ kolumu testereyle kesmem gerektiğini sakın söylemeyin, çünkü bunu yaparım.”</p>

  <p class="block_11">Bunu sağlamak için elimden geleni yapacağım ama bundan fayda mı elde edersin yoksa süngülerin mi düşer, bunu bilemiyorum. Güçlü bir görünüşü ve duruşu var onun.”</p>

  <p class="block_11">“Mr. Penn, Jessica ile tanışmadan önce genç bir bayanla nişanlıydım. Ailesi, evlenmeden önce bir Cizvit’le konuşmamda ısrar etti. Benim din değiştirmemi istiyorlardı; akılları sıra beni büyük bir tabancayla korkutmak istediler. Nişan daha sonra başka nedenlerle bozuldu ama biz o Cizvit’le görüştük ve onunla uzun uzadıya tartışmalarda ve münakaşalarda bulunduk. Sonunda ne oldu biliyor musunuz? Adam haham oldu.”</p>

  <p class="block_11">“Yani Jackson Mead’ı bir haham yapabileceğini mi düşünüyorsun?”</p>

  <p class="block_11">“Neden olmasın?”</p>

  <p class="block_11">“Hardesty ve Virginia’yı da yanında götür.”</p>

  <p class="block_11">“Neden?”</p>

  <p class="block_11">“Onun yanında Mootfowl ve Mr. Wooley olacak. Azınlıkta kalmak istemezsin, değil mi?”</p>

  <p class="block_11">*</p>

  <p class="block_11">Duvar kaidesindeki küçük kapıda karşılandılar. Kapı bir an için açıldı ve hemen kapandı. Daha sonra kendilerini, yüzü sevinçle parlayan ve kendini Mr. Cecil Wooley olarak tanıtan Cecil Mature ile el sıkışırken buldular. Cecil Mature’nin gülerken burnundan ve boğazından çıkardığı ses, tıkalı bir musluktan akmaya çalışan su sesi gibiydi. Orta çağa özgü bir oğlan çocuğu tuniği giymişti ve başında da bir Çin şapkası vardı. Görebiliyor olması bir mucizeydi; gözlerini, kale duvarındaki atış yarıklarından bakan bir nöbetçi gibi kullandığını düşündüler. Her zamanki gibi iyi huyluydu ve paytak paytak ama hissedilir ölçüde hızlı yürüyordu.</p>

  <p class="block_11">Saat, sabah dört buçuktu ve müzede güvenlik görevlileri bile yoktu. Saraydakilere benzer salonlardan ve uzun koridorlardan geçerlerken, bir yerden müzik sesi geldiğini fark ettiler. Giderek artan bir şekilde koridorlarda yankılanan bu ses, kalplerinin deli gibi çarpmasına neden oldu. Yarı karanlık bir iç avluya bakan bir balkondan gördükleri manzara, sel dalgası gibi benliklerini kapladı.</p>

  <p class="block_11">Müzik, aşağıdaki bir düzine kadar müzisyenden geliyordu.</p>

  <p class="block_11">Daha sonra kendilerini ölümsüz bir Mart öğleden sonrasını hatırlatan gri ve beyaz opak camdan yapılmış bir gökyüzünün altındaki Yeni Büyük Salonda buldular. Jackson Mead, yarım kilometre uzağındaymış gibi duran üçayaklı şövalelerin üzerine yerleştirilmiş tablolarla çevrili ve odanın orta yerindeki uzun bir çalışma masasında çalışıyordu. Mootfowl’un başında da bir Çin şapkası vardı ve Aziz Stephen’ın yükselişini gösteren büyük bir tablonun önünde diz çökmüş dua ediyordu. Tablodaki Aziz Stephen, yükselirken görülüyordu; aksak bacakları ve aşağıya dönük ayakları suyun içinden çekiliyormuş gibiydi veya babasının yukarıya kaldırdığı bir bebeğin kundak bezi gibi sarkıyordu. Giysileri havayla uyum sağlayacak şekilde uçuşuyordu. Üzerine bir ışık seli akarken, o da tablonun üst köşesine bakıyor gibiydi; arka planda ise rüzgârda uçuşan kanatlarını çırpan altın renkli kuşlar vardı. Uzaklarda görülen mor ve beyaz dağlar ürkmüş atlar gibi şaha kalkmıştı.</p>

  <p class="block_11">Nehirler, aktıkları kanalları boşaltıp tekrar geriye dönüyor gibiydiler; kuruyan nehir kıyılarındaki balıklar, olmayan bir suyun içinde yüzmeye ve nefes almaya çalışıyorlardı. Aziz Stephen’ın tam altında altın renkli bir ışık halkası vardı. Onun görüldüğü söylenen çayırların özenle betimlenmiş otları, ışık halkasıyla buluştukları yerde alev alev yanmaya başlamış gibiydiler.</p>

  <p class="block_11">Duasını bitiren Mootfowl ayağa kalktı ve Jackson Mead’ın masasının üzerindeki kâğıtları bir bezle örttü. Cecil Mature, üç konuğu sandalyelere oturmaya davet etti. Jackson Mead’ın karşısına oturdular. Cecil, bir aşağı bir yukarı volta atmaya başladı. Arada bir kendi kendine gülüyor, parmaklarıyla bir hesap yapıyor ve “Hayda! Hayda!” diye mırıldanıyordu. O sırada müzik durdu. Praeger konuşmaya niyetlendi ama Jackson Mead elini kaldırarak parçanın henüz bitmediğini ikaz etti.</p>

  <p class="block_11">“Bu son bölüme kendimi adadım,” dedi. “Bu parçanın ne olduğunu biliyor musunuz?”</p>

  <p class="block_11">‘“Üçüncü Brandenburg, allegro bölümü,” diye yanıtladı Hardesty.</p>

  <p class="block_11">“Evet,” dedi Jackson Mead. “Bir tek, ‘Üçüncüde üflemeli çalgılar yoktur. Diğer konçertolarda bunlardan hiç hoşlanmam, çünkü bunlar lüzumsuz kalabalık yaratırlar. Bunlar bana bir koridor boyunca koşuştururken gaz çıkaran keşişleri hatırlatır. Karanlık Çağlarda, o manastırlarda onca yıl kalmak... Korkunçtu,” dedi.</p>

  <p class="block_11">Ardından, “İşte, tam şurası. Dinleyin!” diye emretti. “İyi bir makine parçası gibi, bir kavrama kolu gibi, iyi yağlanmış ve isabetli. Şu devamlılığa bir bakın! Hipnotize eden tekrarlar... Bunlar, gezegenlerle ve galaksilerle ilgili hız ve mesafe oranlarının, küçük parçacık titreşimlerinin, kalp atışlarının, gelgitlerin, hoşa giden bir eğrinin ve iyi bir makinenin indirgenemez temelini oluşturan ve aynı zaman aralığından türetilen tünel ritmleridir. Bunları, her güzel tabloda mevcut olan oranlardaki ritmlerde görebilmek ve yüreğin dilinde bulmak mümkündür. İşte, ayaklı duvar saatlerini, kırılan dalgaları ve iyi düzenlenmiş bahçeleri bize sevdiren de bunlardır.</p>

  <p class="block_11">Bilirsiniz, öldüğünüz vakit, madde olsun enerji olsun, her şeyi tanımlayan ısrarlı darbeleri duyarsınız; çünkü gerçekte, evrende oranlardan başka bir şey yoktur. Bu, yüzyılın başında üretilen ve pompalarda, sandallarda ve benzeri şeylerde kullanılan bir motor gibidir âdeta. İnsanların bunun ne olduğunu anlayacaklarından emindim ama anlamadılar. Ne yazık. Yine de, bunun gibi müzik her zaman vardır, bestecisi sanki oralara gitmiş ve geri dönmüş gibidir.”</p>

  <p class="block_11">Müzik durunca, Jackson Mead Cecil Mature’ye döndü. “Mr. Wooley, lütfen saat beşe kadar onlara ihtiyacımız olmayacağını müzisyenlere söyleyebilir misiniz? Teşekkür ederim.” Cecil Mature, sosise benzeyen kollarını ve bacaklarını sallayarak paytak paytak dışarıya çıktı. On sekizinci yüzyıldan kalma bir Connecticut cenaze levazımatçısına fevkalade benzeyen Mootfowl, Jackson Mead’ın yanındaki yerini aldı.</p>

  <p class="block_11">“Reverend Doktor Mootfowl ve ben sorularınıza yanıt vermekten mutluluk duyacağız. Tabii, bir noktaya kadar. Her şey tek bir tane olsaydı, kişiye özel ve gizli bir şey olmazdı. Ama bir çeşitlilik durumunda olduğumuza göre, gölgeler ve farklılıklar olacaktır ve mahremiyetin korunması gerekir; fiziğin sadece bir tamamlayıcısı veya göstergesi olsa dahi.”</p>

  <p class="block_11">“Bizi görmeyi kabul ettiğiniz için minnettarız,” dedi Praeger. “Ve bizim sizin özel hayatınızı ihlal etme gibi bir niyetimiz yok. Yine de buraya birleşik alan kuramı veya mimarideki estetikle ilgili olarak konuşmaya gelmedik.”</p>

  <p class="block_11">Hardesty biraz alınmış gibiydi. Bunu fark eden Jackson Mead, Hardesty ile Praeger’ın arasında bir patika olduğunu hayal etti ve bu patikanın üzerinde rahatça yürüyebileceğine kanaat getirdi.</p>

  <p class="block_11">“Elbette gazetemiz verdiğiniz yanıtları halka açıklamayacaktır. Biz alıştığımız usulde, yani sizinle röportaj yapar gibi sorularımızı soracağız. Seçilmiş görevlilerimizle olan özel ilişkileriniz, kamunun sizin gelişinizle ilgili olarak duyduğu merak ve geminizin eşi emsali görülmemiş ebadı nedeniyle sanırım böyle davranmakta haklıyız.”</p>

  <p class="block_11">“Mantıklı,” dedi Jackson Mead.</p>

  <p class="block_11">“Onayladığınız için sevindim. Siz kimsiniz, nereden geliyorsunuz, ne yapmayı planlıyorsunuz, eylemlerinizi neden gizli tutuyorsunuz, geminizin içinde ne var, nerede ve nasıl inşa edildi ve yapmak istediğiniz şeyi yapmaya ne zaman başlayacaksınız? Kamunun ve kendimizin merakını gidermek için bilmemiz gereken şeyler, bunlar işte.”</p>

  <p class="block_11">“Bu oldukça kibirli bir yaklaşım,” dedi Jackson Mead.</p>

  <p class="block_11">“Nasıl yani?” diye sordu Praeger, lalını kıpırdatmadan.</p>

  <p class="block_11">“Neden benim işime burnunuzu sokuyorsunuz?”</p>

  <p class="block_11">“Size söyledim efendim ve siz de mantıklı bulduğunuzu söylediniz.”</p>

  <p class="block_11">“Bana mantıklı gelen şey, Mr. de Pinto, sizin merakınızdı, benim bu merakı giderme gibi bir yükümlülüğümün olması değil. Orada oturmuş bana küstah küstah sorular soruyorsunuz.”</p>

  <p class="block_11">“İnsanlar The Sun gazetesini normal şartlarda bilemeyecekleri Şeyleri öğrenmek için satın alıyorlar. Ve normal şartlar altında onlar sizin işinize burunlarını sokup size küstah sorular soramazlar. O nedenle benim sormam gerekiyor.”</p>

  <p class="block_11">Anladım,” diye yanıt verdi Jackson Mead. “Sadece tartışma olsun diye soruyorum; sizin de söylediğiniz gibi bu röportajda sorulan sorular ve yanıtları The Sun’da yayınlanmayacağına göre, insanların benim planlarımı öğrenmeye neden hakları olduğunu bana söyler misiniz? Bana kalırsa siz onların soru sorma hakkını öne sürüp kendi merakınızı tatmin etmeye çalışıyorsunuz. Onların hakları nedir? Sayıca daha fazla olmaları, onların hakkını daha mı meşru kılıyor? Bu hakkı onlara veren nedir?”</p>

  <p class="block_11">“Bu onları ilgilendirir, Mr. Mead. Onlar her zaman her şeyi göremezler ve bu, onlarda hata bulmak için bir neden değildir; çünkü onlar da hayatlarına devam etmek zorundadırlar. Bazen gemiler Hudson’dan geceleri geçer, bunlar okyanusa açılacak olan gemilerdir.</p>

  <p class="block_11">Kelimenin tam anlamıyla, bunları kimse görmez. Ben burada gözcü konumundayım, ufuklarımızda neler olup bittiğini onların bilmesini ben sağlayacağım, hangi gemiler şafak vakti akıntıya doğru gider veya sizin durumunuzda, akşam vakti akıntıya karşı gelir, bunları onlara ben haber veririm.”</p>

  <p class="block_11">“Mr. de Pinto, koyunları koruyan köpek sonunda onları yönetmeyi öğrenir ve bu, bir alışkanlık hâline gelir. İnsanlara da onları gözleyen kişilere zıplamayı ve ezilmesini istedikleri şeyleri ezmeyi öğretirler. Pek çok şehirde ve henüz şehir olmamış bazı yerlerde şunu fark ettim ki insanları gözetmesi gereken kişiler, onların valileri oluyor. Hükümet, hükümet olduğunu kabul ediyor ama basın olmadığını iddia ediyor. Ama nasıl bir bahaneyle! Sizler bütün halkları yönetiyorsunuz. Onları çocuklar gibi işliyorsunuz, oradan oraya koşturuyorsunuz. Reklamcıların halkı etkilemek için sizin sayfalarınızı kullanması rastlantısal değil elbet. Köşe yazılarınızın, seçtiklerinizin, vurguladıklarınızın, eleştirilerinizin ve hatta yaptığınız alıntıların ne işe yaradığını sanıyorsunuz? Peki, sizi kim seçti? Kimse. Siz kendi kendinizi tayin ettiniz, o yüzden kimse adına konuşamazsınız ve kamu yararını temsil etme iddiasıyla beni de sorgulamaya hakkınız yok. Amaçlarımı halka açıklamaya hazır olduğum vakit bunu yapacağım. O vakte kadar, halktan gelen muhalefetin üstesinden gelmek için hazırlanmayı sürdüreceğim.”</p>

  <p class="block_11">“Size muhalefet edeceklerini biliyorsunuz o zaman?” diye araya girdi Virginia.</p>

  <p class="block_11">“Her zaman ederler ve etmeleri de gerekir.”</p>

  <p class="block_11">“Neden?” diye sordu Virginia, büyülenmiş gibi. “Size karşı çıkmakta haklı olduklarını düşündüğünüze göre, yapmak istediğiniz her neyse, ondan vazgeçseniz en basit çözüm bu olmaz mı?”</p>

  <p class="block_11">“Evet, gerçekten de olurdu; tabii, sevilmek isteseydim. Basit bir şekilde bu işi keser ve kaçar giderdim. Ama benim buradaki amacım sevilmek değil.”</p>

  <p class="block_11">“O vakit amacınız nedir?” diye sordu Hardesty.</p>

  <p class="block_11">Jackson Mead, Hardesty’nin yüzünde, Hardesty’nin onu anlamak ve ona güvenmek istediğini gördü. “Amacım,” dedi aniden yumuşak ve iyi kalpli bir tonla, “bu dünyayı daha geniş, çok daha geniş gökkuşaklarıyla donatmak istiyorum. Bu gökkuşaklarının sonuncusu öyle mükemmel olacak ki bizi terk eden Onun dikkatini çekecek ve Onun, kırılmış ve bozulmuş olan tüm simetrileri düzeltmesini ve hayatı bir kere daha sakin ve zaman ötesi bir rüya hâline getirmesini sağlayacak Benim amacım, Mr. Marratta, zamanı durdurmak ve ölüleri geri getirmektir. Benim amacım, tek kelimeyle, adalettir.”</p>

  <p class="block_11">*</p>

  <p class="block_11">Hardesty gözlerini kırpıştırdı. Makinelerden, zamandan ve ebedî gökkuşaklarından bahseden bu tuhaf adam, ona New York’ta kalmaya karar verdiği vakit masaya koyduğu elin aynısını dağıtmıştı.</p>

  <p class="block_11">“Ne zaman?” diye sordu ve Jackson Mead ona hafif bir gülümsemeyle bakıp şu yanıtı verdiğinde, gerçekten afallayıp kaldı: “Sabır.”</p>

  <p class="block_11">Jackson Mead, Hardesty’nin üzerinde bir tür sihir uygulamıştı sanki ama Praeger, kendisinin zaten duyamadığı o büyülü şarkıdan etkilenmemeye azmettiği için devam etti.</p>

  <p class="block_11">“Saygısızlık etmek istemem, Mr. Mead,” dedi, “ama neden bahsettiğiniz hakkında en ufak bir fikrim yok. Eğer gazetemde sizin söylediklerinizi olduğu gibi yazarsam, devlet hastaneleri sizinle tanışmak için birbirlerinin gözlerini oyarlar.”</p>

  <p class="block_11">“O bunu bilmiyor mu sanıyorsunuz?” diye homurdandı odaya dönmüş olan Cecil Mature.</p>

  <p class="block_11">“Teşekkür ederim, Mr. Wooley,” diye yanıtladı Jackson Mead.</p>

  <p class="block_11">“Ben kendim için konuşabilirim.”</p>

  <p class="block_11">“Üstelik eğer dünyaya gökkuşakları ve daha neler getirmeyi ve bahsettiğiniz o olağanüstü hedeflere varmayı bir süredir denemekte iseniz, o vakit başarısız olduğunuzu görmeniz gerekir. Bu arada, ne isterseniz onu yapın. Ama yaptığınız, birliği bozacak ve karmaşa yaratacak türden bir şeyse o vakit insanların sizi durdurmak için bundan haberdar olmaları gerekir,” dedi Praeger.</p>

  <p class="block_11">“Şu tabloyu görüyor musunuz?” diye sordu Jackson Mead, Aziz Stephen’ın Yükselişi tablosunu göstererek.</p>

  <p class="block_11">“Evet, tabu,” diye yanıtladı Praeger.</p>

  <p class="block_11">“Aziz Stephen’ın gerçekten göğe yükseldiğine inanıyor musunuz?”</p>

  <p class="block_11">“Hayır.”</p>

  <p class="block_11">“O vakit ressam bu tabloyu neden yaptı ve insanlar böyle bir şeyin olduğuna inanmadıkları hâlde ona ve Aziz Stephen’ın kendisine neden değer veriyorlar? Yani, eğer göğe yükselmediyse kimin nesiydi bu adam?”</p>

  <p class="block_11">“Onun yükseldiğine inanıyorlar,” dedi Praeger. “O yüzden bu tabloyu ve Aziz Stephen’ın kendisini kutsal buluyorlar, yanılıyor olsalar da.”</p>

  <p class="block_11">“Hayır,” diye ısrar etti Jackson Mead. “Hiç öyle bir şey düşünmüyorlar. Ah, belki bazıları düşünüyordur, yani büyülere ve muskalara inananlar. Ama ressam ve ben ve Aziz Stephen’ı kutsayan insanların çoğu, onun gerçekten de sahnedeki bir makineye tellerle bağlıymış gibi göğe yükseldiğine inanmıyoruz.” Bu sözler Praeger’ı ümitlendirdi ama sadece kısa bir süre için. “Kesinlikle öyle değil; tam tersine, onun gerçekten yükseliyor olduğuna, yükseldiğine inanıyoruz. Tabloda bile havada asılı gibi duruyor. Bir süreç var orada. Onun gerçek olup olmadığını tartışmak faydasız bir iş, çünkü bu teyit edilemez; biz her şeyi bir arada ve aynı anda görebilecek duruma gelene kadar tabii.”</p>

  <p class="block_11">“Anlamadım,” dedi Praeger biraz umursamaz bir şekilde.</p>

  <p class="block_11">“Benim söylemek istediğim, kanvas kuruyana kadar gerçeklik sadece niyet olarak kalır; çünkü henüz daha oluşmamıştır. Yani, hepsi gerçekleşmiş ve henüz olmamıştır. Ve başarısız olduğum, hatta berbat bir şekilde başarısız olduğum doğru olsa bile aynı zamanda muhteşem bir zafer de kazandım ben. Sizin gelecek olarak adlandırdığınız bu zaferin anısında, aynen Aziz Stephen’ın yükselmediği hâlde göğe yükseleceğini ve yükseldiğini bildiği gibi, benim de kavuşmayı, geri almayı amaçladığım bir şey var. Zamanla ilintili bir şey bu. Bizler, kusurlarımız nedeniyle onun ima ettiği tek şeyi algılayabilmek için onu bir seri hareketle birlikte düşünmek zorundayız ama yok böyle bir şey. Tabloya bir bak. Onun içinde bir hareket görüyorsun, değil mi? Ama yine de, kimse hareket etmiyor. Buna ne buyrulur? Sana söyleyeyim. Bu resim gelinen gerçek noktaya, işlerin gerçek durumuna yakındır. Hani filmlerde hareket yanılsaması yaratan fotoğraf kareleri kullanılır ya, hayat ve zaman için de aynı şey geçerlidir. Her şey bir matris içinde sıkıca kenetlenmiştir ve nefes kesecek kadar karmaşıktır; sanki sonsuz sayıda minyatürcü onun dudak uçurtan tasvirini yapmak üzere görevlendirilmiş gibidir. Ama seni temin ederim ki anarşi yoktur; her şey bir anda olur ve hareket etmez.”</p>

  <p class="block_11">“Ama hareket eder!” dedi Praeger.</p>

  <p class="block_11">“Yeterince uzaktan bakınca etmez.”</p>

  <p class="block_11">“Nereden biliyorsunuz?” diye sordu Praeger. “Orada mıydınız? Ve bir şey daha: insan öldüğü vakit yüzyılın başında üretilen bir motorun çıkardığı seslere benzeyen sesler duyar demiştiniz. Bunu nereden biliyorsunuz?”</p>

  <p class="block_11">“Ah,” dedi Jackson Mead, alçak gönüllü bir şekilde. “Ben birçok kez öldüm. Durun bir bakalım,” diyerek devam etti ve parmaklarıyla saymaya başladı. “En azından altı kez; belki de daha fazla. Takip etmesi zor; bir süre sonra kesin sayıyı unutma eğilimi içine giriyorsun.”</p>

  <p class="block_11">“Öyle mi,” dedi Praeger, gözleri faltaşı gibi açılmıştı. Bu söyledikleriniz mezardaki ölülerin kemiklerini sızlatmaya Yeter,” diye araya girdi Hardesty. “Bunları tartışmak faydasız; sonuçta, insan bunları kalbinin içinde değerlendirmeli.”</p>

  <p class="block_11">“Katılmıyorum,” diye itiraz etti Praeger. “Bu tür delice yorumları değerlendirecek olan en iyi araç, akıldır.”</p>

  <p class="block_11">“Hiç de değil, Mr. de Pinto,” dedi Mead. “Ruh akıldan daha zekidir. Ruh çoğunlukla daha az tedbirli hareket eder ve akla göre bir konuyu kavramakta daha yavaştır. Zaten o yüzden zamana ihtiyacım var ve ben o yüzden size gerçek niyetimin ne olduğunu söylemeyeceğim.”</p>

  <p class="block_11">“Bana göre hava hoş,” diye yanıtladı Praeger. “Ben nasıl olsa öğrenirim bunu. Sizi nesnellikle yeneceğim.”</p>

  <p class="block_11">“The Sun’ı kullanamayacağınıza göre, bunu nasıl yapmayı düşünüyorsunuz? Bu bana pek nesnel gibi gelmiyor. Size geliyor mu?”</p>

  <p class="block_11">“Mr. Mead, sizden farklı olarak benim aklımda demir kadar somut bir şey var ve ben onunla, sizin ortalığa saçtığınız örümcek ağlarını temizlemeyi düşünüyorum.”</p>

  <p class="block_11">“Bunu söylemeniz çok ilginç,” dedi Jackson Mead, “yani örümcek ağlarıyla ilgili olarak söyledikleriniz.” Çok eğleniyormuş gibiydi, o anda, zafer için gerekli olan aracı görmüştü sanki. Praeger, onun böyle bir araca sahip olmadığının bilincindeydi.</p>

  <p class="block_11">“Benim örümcek ağlarımı görene kadar bekleyin Mr. de Pinto, sadece bekleyin.” Tüm haşmetiyle ayağa kalktı ve masasının üzerine eğilerek kendisini sorguya çekenlere dikkatle baktı. “Onların karşısında demir bile işe yaramaz.”</p>

  <p class="block_11">Mülakat sona ermişti.</p>

  <p class="block_3"> </p>
</body>
</html>
