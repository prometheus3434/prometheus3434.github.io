<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h2>Bölüm 4</h2>
<p>Felaket —bütün felaketlerde ve atmacalarda eskilerden beri gelenek olduğu gibi— gitmek bilmiyor, tepelerinde asılı duruyor ve saldırmak için uygun ânı kolluyordu. Gwenllech ve Buina kıyılarında yer alan birkaç yerleşim merkezinden uzaklaşmalarını, Ard Carraigh’i geçmelerini, balta girmemiş ormanın tek bir insanın olmadığı, uçurumlarla dolu bölgesine dalmalarını bekledi. Ve felaket, hücuma geçen bir atmaca gibi hedefini kaçırmadı. Doğrudan kurbanının tepesine indi ve bu kurban Triss oldu.</p>
<p>Durum başlarda tehlikeli gibi görünmemişti, sıradan bir mide bağırsak bozukluğunu andırıyordu. Geralt ve Ciri aralarında konuşmadan anlaşmışlar, sihirbazın kendini iyi hissetmemesinin üzerinde fazlaca durmamaya karar vermişlerdi, aksi halde yolculukları kesintiye uğrayacaktı. Benzi ölü gibi solmuş ve ter içinde kalmış Triss acıdan iki büklüm halde atın üstünde yola devam etmeye birkaç saat uğraştı. Ama öğleden sonra yol kenarındaki çalılıkların arasında çok zaman kaybettikten sonra atın sırtına çıkmayı başaramadı. Ciri ona yardım etmeye çalıştı ama çabasının sonu kötü bitti: Triss atın yelesini tutamayıp hayvanın sağrısından aşağıya kayıp yere düştü.</p>
<p>Onu taşıyıp yere yatırdılar. Geralt hiç sesini çıkarmadan eyer torbalarını çözdü, içindeki sihirli iksir dolu kutuyu arayıp buldu, açtı ve sövmeye başladı. Şişelerin hepsi birbirinin aynıydı, üzerlerindeki gizemli işaretler ona hiçbir şey ifade etmiyordu.</p>
<p>"Hangisi, Triss?"</p>
<p>"Hiçbiri," diye inledi sihirbaz ellerini karnına bastırarak.</p>
<p>"İçemem... Onların hiçbirini içemem."</p>
<p>"Ne? Neden ki?"</p>
<p>"Aşırı duyarlılığım var..."</p>
<p>"Senin mi? Bir sihirbazın mı?"</p>
<p>"Alerjim var!" Triss öfke ve çaresizlik içinde ağlamaya başladı. "Oldum olası vardı! Bünyem iksir kabul etmiyor! Bunlarla başkalarını iyileştiriyorum, kendimi yalnızca muskalarla iyi edebiliyorum!"</p>
<p>"Muska nerede?"</p>
<p>"Bilmiyorum." Triss dişlerini gıcırdattı. "Kaer Morhen’de kalmış olmalı. Ya da kaybettim..."</p>
<p>"Lanet olsun. Ne yapabiliriz şimdi? Kendine bir sihir yap istersen?"</p>
<p>"Denedim. Şu gördüğün onun sonucu. Sancıdan dikkatimi toplayamıyorum..."</p>
<p>"Ağlama."</p>
<p>"Söylemesi kolay!"</p>
<p>Witcher doğruldu, kendi eyer torbalarını Roach’un sırtından indirip içlerini karıştırmaya başladı. Triss iki büklüm oldu, gelen yeni nöbetle yüzünü iyice buruşturdu.</p>
<p>"Ciri..."</p>
<p>"Ne var, Triss?"</p>
<p>"Sen iyi misin? Alışılmamış bir şeyler hissetmiyorsun, değil mi?</p>
<p>Küçük kız başını hayır anlamında salladı.</p>
<p>"Belki zehirlenmişimdir? Ne yedim ben? Üçümüz de aynı şeyleri yedik... Geralt! Ellerinizi yıkayın. Ciri’nin ellerini yıkamasını sağla..."</p>
<p>"Kalkma, yat. İç şunu."</p>
<p>"Ne bu?"</p>
<p>"Sıradan bir sakinleştirici. İçinde belki bir zerrecik sihir var, zararı dokunmaz sana. Ama sancılarını hafifletir."</p>
<p>"Geralt, sancılar... sorun değil. Ama ateşim çıkarsa... Dizanteri olabilir. Belki de paratifo."</p>
<p>"Bağışıklığın yok mu?"</p>
<p>Triss yanıt vermedi, başını çevirdi, dudaklarını ısırıp iyice büzüldü. Witcher soru sormaktan vazgeçti.</p>
<p>Triss’i bir süre dinlendirdikten sonra Roach’un sırtına çektiler. Geralt sihirbazın arkasına oturup ona kollarını doladı. Ciri, atını hemen onlarınkinin yanından sürerken hem dizginleri tutuyor hem de Triss’in atını idare ediyordu. Bir mil bile ilerlememişlerdi. Triss kendini eyerin üzerinde tutamayarak, Geralt'ın ellerinden kaydı. Buz kesmiş bedeni zangır zangır titrerken ansızın ateşi yükseldi. Karnındaki ağrı şiddetlendi. Geralt, bu belirtinin Witcher iksirinin içinde eser miktarda bulunan sihirden kaynaklandığını umuyordu. Umuttu onunki. Ama inanmıyordu.</p>
<p>"Aman Tanrım, efendim!" dedi çavuş. "Çok zamansız geldiniz. Daha kötü bir an seçemezdiniz."</p>
<p>Çavuş haklıydı. Geralt ne karşı çıkabilir ne de tartışabilirdi.</p>
<p>Köprünün başındaki sınır karakolunda genelde üç asker, bir seyis, bir gümrük memuru ve en çok birkaç yolcu bulunurken şimdi insan kaynıyordu. Witcher, Kaedwen renklerini taşıyan hafif silahlarla donatılmış en az otuz ve kazıklı setin dibine uzanmış kalkanlı ellinin üzerinde adam saydı. Adamların çoğu, "Bulabildiğin her yerde uyu, uyandırılır uyandırılmaz da ayağa fırla," diyen eski asker ilkesine uyarak ateşin başında yatıyordu. Ardına kadar açık duran büyük kapının arkasında bir kalabalık vardı — sınır karakolunun içi de insan ve at doluydu. Eğilmiş gözetleme kulesinde iki asker vurmaya hazır tatar yaylarıyla nöbet tutmaktaydı. Yürünmekten aşınmış, nal izleriyle kaplı köprünün üzerinde altı çiftçi arabası ve tacirlere ait iki mal arabası duruyordu. Parmaklıkların ardında ise koşumları çözülmüş onun üzerinde öküz, sıkıntıdan başlarını tezekle kaplı bataklığa doğru eğmişlerdi.</p>
<p>"Bu karakola bir saldırı oldu. Dün gece," dedi çavuş soru sorulmadan. "Son anda yetişebildik, yoksa küllerden başka bir şey bulamazdınız burada."</p>
<p>"Saldırganlar kimdi? Haydut mu? Yağmacı mı?"</p>
<p>Asker başını iki yana salladı, yere tükürdü, Ciri’ye ve eyerin üzerinde iki büklüm olmuş Triss’e baktı.</p>
<p>"Avluya geçin," dedi, "çünkü sihirbaz birazdan attan düşecek. İçeride birkaç yaralımız var, bir fazladan zarar gelmez."</p>
<p>Avludaki kenarları açık çadırda kanlı sargılar içinde birkaç kişi yatmaktaydı. Geralt biraz ötede, kazıklı setle makaralı kuyu arasında hareket etmeyen altı beden fark etti; üzerlerini örten çuval bezinin altından eskimiş kirli çizmeleri gözüküyordu.</p>
<p>"Sihirbaz kadını yaralıların yanına yatırın." Asker yanları açık çadırı gösteriyordu. "Ah, Witcher, sihirbazın hasta olması çok yazık. Birkaçımız dövüşürken yaralandık, sihir desteği alabilsek iyi olurdu. Birinin içine saplanmış oku çekip çıkardık ama ucu bağırsaklarında takılı kaldı, çocuk sabaha kadar ruhunu teslim eder, bundan emin olun... Onu kurtarabilecek sihirbazın kendisi hasta, bedeni ateşler içinde sarsılıyor ve bizden yardım bekliyor. Çok zamansız. Dediğim gibi çok zamansız..."<br/></p>
<p>Asker, Witcher'in üstleri örtülü bedenlerden gözünü ayıramadığını görünce sustu.</p>
<p>"İkisi buradaki nöbetçilerden, ikisi bizden, ikisi de... onlardan," dedi ve sertleşmiş bezin ucunu kaldırdı. "İsterseniz bakın."</p>
<p>"Ciri, çekil."</p>
<p>"Ben de görmek istiyorum!" Kız, Geralt’ın arkasından öne doğru eğildi, ağzı açık halde cesetlere baktı.</p>
<p>"Lütfen git. Triss’le ilgilen."</p>
<p>Ciri burnundan soludu, hiç istemese de denileni yaptı. Geralt yaklaştı.</p>
<p>"Elf bunlar," dedi şaşkınlığını gizlemeden.</p>
<p>"Elf," dedi asker. "Scioa’tael."</p>
<p>"Kim?"</p>
<p>"Scioa’tael," diye yineledi asker. "Orman çeteleri."</p>
<p>"Tuhaf bir tanımlama. Yani yanılmıyorsam, ‘Sincaplar’ değil mi?"</p>
<p>"Evet. Aynen öyle. Elf dilinde kendilerine böyle derler. Kimilerine göre, berelerinde ve keplerinde bazen sincap kuyruğu taşıdıkları için böyle tanımlanırlarmış. Kimilerine göre de ormanda yaşadıkları ve yemişle beslendikleri içinmiş. Bunlar başımıza sürekli dert açar."</p>
<p>Geralt başını iki yana salladı. Asker bezi yeniden cesetlerin üzerine serdi, ellerini ceketine sildi.</p>
<p>"Gelin," dedi. "Burada durmanın âlemi yok, sizi komutana götüreyim. Hastayla bizim orman idarecisi ilgilenecek, yapabilirse tabii. Yara yakmayı, dikmeyi, kemikleri yerine oturtmayı bilir, belki ilaç karışımı da hazırlar kim bilir; kafalı bir çocuktur, dağlıdır. Gelin, Efendi Witcher."</p>
<p>Gümrük memurunun duman altı olmuş loş kulübesinde yüksek perdeden hararetli konuşmalar yapılıyordu. Zincir zırhının üzerine sarı bir pelerin atmış olan kısa saçlı bir şövalye, iki tacire ve bir kâhyaya bağırıyor, başı sargılı gümrük memuru ise hüzünlü ve aldırmaz bir ifadeyle onları izliyordu.</p>
<p>"Hayır dedim!" Şövalye, ayakları sallanan masaya yumruğunu indirip göğsündeki zincir yakasını düzeltmek için ayağa kalktı. "Atlılar dönmediği sürece buradan adımınızı bile atmayacaksınız! Yollara dökülmeyeceksiniz!"</p>
<p>"İki gün içinde Daevon’da olmam gerekiyor!" dedi kâhya ve elindeki üzerine bir işaret dağlanmış olan çentikli çubuğu şövalyenin burnuna sokar gibi uzattı. "Bir konvoya refakat ediyorum! Geç kalırsam saray hazinedarı kafamı koparır! Bölgeden sorumlu yüzbaşıya şikâyette bulunacağım!"</p>
<p>"Bulun, kime şikâyette bulunursan bulun," diye alay etti şövalye. "Ama pantolonunun içine bolca saman doldurmanı öğütlerim, çünkü yüzbaşının tekmesi serttir. Ama şimdilik burada emirleri ben veririm, çünkü yüzbaşı uzaklarda ve senin saray hazinedarını ben takmam. Bak hele! Kimi getiriyorsun, çavuş? Bir tacir daha mı?"</p>
<p>"Hayır," dedi çavuş çekinerek. "Kendisi Witcher’dir. Adı, Rivyalı Geralt."</p>
<p>Şövalyenin ağzını yayarak gülümsemesini, yaklaşıp elini uzatmasını Geralt şaşkınlıkla karşıladı.</p>
<p>"Rivyalı Geralt," diye tekrarladı şövalye hâlâ gülümseyerek. "Adınızı duydum, hem de herhangi birinden değil. Sizi buralara hangi rüzgâr attı?"</p>
<p>Geralt gelme nedenini açıklayınca şövalye gülümsemeyi bıraktı. "Zamanlamanız yanlış olmuş. Koşullar malum. Bizim buralarda savaş hüküm sürüyor, Efendi Witcher. Ormanlarımızın içinde Scioa’tael çetesi dolanıyor, daha dün onlarla çarpıştık. Ben burada takviye bekliyorum, ardından sürek avına başlayacağız."</p>
<p>"Elflerle mi savaşıyorsunuz?"</p>
<p>"Sadece elfler değil. Ne o, Witcher, Sincaplar’ı duymadınız — -mır</p>
<p>"Hayır. Duymadım."</p>
<p>"Son iki yıldır neredeydiniz? Denizin karşı kıyısında mı? Çünkü Kaedwen’de, bizim buralarda Scioa’tael epeyce konuşuldu, hem de enine boyuna. Nilfgaard’la savaş başlar başlamaz ilk çeteler ortaya çıktı. Lanet olası insan olmayanlar bizim sorunlarımızdan yararlandı. Bizler güneyde savaşırken onlar bizi sırtımızdan vurup gerilla savaşma başladılar. Nilfgaard'ın bizi paramparça edeceği hesabını yaptıkları için insan hâkimiyetinin sonunun geldiğini, eski koşulların geri döneceğini çığırmaya başladılar. İnsanlar denize dökülsün! Katliam yaparken, yakarken, soyarken böyle bağırıyorlar!"</p>
<p>"Bu sizin suçunuz ve şimdi de sizin sorununuz," dedi kâhya bezgin bir ifadeyle ve makamının sembolünü taşıyan çentikli çubuğu bacağına vurdu. "Siz yüce ve soylu beylerin suçu bu. İnsan olmayanları ezdiniz, yaşatmadınız, şimdi gördünüz işte. Biz burada her zaman konvoylara refakat ettik, kimse kılımıza dokunmadı. Orduya ihtiyacımız yok bizim."</p>
<p>O âna kadar konuşmadan bankta oturan tacirlerden biri, "Doğruya doğru," dedi. "Sincaplar yolları güvensiz hale getiren haydutlardan daha tehlikeli değiller. Elfler önce kimlerden hesap sordular? Bu haydutlardan işte!"</p>
<p>"Boynuma ok saplayanın haydut mu yoksa elf mi olduğundan bana ne?" dedi başı sargılı gümrük memuru ansızın. "Başımın üzerindeki çatıyı kim yakarsa yaksın yanar, fitili kimin elinde tuttuğunun ne önemi var? Sayın Tacir, Scioa’tael’in haydutlardan daha tehlikeli olmadıklarını mı söylüyorsunuz? Yalan bu. Haydutların derdi ganimet, elflerinki ise insan kanı. Altın sikke herkeste bulunmaz ama herkesin damarlarında kan vardır. Bunun ulu beylerin sorunu olduğunu mu söylüyorsunuz? Bu, daha da büyük bir yalan. İşbaşındayken vurup öldürdükleri oduncular, Buchdorf’ta koyun gibi kestikleri kömür işçileri, yakıp yıktıkları köylerdeki çiftçiler — bu insanlar insan olmayanlara karşı nasıl bir günah işledi ki? Bir arada yaşayıp çalıştılar, birbirlerine komşuydular ve ansızın sırtlarına oklar yağdı. Ya ben? Yaşamım boyunca tek bir insan olmayana zarar vermedim ama bakın, alnımı cüce palasıyla yardılar. O yerden yere vurduğunuz askerler olmasaydı şimdi bir avuç toprağın altında yatıyor olurdum..."</p>
<p>"Kesinlikle!" Sarı pelerinli şövalye yumruğunu yeniden masaya indirdi. "Sizin ifadenize göre ezilen ve dediğinize göre bizim yaşatmadığımız ciflerden sizin berbat canınızı koruyoruz, Sayın Kâhya. Ama ben size başka bir şey söyleyeyim: Biz dizginleri onların ellerine çok bıraktık, onlara çok göz yumduk, eşitmişler, insanmışlar gibi davrandık ama onlar bizi şimdi sırtımızdan vurdu. Böyle davranmaları için Nilfgaard’ın onlara bir şeyler ödediğine başım üzerine bahse girerim. Onlar da dağlardaki vahşi elflere silah sağlıyorlar. Ama gerçek desteği sürekli aramızda yaşayanlardan; elflerden, yarı elflerden, cücelerden, gnom’lardan ve buçukluklardan görüyorlar. Onlar onlara barınak sağlıyor, gönüllüler veriyor, karınlarını doyuruyor."</p>
<p>"Hepsi değil," dedi bir başka tacir. İnce yüzlü, zayıf bir adamdı, taşıdığı kibar ifadeyle esnafa benzemiyordu. "İnsan olmayanların çoğu Sincaplara karşıdır, Sayın Şövalye, onlara bulaşmak istemezler. Çoğunluğu merttir ve bu mertliğin bedelini ağır öderler. Ban Ard Kontunu anımsayın. Bir yarı elfti ve herkesi barışa ve birlikte çalışmaya çağırırdı. Bir kiralık katilin fırlattığı okla öldü."</p>
<p>"O oku kendine mert süsü veren bir buçukluk ya da cüce fırlatmıştır mutlaka," diye alay etti şövalye. "Bence onların hiçbiri mert falan değil. Onların hepsi... Hey! Sen kimsin bakalım?"</p>
<p>Geralt döndü. Hemen arkasında Ciri duruyor, zümrüt yeşili iri gözlerini herkesin üzerinde gezdiriyordu. Çıt çıkarmadan ilerleme konusunda gerçekten büyük ilerleme kaydetmişti.</p>
<p>"O benimle birlikte," dedi Geralt.</p>
<p>"Hımmm... " Şövalye, Ciri’yi süzdü, sonra kibar yüzlü tacire döndü. Anlaşılan onu en ciddi muhatap olarak görmüştü. "Yani bana mert insan olmayanları anlatmayın, bayım. Onlar topyekûn bizim düşmanlarımız; binbir çabayla öyle değillermiş gibi görünseler de sonuç değişmez. Buçukluklar, cüceler ve gnom’lar yüzyıllardır aramızda yaşıyor, insan bu durumda belli bir uyum sağlandığını düşünmek istiyor. Ama onların silahlara davranıp soluğu ormanlarda almaları için elflerin başlarını kaldırmaları yeterli. İnanın bana, elflere, dryad'lara, onların balta girmemiş ormanlarına göz yummak hataydı. Bütün bunlar onlara yetmedi, şimdi de kalkmış, ‘Burası bizim dünyamız, defolun sığıntılar,’ diyorlar. Tanrılar adına, kimlerin defolacağını, kimlerden tek bir iz bile kalmayacağını onlara göstereceğiz. Nilfgaardlıların derilerini yüzdük, şimdi sıra çetelerde."</p>
<p>"Ormandaki elfi ele geçirmek kolay iş değildir," dedi Witcher. "Ben olsam dağlardaki gvzom’larm ve cücelerin de peşine düşmem. Bu birliklerin büyüklüğü nedir?"</p>
<p>"Çetelerin," diye düzeltti şövalye. "Bunlar çete, Efendi Witcher. Yirmi adam kadarlar, bazen sayıları artabiliyor. Bu tür toplu eylemlerine ‘komando’ adını vermişler. Bu, cüce dilinden bir sözcük. Ama bu yaratıkları ele geçirmenin kolay olmadığı konusunda haklısınız, görüyorum ki meseleye hâkimsiniz. Ormanlarda ve sazlıklarda peşlerine düşmenin bir anlamı olmaz. Tek olasılık, onların destek hatlarını kesmek, tecrit etmek, aç bırakmaktır. Onlara yardımcı olan insan olmayanların boğazına yapışmaktır. Yerleşim alanlarından, köylerden, çiftliklerden gelen..</p>
<p>"Burada sorun," dedi kibar yüzlü tacir, "onlara yardım eden ve etmeyen insan olmayanları birbirlerinden ayırabilmektir."</p>
<p>"O halde hepsinin boğazına yapışacağız!"</p>
<p>"Haa." Tacir gülümsedi. "Anlıyorum. Bunu daha önce bir yerlerde duymuştum. Boğazlarına yapışıp hepsini maden ocaklarına, taş ocaklarına, çevreleri çitlerle sarılı kamplara tıkmak. Hepsini. Masumları da. Kadın ve çocukları da. Bunu mu kastediyorsunuz?"</p>
<p>Şövalye başını sert bir hareketle dikti, elini kılıcının sapma attı. "Kesinlikle bunu kastediyorum!" dedi hışımla. "Çocuklara acıyorsunuz, oysa bu dünyada kendiniz de çocuk gibisiniz. Nilfgaard’la sağlanan ateşkes yumurta kabuğu kadar kırılgan, savaş her an yeniden başlayabilir, bugün değilse bile yarın ve savaşta her şey mümkündür. Eğer yenilirsek, neler olabilir sizce? Ben size söyleyeyim: Elf komandoları ormanlardan küme küme çıkar ve o mertler onlara katılırlar. Sizin o mert cücelerinizin, dostunuz olan buçuklukların barıştan, dirlik ve düzenden söz edeceklerine inanıyor musunuz o zaman? Hayır efendim, etmezler. Karınlarımızı deşerler, Nilfgaard onların elleriyle bizden öcünü alır. Ve de vaat ettikleri gibi bizi denize dökerler. Hayır efendim, bu canlılar konusunda artık duraksamanın anlamı yok. Ya onlar ya biz. Üçüncü bir yol yok!"</p>
<p>Kulübenin kapısı gıcırdadı ve üstü başı kan içinde bir asker içeri girdi.</p>
<p>"Rahatsız ettiğim için bağışlayın," dedi boğuk bir sesle. "Hasta kadını hanginiz getirdiniz?"</p>
<p>"Ben," dedi Witcher.</p>
<p>"Beni izleyin lütfen."</p>
<p>Birlikte avluya çıktılar.</p>
<p>"Kadının durumu ağır, efendim," dedi asker Triss’i göstererek. "Karabiber ve güherçile kattığım şnaps içirdim ama yararı olmadı. Pek olmadı..."</p>
<p>Geralt sesini çıkarmadı, çünkü söyleyebileceği bir şey yoktu. Sihirbaz kadının midesinin karabiberli ve güherçileli şnapsı kaldırmadığı, orada kıvranarak yatışından belliydi.</p>
<p>"Bir tür veba olabilir." Asker alnını buruşturdu. "Ya da, dur neydi adı... dizanteri. Kimseye bulaştırmasa bari..."</p>
<p>"O bir sihirbaz," diye itiraz etti Witcher. "Sihirbazlar hastalanmaz..."</p>
<p>"Gerçekten," diye araya girdi peşleri sıra gelmiş olan şövalye, alaycı bir sesle. "Görüyorum ki sizinki çevresine sağlık saçıyor! Beni iyi dinleyin, Efendi Geralt. Bu kadının yardıma ihtiyacı var ve biz bunu sağlayamayız. Ben de anlayabileceğiniz üzere birliklere salgın bir hastalık bulaşmasını göze alamam."</p>
<p>"Anlıyorum. Derhal yola çıkacağım. Başka çarem yok, yönümü Daevon ya da Ard Carraigh’e çevireceğim."</p>
<p>"Fazlaca ilerleyemezsiniz. Süvarilere herkesi durdurmaları için emir verildi. Ayrıca tehlikeli olur. Scioa’tael tam o yöne gittiler."</p>
<p>"Ben başımın çaresine bakarım."</p>
<p>"Hakkınızda duyduklarıma göre," dedi şövalye ağzını eğerek, "başınızın çaresine bakacağınızdan hiç kuşkum yok. Ancak yalnız olmadığınızı unutmayın. Yanınızda ağır hasta bir kadın ve şu sümüklü var..."</p>
<p>Tezek bulaşmış çizmesini bir merdiven basamağında temizlemeye çalışan Ciri başını kaldırdı. Şövalye hafifçe öksürüp gözünü kaçırdı. Geralt gülümser gibi oldu. Ciri, son iki yıl zarfında aslını neredeyse unutmuş, prenseslere özgü tavırlarından ve pozlarından neredeyse tamamen sıyrılmıştı. Ancak canı istediğinde bakışları tıpatıp büyükannesine benziyordu. Öylesine çok benziyordu ki, Kraliçe Calanthe görse torunuyla gurur duyardı.</p>
<p>"Şeyyy, yani..." diye kekelemeye başladı şövalye ve mahcup bir ifadeyle kemerini kurcaladı. "Efendi Geralt, ne yapmanız gerektiğini biliyorum. Nehri geçip güneye doğru ilerleyin. Yoldaki kervana yetişin. Çok geçmeden hava kararacaktır. Kervan gece mutlaka mola verecektir, onlara gün ışımadan ulaşırsınız."<br/></p>
<p>"Neyin nesidir bu kervan?"</p>
<p>"Bilmiyorum." Şövalye omuzlarını silkti. "Ama tacir ya da sıradan bir konvoy olmadıkları kesin. Müthiş bir düzenleri var, arabalar tıpa tıp aynı, üstleri kapalı... Saraya bağlı memurlar mutlaka. Köprüden geçmelerine izin verdim, çünkü anayolu kullanarak güneye, Lixel’deki geçitlere iniyorlar."</p>
<p>"Hımm..." Witcher gözlerini Triss’e çevirip düşündü. "Yolumun üzeri aslında. Yardım ederler mi bana?"</p>
<p>"Belki evet," dedi şövalye soğuk bir sesle. "Belki de hayır. Ama burada yardım bulamayacağınız kesin."</p>
<p>Geralt atıyla yaklaşırken onu ne duymuş ne de görmüşlerdi. Kamp ateşinin çevresinde oturmuş sohbet ediyorlardı. Ateşin cansız sarı ışığı daire biçiminde dizilmiş arabalarının brandalarının arkasına yansımıştı. Geralt dizginleri hafifçe çekip kısrağının yüksek sesle burnundan solumasını sağladı. Kamp kurmuş kervanı uyarmak, şaşırmalarını ve heyecanlı hareketler yapmalarını olabildiğince önlemek istiyordu. Tatar yayı çekme mekanizmalarının ani hareketlerden hoşlanmadığını bilirdi.</p>
<p>Adamlar yerlerinden sıçradılar ve aldıkları uyarıya karşın sert ve heyecanlı hareketler yapmaya başladılar. Geralt hemen fark etmişti, çoğu cüceydi. Bu onu rahatlattı; çünkü cüceler çabuk heyecanlansalar da böyle durumlarda önce sorup sonra tatar yaylarıyla vurmak gibi bir alışkanlığa sahiptiler.</p>
<p>Cücelerden biri boğuk sesiyle, "Kimdir o?" diye sordu ve ateşin yanındaki ağaç gövdesine saplanmış baltasını koparırcasına aldı. "Kim var orada?"</p>
<p>"Bir dost." Witcher atından indi.</p>
<p>"Kimin dostuymuş bakalım," diye homurdandı cüce. "Yaklaş.</p>
<p>Ellerini görebileceğimiz şekilde uzat."</p>
<p>Geralt yaklaştı ve ellerini göz nezlesi ya da gece körü olan birinin bile görebileceği şekilde uzattı.</p>
<p>"Biraz daha yaklaş."</p>
<p>Geralt denileni yaptı. Cüce baltayı tutan elini indirip başını biraz yan yatırdı. "Ya gözlerim beni yanıltıyor," dedi, "ya da karşımda Rivyalı Geralt diye çağrılan Witcher duruyor. Ya da Geralt’a inanılmaz derecede benzeyen biri."</p>
<p>Ateş ansızın parladı, sarı ışıklar yayarak karanlıktaki yüzleri ve siluetleri aydınlattı.</p>
<p>"Yarpen Zigrin," dedi Geralt şaşkınlık içinde. "Sen Yarpen Zigrin’den başkası olamazsın! Sakalın da yerinde!"</p>
<p>"Aa!" Cüce elindeki baltayı aksöğüt kamışı gibi çevirip savurdu. Balta havada vızlayarak uçtu ve boğuk bir gürültüyle ağaç kütüğüne saplandı. "Alarm iptal edilmiştir! Gelen, gerçekten bir dost!"</p>
<p>Adamlar gerginliklerinden gözle görülür şekilde kurtuldular, hatta rahatladıklarını gösteren derin soluklarını Geralt duyar gibi oldu. Cüce, Witcher’a doğru yürüyüp elini uzattı. Tokalaşması mengeneyle rahatça yarışabilirdi.</p>
<p>"Hoş geldin, büyücü," dedi. "Her nereden geliyor ve her nereye gidiyorsan, hoş geldin. Çocuklar! Yaklaşın yanıma! Çocuklarımı anımsıyor musun, Witcher? Bu Yannick Brass, şu Xavier Moran, şunlar da Paulie Dahlberg ve erkek kardeşi Regan."</p>
<p>Geralt hiçbirini anımsamıyordu, ayrıca sakalları, iri yapılarıyla hepsi birbirine benziyordu, kalın ve uzun kapitone ceketlerinin içinde âdeta kare şeklindeydiler, enleri boyları birmiş gibi duruyorlardı.</p>
<p>"Altı kişiydiniz." Geralt kemikli elleri sırayla sıktı. "Aklımda doğru kalmışsa tabii."</p>
<p>"Belleğin sağlam." Yarpen Zigrin gülümsedi. "Altı kişiydik, doğru tabii. Ancak Lucas Corto evlenip Mahakam’a yerleşti ve bizden koptu, aptal oğlan. Ondan boşalan yere uygun adam bulamadık işte. Yazık oldu tabii, altı en doğru sayıdır, ne eksik, ne fazla. Bir dana mı kesip yenilecek ya da bir fıçı bira mı boşaltılacak, bu işler en iyi altı kişiyle yapılır."</p>
<p>"Ama görüyorum ki," dedi Geralt, arabaların yanında kararsız yüz ifadeleriyle ayakta duran ekibin diğer üyelerini başıyla göstererek, "üç danayı bile silip süpürmeye yeterli sayıdasınız. Tavuk demiyorum bile. Komuta ettiklerin kimlerdir, Yarpen?"</p>
<p>"Komuta etmiyorum burada. Gel seni tanıştırayım. Efendi Wenck, bunu hemen yapmadığım için kusura bakmayın ama benim çocuklar Rivyalı Geralt’ı çok eskiden tanırlar ve bazı ortak anılarımız vardır. Geralt, bu Efendi Sayın Komiser Vilfried Wenck, kendisi Kaedwen’in lütufkâr hükümdarı Ard Carraigh Kralı Henselt’in hizmetinde çalışmaktadır."</p>
<p>Vilfried Wenck iri yarı bir adamdı, Geralt’tan daha uzundu, cücelerinse üç misli boyundaydı. Sade giyimliydi, üzerindekiler konvoy rehberlerinin, ordu memurlarının ya da atlı ulakların giydiklerini andırıyordu. Ancak hareketlerinde Witcher’in bir bakışta fark edebildiği ve gözünden asla kaçmayacak sertlik, diklik ve güven vardı. Adam gecenin bir yarısı, kamp ateşinin zayıf ışığında bile duruşunu koruyordu. Zincirli zırha ve kılıç kemerinin ağırlığına alışmış insanların duruşuydu bu. Wenck eğitimli bir askerdi, Geralt bu konuda her iddiaya girebilirdi. Geralt kendisine uzatılan eli sıktı ve hafifçe eğildi.</p>
<p>"Oturalım." Yarpen Zigrin, devasa baltasının hâlâ saplı olduğu ağaç gövdesini gösterdi. "Buralarda ne işin var, söyle bakalım, Geralt?"</p>
<p>"Yardım arıyorum. Yanımda bir kadın ve bir kız çocuğu var. Kadın hasta. Ağır hem de. Yardım istemek için yetiştim size."</p>
<p>"Hay aksi şeytan, aramızda bir hekim yok." Cüce ateşin içine tükürdü. "Nereye bıraktın kadını?"</p>
<p>"Buradan yüz adım geride, anayolda."</p>
<p>"Bize yolu göster. Hey, bakın buraya! Üçünüz atlara, yedek atları eyerleyin! Geralt, senin hasta kadın eyer üzerinde oturabiliyor mu?"</p>
<p>"Pek sayılmaz. Zaten bu yüzden buraya kadar getiremedim." "Yanınıza bir keçe pelerin, bir branda, iki de araba direği alın. Yallah!"</p>
<p>Villfrid Wenck kollarını göğsünde kavuşturmuş ayakta dururken boğazını gürültüyle temizledi.</p>
<p>Yarpen Zigrin onun yüzüne bakmadan sert bir sesle, "Seferiyiz," dedi. "Seferdeyken yardım ricası geri çevrilmez."</p>
<p>"Lanet olsun." Yarpen elini Triss’in alnından çekti. "Ateş gibi yanıyor. Hiç hoşuma gitmedi. Ya tifo ya da dizanteriyse?"</p>
<p>"Ne tifo ne de dizanteri olabilir," dedi Geralt, söylediklerine inanıyormuş gibi yaparak ve hastanın üzerini örttü. "Sihirbazlar bu hastalıklara karşı güvendedir. Bir gıda zehirlenmesi bu, bulaşıcı değil."</p>
<p>"Hımm... İyi madem. Gidip torbaları bir karıştırayım. İshale karşı bir ilacım olacaktı, belki kalmıştır biraz daha."</p>
<p>"Ciri," diye mırıldandı Witcher ve atın sırtından çözdüğü postu kıza uzattı. "Git yat. Birazdan devrileceksin. Hayır, arabanın üstüne değil. Oraya Triss’i yatıracağız. Sen ateşin yanma uzan."</p>
<p>"Hayır," diye fısıldadı küçük kız ve giden cücenin arkasından baktı. "Triss’in yanında yatacağım. Beni ondan ayırdığını fark ederlerse sana inanmazlar. Hastalığın bulaşıcı olduğunu düşünür ve karakoldakilerin yaptıkları gibi bizi kovalarlar."</p>
<p>"Geralt," diye inledi sihirbaz ansızın. "Nerede... Neredeyiz?"</p>
<p>"Dostların yanında."</p>
<p>"Ben de yanındayım," dedi Ciri, Triss’in kumral saçlarını okşayarak. "Yanındayım. Korkma. Buranın sıcaklığının farkında mısın? Kamp ateşi yanıyor, birazdan bir cüce sana ilaç getirecek, karın ağrıların için."</p>
<p>"Geralt," diye hıçkırdı Triss ve battaniyeleri üzerinden atmaya çalıştı. "Sakın... sakın sihirli iksir vermesinler, unutma..."</p>
<p>"Unutmam. Sen güzel güzel yat."</p>
<p>"Benim çabuk... Ayyy..."</p>
<p>Witcher hiç sesini çıkarmadan eğildi, sihirbazı üzerindeki örtülerle birlikte kucakladı ve kapkaranlık ormanın yolunu tuttu. Ciri iç geçirdi.</p>
<p>Arkasında sert adım sesleri duyunca arkasına döndü. Arabanın arkasından gelen cücenin kolunun altında kocaman bir çıkın vardı. Ateşin ışığı, kemerinin arkasına sokulu olan baltanın bıçağına yansımıştı, kalın deri ceketin zımbaları da parlıyordu.</p>
<p>"Hasta nerede?" diye homurdandı cüce. "Süpürgesine binip uçtu mu?"</p>
<p>Ciri ormanı işaret etti.</p>
<p>"Anlaşıldı." Cüce başını salladı. "Bu sancıyı ve nasıl halsiz düşürdüğünü bilirim. Gençliğimde bulduğum ve midemin aldığı her şeyi yerdim, bu yüzden birkaç kez zehirlendim. Kim bu sihirbaz kadın?"</p>
<p>"Triss Merigold."</p>
<p>"Tanımam. Adını da hiç duymadım. O çevrelerle pek işim olmaz tabii. Ama kendimi tanıtsam iyi olacak. Bana Yarpen Zigrin derler. Ya sana küçük ördek?"</p>
<p>"Başka bir şey," dedi Ciri kızarak ve gözlerinden ateş çıktı.</p>
<p>Cüce ağzını yayıp bir kahkaha patlattı. "Vaay." Sonra abartılı bir şekilde eğildi. "Özür dilerim. Karanlıkta fark edemedim. Karşımda küçük bir ördek değil asil bir küçük hanım duruyormuş. Kulunuzum efendim. Eğer sır değilse, küçük hanımın adını öğrenebilir miyim?"</p>
<p>"Sır değil. Adım Ciri."</p>
<p>"Ciri. Haa. Peki, kimdir bu küçük hanım?"</p>
<p>"Ama bu," dedi Ciri burnunu gururla havaya kaldırarak, "sır işte."</p>
<p>Yarpen yine bir kahkaha attı. "Öyle bir dilin var ki küçük hanım, arı gibi sokuyorsun. Küçük hanım beni bağışlasın lütfen. İlaç ve yiyecek bir şeyler getirdim. Küçük hanım bunları kabul edecek mi, yoksa yontulmamış ihtiyar Yarpen Zigrin’i kovalayacak mı?"</p>
<p>"Kusura bakmayın..." Ciri dalgınlaşıp başını önüne eğdi. "Triss’in gerçekten yardıma ihtiyacı var, Efendi... Zigrin. Çok hasta. İlaç için teşekkür ederim."</p>
<p>"Sorun değil." Cüce yine ağzını yayıp kızın omzuna dostça vurdu. "Gel Ciri, bana yardım et. İlacın hazırlanması gerekiyor. Büyükannemin reçetesine göre hap yapacağız. Bu hapların başa çıkamadığı bağırsaklara yerleşmiş hiçbir hastalık yoktur."</p>
<p>Cüce çıkını açtı, torf külçesine benzeyen bir şey ve küçük bir toprak kap çıkardı. Ciri merakla yanma yaklaştı.</p>
<p>"Şunu unutma, sevgili Ciri," dedi Yarpen, "büyükannem şifa işini herkesten iyi bilirdi. Çoğu hastalıkların kaynağının tembellik olduğunu, tembelliğin de en iyi sopayla iyileştiğine inanırdı ne yazık ki. Bu çareyi bana ve akrabalarımıza özenle uygulardı. Bize nedenli nedensiz her fırsatta sopa atardı. Müthiş bir cadalozdu. Ve bir gün bana durduk yerde üzerine pastırma koyup, şeker ektiği bir ekmek ucu verdi. O kadar şaşırmıştım ki heyecandan ekmeği de, üzerindeki pastırmayı da yere düşürdüm. Eh, moruk beni bunun üzerine yine falakaya yatırdı. Ama sonra ekmeğin öbür ucunu verdi ancak ekmek bu kez şekersizdi."</p>
<p>"Benim büyükannem de," dedi Ciri başını sallayarak, "beni bir gün kızılcık sopasıyla dövmüştü."</p>
<p>"Kızılcık sopasıyla mı?" Cüce gülümsedi. "Benimki de kazmanın sapıyla sopa çekmişti bana. Ama şimdi anıları bırakalım, hap hazırlamamız gerekiyor. Al şunu, ucundan biraz kopar ve avucunun içinde küçük toplar yap."</p>
<p>"Nedir bu? Vıcık vıcık yapışıyor... lyyy... Bir de leş gibi kokuyor!"</p>
<p>"Ufalanmış küflü ekmek. Mükemmel bir ilaçtır. Küçük toplar yap. Küçük, daha küçük olsun, ineğe değil, bir sihirbaza vereceğiz. Ver bakayım birini. Güzel. Şimdi bu topları ilaca batıralım."</p>
<p>"Böööğ!"</p>
<p>"Kötü koku mu yayılmaya başladı?" Cüce topak burnunu toprak kaba yaklaştırdı. "Bu olanaksız. Epsom tuzu ile ezilmiş sarımsak yüz yıl bile dursa kokmaz."</p>
<p>"İğrenç, ıyyy! Triss yemez bunu!"</p>
<p>"Büyükannemin yöntemini uygularız. Sen kızın burnunu kapatırsın, ben de ilacı ağzına tıkarım."</p>
<p>Karanlığın içinden kucağında sihirbazla ansızın beliren Geralt, "Yarpen," diye tısladı. "Dikkat et de senin bir yerine tıkmayayım!"</p>
<p>"Bu ilaç!" dedi cüce alınarak. "Çok yararlı! Küf, sarımsak..."</p>
<p>"Evet," diye inledi Triss örtülerinin altından. "Çok doğru... Geralt, bu bana iyi gelebilir..."</p>
<p>"Gördün mü bak!" Yarpen, Ciri’yi dirseğiyle dürttü, sakalını havaya gururla dikti, yüzünde beliren kahramanca ifadeyle hapları yutan Triss’i gösterdi. "Zeki bir sihirbaz bu. Neyin ona iyi geleceğini biliyor."</p>
<p>"Ne diyorsun, Triss?" Witcher sihirbaza doğru eğildi. "Haa, anladım. Yarpen, elinde melekotu ya da safran var mı acaba?"</p>
<p>"Ararım, bulamazsam sorarım. Size su ve biraz yiyecek getirmiştim..."</p>
<p>"Teşekkür ederim. Ama ikisinin de her şeyden önce dinlenmeye ihtiyaçları var. Ciri, yat artık."</p>
<p>"Triss’e soğuk sargılar yapacağım önce."</p>
<p>"Ben yaparım. Yarpen, konuşabilir miyiz?"</p>
<p>"Ateşin başına gel. Bir küçük fıçı açarız..."</p>
<p>"Seninle baş başa konuşmak istiyorum. Kalabalık bir dinleyici grubu bana göre değil."</p>
<p>"Tabii. Dinliyorum."</p>
<p>"Bu konvoy neyin nesidir?"</p>
<p>Cüce küçük gözlerinden yayılan keskin bakışlarını Geralt’a çevirdi. "Kralın hizmetinde," dedi üstüne basarak ve ağır ağır.</p>
<p>"Tahmin etmiştim." Witcher da cücenin gözlerinin içine bakıyordu. "Yarpen, laf olsun diye meraktan sormuyorum."</p>
<p>"Biliyorum. Senin açından meselenin ne olduğunu da biliyorum. Ama bu konvoy... özel."</p>
<p>"Peki, ne naklediyorsunuz?"</p>
<p>"Tuzlanmış balık," dedi Yarpen ve gözünü bile kırpmadan yalan söylemeye devam etti: "Hayvan yemi, araç gereç, çit malzemeleri, ordu için akima gelebilecek her türlü pılı pırtı. Wenck, kraliyet ordusunun levazım subayıdır."</p>
<p>"O levazım subayıysa, ben de druid'im." Geralt sırıtıyordu. "Ama bu sizin meseleniz, başkalarının sırlarına burnumu sokmak âdetim değildir. Ancak Triss’in ne durumda olduğunu gördün. Size katılmamıza ve kızı arabalarınızdan birine yatırmamıza izin ver. Birkaç gün için. Nereye gittiğinizi sormayacağım, yol zaten dümdüz güneye iniyor, Lixel’i geçtikten sonra çatallanıyor. O güne kadar ateşi düşer ve Triss at binecek duruma gelir. Gelmese bile nehrin ötesinde bir şehirde kalırız biz. Anla beni, on gün boyunca üstü doğru düzgün örtülü olarak arabada yolculuk, sıcak yemek... Sana yalvarıyorum."</p>
<p>"Burada komuta bende değil, Wenck’te."</p>
<p>"Onun üzerinde etkin olmadığına inanmam. Çoğu cücelerden oluşan bir konvoyda olanaksız bu. Adamın seni dikkate alması gerektiği gün gibi ortada."</p>
<p>"Bu Triss senin için ne ifade ediyor?"</p>
<p>"Ne önemi var ki bunun? Bu koşullarda?"</p>
<p>"Evet, bu koşullarda olmaz. Sonraları meyhanelerde çıkacak dedikoduları bastırabilmek için meraktan sordum sırf. Öyle ya da böyle, sihirbazlar senin üzerinde şiddetli bir çekim gücüne sahipler, Geralt."</p>
<p>Witcher yüzünde buruk bir ifadeyle gülümsedi.</p>
<p>"O küçük kız peki?" Yarpen, postun altında kıpırdayıp duran Ciri’yi başıyla gösterdi. "Senin mi?"</p>
<p>"Benim," dedi Geralt duraksamadan. "Benim, Zigrin."</p>
<p>Gün ağardığında hava puslu ve nemliydi, gece yağmur yağdığı mis gibi kokudan belliydi. Ciri, yalnızca birkaç dakika uyuduğunu, arabanın içindeki çuval yığınına başını dayar dayamaz uyandırıldığını hissediyordu.</p>
<p>Geralt o sırada, yine zorunlu olarak ormana yaptıkları ziyaret dönüşünde Triss’i yanma yatırıyordu. Sihirbazı sardığı battaniyelerin üzerinde çiy taneleri vardı. Geralt’ın gözlerinin altı halka halka olmuştu. Onun bir an bile uyumadığını biliyordu Ciri. Çünkü Triss bütün gece ateşle sarsılmış, çok acı çekmişti.</p>
<p>"Uyandırdım mı seni? Kusura bakma. Hadi uyu, Ciri. Henüz çok erken."</p>
<p>"Triss nasıl oldu?"</p>
<p>"Daha iyiyim," diye inledi sihirbaz. "Daha iyiyim ama... Geralt, dinle... Amacım sana..."</p>
<p>"Evet?" Witcher, ona doğru eğildiğinde Triss uyumuştu bile.</p>
<p>"Geralt," dedi Ciri fısıldayarak. "Arabada gitmemize izin verecekler mi?"</p>
<p>"Göreceğiz." Witcher dudağını ısırdı. "Uyuyabildiğin kadar uyu. Dinlen."</p>
<p>Geralt arabadan atladı. Ciri, kulağına gelen seslerden kampın toplandığını anladı: Atlar küçük adımlar atıyor, tabaklar çanaklar şangırdıyor, araba direkleri gıcırdıyor, araba falakalarının kancaları birbirine geçiyor, birileri konuşup sövüyordu. Sonra yakınlardan bir yerden Yarpen Zigrin’in boğuk, adına Wenck denilen uzun boylu adamın sakin sesi duyuldu. Ve de Geralt'ın buz gibi sesi... Ciri yattığı yerden biraz doğrulup araba brandasının altından usulca dışarı baktı.</p>
<p>"Bu konuda kesin yasaklarım yoktur," dedi Wenck.</p>
<p>"Harika," dedi cüce sevinçle. "Mesele çözülmüştür o halde, değil mi?"</p>
<p>Komiser, sözünü bitirmediğini göstermek için hafifçe elini kaldırdı. Sonra bir süre konuşmadı. Geralt ve Yarpen sabırla beklediler.</p>
<p>"Yine de," dedi Wenck sonunda, "bu nakliyenin gideceği yere ulaşması benim için hayati bir mesele."</p>
<p>Sonra yine sustu. Kimse sesini çıkarmıyordu. Komiserle konuşurken cümleler arasında uzun molalar vermesine kuşkusuz alışılması gerekiyordu.</p>
<p>"Hem de güvenli bir şekilde ulaşması," diye devam etti Wenck. "Bir de belirlenen gün ve saatte. Gelgelelim hastanın bakımı ilerleme hızımızı düşürebilir."</p>
<p>"Zamanından önce varacağız," diye güvence verdi Yarpen, bir süre bekledikten sonra. "Zaten planımızdan ilerideyiz, Efendi</p>
<p>Wenck, belirlenen gün ve saate uyacağız. Güvenlik konusuna gelince... Bence aramızda bir Witcher’in bulunmasından zarar gelmez. Yol ormanın içinden geçiyor, Lixel’e kadar sağımız solumuz balta girmemiş orman olacak. Ormanların nahoş canlılarla dolu olduğu söyleniyor."</p>
<p>"Doğru," dedi komiser. Witcher’in doğrudan gözlerinin içine bakarken her sözcüğü tartar gibiydi. "Son zamanlarda Kaedwen ormanlarında başka nahoş canlıların kışkırttığı nahoş yaratıklara rastlanabiliyor. Güvenliğimizi tehlikeye atabilirler. Kral Henselt bunu bildiği için, konvoyumuza katılacak silahlı gönüllülere iş verme hakkı tanıdı bana. Efendi Geralt? Bu sizin sorununuzu çözecektir."</p>
<p>Witcher sustu, hatta Wenck’in molalarını ve konuşmasını kapsayan sürenin tamamından daha uzun bir süre sustu.</p>
<p>"Hayır," dedi sonunda. "Hayır, Efendi Wenck. Şuna açıklık getirmemiz gerekiyor. Büyücü Merigold’a sağlanacak desteğin karşılığını vermeye hazırım, ancak bu yolla değil. Atlarınıza bakabilirim, su ve yakacak odun bulup getiririm, hatta yemeklerinizi de pişirebilirim. Ancak kiralık asker gibi sarayın hizmetine giremem. Lütfen benim kılıcımı hesaba katmayın. Sizin deyiminizle nahoş canlıları, bana göre onlardan hiç de daha üstün olmayan başka canlıların emriyle öldürmeyi düşünmüyorum."</p>
<p>Ciri, Yarpen Zigrin’in yüksek sesle burnunu çekip avucunun içine öksürdüğünü duydu. Wenck, Witcher’a sakin bir ifadeyle bakıyordu.</p>
<p>"Anlıyorum," dedi sonra katı bir sesle. "Açık konuşulmasını severim. İyi madem. Efendi Zigrin, ilerleme hızımızın düşmemesine dikkat edin lütfen. Size gelince, Efendi Geralt... Sizce uygun olan şekilde bize destek vereceğinizi biliyorum. Ancak sağlayacağınız faydayı hastanıza yardımımızın karşılığı olarak görürseniz hem beni hem de kendinizi kırmış olursunuz. Hastanız kendini daha iyi hissediyor mu bugün?"</p>
<p>Witcher bu soruyu başını sallayarak yanıtladı. Ciri, Geralt’ın başını her zamankinden daha derin ve daha nazik eğdiğini fark eder gibi oldu. Wenck’in yüz ifadesi değişmemişti.</p>
<p>"Sevindim," dedi Wenck her zamanki molayı verdikten sonra. "Büyücü Merigold’u konvoyumdaki bir arabayla taşıyarak sağlığı, rahatlığı ve güvenliğiyle ilgili sorumluluğu üzerime almış oluyorum. Efendi Zigrin, hareket emrini verin lütfen."</p>
<p>"Efendi Wenck."</p>
<p>"Dinliyorum, Efendi Geralt."</p>
<p>"Teşekkür ederim."</p>
<p>Komiser başını eğdi. Ciri, Wenck’in başını geleneksel kibarlık hareketinin gerektirdiğinden daha derin ve daha nazik eğdiğini fark eder gibi oldu.</p>
<p>Yarpen Zigrin araba kafilesinin yanma geçti, yüksek sesle emir verip öğütlerde bulundu, sonra arabanın sürücü koltuğuna oturdu, çığlıklar atarak dizginleri atların sırtına indirdi. Araba takur tukur sesler çıkararak orman yolunda ilerlemeye başladı. Triss sarsıntıdan uyanınca Ciri onu yatıştırıp alnındaki bezi değiştirdi. Patırtılar ninni etkisi yaratmış ve çok geçmeden sihirbaz kadın yeniden uykuya dalmış, Ciri’nin de gözleri kapanmıştı.</p>
<p>Ciri uyandığında güneş çoktan tepeye ulaşmıştı. Fıçıların ve balyaların arasından dışarıya baktı. İçinde bulundukları araba, konvoyun en önünde ilerliyordu. Arkalarındaki arabayı boynuna kırmızı bir bez bağlamış bir cüce sürüyordu. Ciri, cücelerin kendi aralarında yaptıkları konuşmadan arabacının adının Paulie Dahlberg olduğunu öğrenmişti. Adamın yanında erkek kardeşi Regan oturuyordu. Ciri, iki saray memuru eşliğinde atının üzerinde ilerleyen Wenck’i de gördü.</p>
<p>Geralt'ın kısrağı Roach arabaya koşulmuştu, hafif bir kişnemeyle gelenlere selam verdi. Kendi kestane rengi atını ve Triss’in kırmasını hiçbir yerde göremiyordu Ciri. Muhtemelen konvoyun yedek atları arasında en arkadaydılar.</p>
<p>Geralt, Yarpen’in yanma araba sürücü koltuğuna oturmuştu. İkisi kısık sesle sohbet ediyor, aralarında duran küçük fıçıdan doldurdukları biradan arada sırada birer yudum alıyorlardı. Ciri kulaklarını dikti, ancak bir süre sonra ilgisini kaybetti, çünkü sohbet politika üzerine yoğunlaşmıştı. Ağırlıklı olarak Kral Henselt’in planlarını ve hedeflerini, savaş tehdidi altında bulunan komşuları Aedirn Kralı Demawend’e gizlice yardım edilmesini sağlayacak özel hizmetleri ve görevleri konuşuyorlardı. Geralt'ın ilgisini çekmişti, tuzlanmış balık taşıyan beş arabayla Aedirn’in savunma gücü nasıl artırılabilirdi acaba? Yarpen, Witcher'in sesindeki alaylı tınıya aldırmadan belli balık türlerinin çok değerli olduğunu, birkaç arabalık balıkla küçük bir zırhlı süvari taburunun yıllık giderinin karşılanabildiğini ve her yeni zırhlı süvari taburunun Aedirn için önemli bir destek sayıldığını açıkladı. Geralt'ın verilen desteğin neden böylesine gizli tutulduğuna dair sorusunu cüce, "Sır da burada zaten," diye yanıtladı.</p>
<p>Triss uykusunda kıpırdandı, başındaki kompres düştü ve anlaşılmaz şeyler söylemeye başladı. Kevyn diye birinden ellerini zapt etmesini istedi ve hemen arkasından kaderden kaçılamayacağını söyledi. Belli bir ölçüde herkesin mutant olduğuna karar verdikten sonra da huzurla uykuya daldı.</p>
<p>Ciri’nin de gözünden hâlâ uyku akıyordu ama Yarpen’in Geralt’a geçmişte yaşadıkları maceraları anlatırken böğürürcesine attığı kahkahalar uyumasını engelliyordu. Konu bir altın ejderha avıydı; ejderha kendini avlatmadığı gibi avcıların kemiklerini kırmış ve Keçiyiyen adlı bir kunduracıyı yutuvermişti. Ciri şimdi büyük bir ilgiyle onlara kulak verdi.</p>
<p>Geralt, Yağmacılar’m şimdilerde ne yaptıklarını sordu ama Yarpen onlardan haber alamamıştı. O daha çok Yennefer adlı bir kadını merak ediyordu ama Geralt bu soru üzerine tuhaf bir suskunluğa büründü.</p>
<p>Cüce biradan bir yudum daha alıp üzerinden uzun yıllar geçmiş olmasına karşın Yennefer’in ona hâlâ hınç beslediğinden yakındı. "Ona Gors Velen panayırında rastladım," dedi Yarpen. "Beni görür görmez kedi gibi tıslayıp ölmüş anama sövdü. Ben de tabana kuvvet uzaklaştım oradan ama arkamdan seslenip beni bir gün yakalayacağını ve kıçıma ot tıkayacağını söyledi."</p>
<p>Ciri, Yarpen’i otlarla gözünün önüne getirince kıkır kıkır gülmeye başladı. Geralt homurdanarak kadınların fevri kişilik özelliklerinden söz etti, cüce ise bunu hainliğin, önyargının ve kinciliğin hafif bir ifadesi olarak değerlendirdi. Witcher konunun üzerine gitmedi ve Ciri yine uyuklamaya başladı.</p>
<p>Bu kez heyecanlı sesler yüzünden uyandı. Daha doğrusu Yarpen’in "Aynen öyle! Bunu kafana koy! Ben öyle belirledim!" diye bağırmasıyla gözlerini açtı.</p>
<p>"Kıs sesini," dedi Witcher usulca. "Arabada hasta bir kadın yatıyor. Yanlış anlama, senin kararlarını ya da tayinlerini eleştirmiyorum..."</p>
<p>"Elbette eleştirmiyorsun!" diye sözünü kesti cüce zehir gibi bir sesle. "Ama manalı manalı gülümsüyorsun."</p>
<p>"Yarpen, seni dostun olarak uyarıyorum. Duvarın üstüne at biner gibi oturan birinden iki taraf da nefret eder, en iyi ihtimalle onu küçümseyerek cezalandırırlar."</p>
<p>"Ben at biner gibi oturmuyorum. Taraflardan birini seçtiğimi açıkça söylüyorum."</p>
<p>"Bu taraf için daima cüce olarak kalacaksın. Farklı biri. Yabancı. Karşı taraf içinse..."</p>
<p>Sözünü yarıda kesti.</p>
<p>"Ee!" diye homurdandı Yarpen, ona doğru dönerek. "Ee, hadi, devam et, ne susuyorsun? Söyle, benim bir hain, birilerinin boynuna yular geçirdiği, bir avuç gümüş ve bir kap lanet bir yiyecek uğruna özgürlük için savaşan kendi soyundan gelenlerin üzerine saldığı bir köpek olduğumu söyle. Hadi, durma, kus içindekileri. Bir şeylerin ima edilmesini sevmem ben!"</p>
<p>"Hayır, Yarpen," dedi Geralt kısık sesle. "Hayır. Hiçbir şey kusmayacağım."</p>
<p>"Yaa, öyle mi?" Cüce dizginleri atların sırtında şaklattı. "Canın mı istemiyor? İzleyip sırıtmayı mı yeğliyorsun? Yüzüme söylemiyorsun, ha? Ama Wenck’e, ‘Benim kılıcımı hesaba katmayın,’ diyebildin. Ah nasıl da azametli, asil ve gururlu! Senin azametinin canı cehenneme! Gururunun da!"</p>
<p>"Nazik olmak istemiştim, hepsi bu. Bu çekişmeye dâhil olmak istemiyorum. Tarafsızlığımı korumak istiyorum."</p>
<p>"Olmaz!" diye kükredi Yarpen. "Koruyamazsın, anladın mı? Hayır, bir şey anladığın yok senin! Hadi in arabamdan, bin atına. Gözüm görmesin seni, tarafsız kasıntı. Sinirimi bozuyorsun."</p>
<p>Geralt döndü. Ciri merakla soluğunu tutmuştu. Ama Witcher tek bir söz bile söylemedi. Ayağa kalkıp hızla, tüy gibi uçarak arabadan atladı. Yarpen Geralt'ın kısrağını çözmesini bekledi, sonra sakalının içine doğru anlaşılmayan ama kulağa korkunç gelen sözler söyleyerek atları hareket ettirdi.</p>
<p>Ciri ayağa kalktı; kahverengi atını bulmak için o da arabadan atlayacaktı.</p>
<p>Cüce arkasına dönüp kıza ters ters baktı. "Sen de başımıza dert açmaktan başka işe yaramıyorsun, küçük hanım," dedi burnundan öfkeyle soluyarak. "Burada bir hanımefendiler ve küçük kızlar eksikti, lanet olsun, oturduğum yerden işeyemiyorum bile, illa hayvanları durdurup çalılıkların arasına girmek zorundayım!"</p>
<p>Ciri ellerini beline koydu, sarı saçlarını savurdu ve burnunu havaya dikti. "Ya?" diye patladı. "Daha az bira için, Efendi Zigrin, o kadar sık işemezsiniz o zaman!"</p>
<p>"Sen benim birama karışamazsın, sümüklü!"</p>
<p>"Bağırmayın, Triss az önce uykuya daldı!"</p>
<p>"Bu benim arabam! Keyfimce bağırırım!"</p>
<p>"Kütük!"</p>
<p>"Ne? Terbiyesiz keçi seni!"</p>
<p>"Kütük!"</p>
<p>"Kütüğü şimdi gösteririm sana... Of, lanet olsun! Bırrr!"</p>
<p>Cüce sert bir şekilde arkasına yaslandı, arabaya bağlı iki atın yolda enlemesine duran ağaç kütüğünün üzerinden geçmeye niyetlendiklerini anlayınca son anda dizginleri çekti. Yarpen arabacı koltuğunda doğruldu, ortak lisanda ve cüce dilinde küfrü bastı, ıslık çalıp böğürerek atları durdurdu. Arabadan atlayan insanlar ve cüceler koşarak geldiler, dizginlerden ve at gözlüklerinden tutup çekerek atları yolun engelsiz tarafına geçirmeye yardım ettiler.</p>
<p>"Uyukluyordun herhalde, ha Yarpen?" diye homurdandı koşup yetişen Paulie Dahlberg. "Lanet olsun, eğer şunun üzerinden geçseydin dingil kırılır, tekerlekler paramparça olurdu. Yahu, neden..."</p>
<p>"Toz ol, Paulie!" diye haykırdı Yarpen ve dizginleri öfkeyle atların kıçlarına çarptı.</p>
<p>"Şansınız varmış," dedi Ciri şirin bir sesle ve arabacı koltuğunda cücenin yanma yerleşti. "Gördüğünüz gibi tek başınıza olmaktansa arabada bir Witcher bulundurmanız daha iyi. Sizi son anda uyardım. Ama koltuktan aşağıya işeseydiniz ve kütüğü göremeseydiniz, vay, vay, vay. Başınıza gelecekleri düşünmek bile istemiyorum..."</p>
<p>"Sen susacak mısın?"</p>
<p>"Sustum zaten. Tek söz yok."</p>
<p>Ama Ciri bir dakika bile dayanamadı.</p>
<p>"Efendi Zigrin?"</p>
<p>"Efendi değilim ben." Cüce, kızı dirseğiyle dürtüp dişlerini gösterdi. "Ben Yarpen. Anlaşıldı mı? Arabayı birlikte mi kullanıyoruz, ha?"</p>
<p>"Tabii. Dizginleri alabilir miyim?"</p>
<p>"Tabii. Dur, öyle değil. İşaret parmağının üzerine koyup başparmağınla bastır, şöyle. Sol elinle de aynısını yap. Ani hareketlerden sakın, fazla germe."</p>
<p>"İyi mi böyle?"</p>
<p>"Evet."</p>
<p>"Yarpen?"</p>
<p>"Hı?"</p>
<p>"Tarafsızlığı korumak ne demek?"</p>
<p>"Kayıtsız kalmak," diye mırıldandı Yarpen sıkıntıyla. "Dizginleri kaydırma. Soldakini daha çok kendine doğru çek!"</p>
<p>"Neden kayıtsız? Neye karşı kayıtsız?"</p>
<p>Cüce dışa doğru iyice eğilip, arabanın altına tükürdü. "Scioa’tael bize saldırırsa, senin Geralt öylece durup adamların boğazlarımızı kesmesini sakin sakin izlemeyi düşünüyor. Herhalde sen de onun yanında duracak ve hatırı sayılır dersler alacaksın. Dersin konusu, kafası çalışan ırklar arasında anlaşmazlık çıktığında Witcher'in tutumu, olacak."</p>
<p>"Anlamadım."</p>
<p>"Hiç şaşırmadım."</p>
<p>"Bu yüzden mi tartıştın onunla? Şu Scioa’tael kim ki? Şu... Sincaplar?"</p>
<p>"Ciri," dedi Yarpen, elini hiddetle sakalında gezdirerek. "Bu, reşit olmamış küçük kızlara göre bir şey değil."</p>
<p>"Ooo, şimdi de bana öfkelendin. Küçük değilim ben. Karakoldaki askerlerin Sincaplar hakkında konuştuklarını duydum. Ben... iki elf ölüsü gördüm. Ama şövalye onların da can aldıklarını söyledi. Üstelik aralarında yalnızca elfler yokmuş. Cüceler de varmış."</p>
<p>"Biliyorum," diye kestirip attı Yarpen.</p>
<p>"Ama sen de cücesin."</p>
<p>"Bu tartışılmaz."</p>
<p>"Peki Sincaplar’dan neden korkuyorsun? Anlaşılan yalnızca insanlara saldırıyor onlar."</p>
<p>"Bu o kadar basit değil," dedi Yarpen dalgın dalgın. "Maalesef."</p>
<p>Ciri uzunca süre duraksadı, alt dudağını kemirip minik burnunu buruşturdu. "Biliyorum," dedi ansızın. "Sincaplar özgürlük için savaşıyorlar. Sen gerçi bir cücesin ama Kral Henselt’in insan yularına bağlanmış olağanüstü gizli bir görevdesin."</p>
<p>Yarpen kahkahayı bastı, burnunu koluna sildi ve Wenck’in atıyla yanlarına yaklaşmadığından emin olmak için oturduğu koltukta yana doğru eğildi. Ama komiser epey uzakta Geralt’la sohbete dalmıştı.</p>
<p>"Kız senin ne keskin kulakların varmış öyle!" Ağzını yaymış sırıtıyordu. "Ama çocuk doğurmak, çorba pişirmek ve yün eğirmek için doğmuş biri için fazlaca uyanıksın. Her şeyi bildiğini mi sanıyorsun? Sümüklünün biri olduğun için öyle geliyor sana. Bakma öyle aptal aptal. Öyle yapınca büyükmüş gibi gözükmezsin, yalnızca çirkinleşirsin. İtiraf ediyorum, Scioa’tael’i doğru anlamışsın, pislikler hoşuna gitmiş. Onları neden anladığını söyleyeyim mi sana? Çünkü Scioa’tael’dekiler de sümüklü de ondan! Alet edildiklerini, birinin onları özgürlük laflarıyla kandırıp çocuksu saflıklarından yararlandığını anlamayan korkaklar onlar."</p>
<p>"Ama gerçekten özgürlük için savaşıyorlar." Ciri başını kaldırıp cüceye iri iri açtığı yeşil gözleriyle baktı. "Tıpkı Brokilon ormanlarındaki dryad’lar gibi. İnsanları öldürüyorlar, çünkü insanlar... bazı insanlar onlara acı veriyor. Çünkü oralar sizin topraklarınızdı bir zamanlar, cücelere, ciflere, bir de şu... buçukluklara, gnom’lara ve başkalarına aitti oralar. Ama şimdi insanlar yerleşmiş buraya, elfler de bu yüzden..."</p>
<p>"Elfler!" diye tısladı Yarpen. "Doğruyu konuşmak gerekirse, onlar da siz insanlar gibi başıboş sığıntılar, her ne kadar beyaz gemileriyle sizden en az bin yıl önce gelmiş olsalar da. Şimdi bizimle dost olmak için üzerimize atlıyorlar, şimdi kardeş gibiler, şimdi dişlerini göstere göstere, ‘Biz soydaşlar’, ‘Biz Eski Irklar’ diyorlar. Ama eskiden o soyunu... Hımm, hımm... Okları üzerimize yağıyordu, biz o zaman..."</p>
<p>"Yani dünyaya ilk gelen cüceler miymiş?"</p>
<p>"Doğrusu gvzotfz’lar. Ama dünyanın bu kısmı için söylüyorum bunu. Çünkü dünya gözünün önüne getiremeyeceğin kadar büyük, Ciri."</p>
<p>"Biliyorum. Bir harita görmüştüm..."</p>
<p>"Görmüş olamazsın. Çünkü bugüne kadar kimse öyle bir harita çizmedi, yakın zamanda birinin bunu başaracağından da kuşkuluyum. Yanardağların ve ulu denizin ardında neler var, kimse bilmiyor. Her şeyi bilmekle övünen elfler bile! Bok biliyor onlar, haberin olsun."</p>
<p>"Hımm... Ama şimdi... İnsanların sayısı sizden daha fazla."</p>
<p>"Çünkü tavşanlar gibi ürüyorsunuz da ondan," dedi cüce, dişlerini gıcırdatarak. "Çünkü rastgele, bir orada bir burada, nerede kimi bulursanız düzüşüyorsunuz. Kadınlarınız bir erkeğin pantolonunun üzerine oturmaya görsün, hemen karınları şişiyor. Niye gelincik gibi kızardın öyle? Sana bu dünyanın en dürüst ve en doğru hikâyesini anlatıyorum işte. Bu dünyaya, başkalarının kafalarını daha ustalıklı kıranlar ve kadınları daha hızlı gebe bırakanlar hâkim. Can alma ve düzüşme konusunda siz insanlarla yarışmak zordur..."</p>
<p>Roach un sırtında onlara doğru yaklaşan Geralt, "Yarpen," dedi buz gibi bir sesle, "ağzından çıkanları kulağın duysun. Ciri, sen de arabacılık oynamayı bırak ve Triss’e bak. Belki uyanmıştır, bir ihtiyacı vardır."</p>
<p>"Ben uyanalı çok oldu," diye arabanın arkalarından zayıf bir sesle kendini duyurdu Triss. "Ama şey... şu ilginç sohbeti bölmek istemedim. Araya girme, Geralt. Ben düzüşmenin toplumun gelişimi üzerindeki etkilerini biraz daha dinlemek istiyorum."</p>
<p>"Biraz su ısıtabilir miyim? Triss yıkanmak istiyor."</p>
<p>"Isıt," dedi Yarpen Zigrin. "Xavier, ateşteki şişi al artık, bizim tavşan kızarmıştır. Kazanı ver, Ciri. Oo, ağzına kadar doldurmuşsun! Bu ağır şeyi dereden buraya kadar sen mi taşıdın?"</p>
<p>"Ben güçlüyüm."</p>
<p>Dahlberg kardeşlerin yaşça daha büyük olanı kahkahayla gülmeye başladı.</p>
<p>Yarpen kızarmış tavşanı ustaca hareketlerle parçalara ayırırken, "Görünüşe göre karar verme, Paulie," dedi ciddi bir sesle. "Bunda gülünecek bir şey yok. Tamam, kız yarım porsiyon ama görüyorum ki güçlü ve dayanıklı bir çocuk. Deri kemer gibi: Çok ince olmasına karşın ellerinle koparamazsın onu. Asıldığında da dayanır, kopmaz."</p>
<p>Kimse gülmedi. Ciri, ateşin başında yere uzanmış cücelerin yanma oturdu. Bu kez Yarpen Zigrin ve sayıları dört olan "çocukları" kendi kamp ateşlerini yakmışlardı, çünkü Xavier Moran’m vurduğu, onlara bile çerez olabilecek tavşanı kimseyle paylaşmayı düşünmüyorlardı.</p>
<p>"Ateşe biraz daha odun atın," dedi Yarpen, parmaklarını yalarken. "O zaman su daha çabuk ısınır."</p>
<p>"Şu su işi saçmalık," dedi Regan Dahlberg, ağzındaki kemiği tükürdükten sonra. "Hasta birini yıkamak zararlıdır. Hatta sağlıklıyı bile. Yaşlı Soso’yu hatırlar mısınız? Karısı ona bir gün yıkanmasını söylemiş ve adam çok geçmeden ölmüş."</p>
<p>"Kuduz köpek ısırdığı için ölmüştü."</p>
<p>"Yıkanmamış olsaydı köpek ısırmazdı onu."</p>
<p>"Bence de," dedi Ciri, parmağıyla kazandaki suyun ısısını ölçerken, "her gün yıkanmak abartılı bir durum. Ama Triss yıkanmak için yalvarıyor, hatta bunun için ağladı bile... Bunun üzerine Geralt ile ikimiz..."</p>
<p>"Biliyoruz." Yaşça büyük olan Dahlberg başını salladı. "Ama bir Witcher'in... Şaşırmaktan kendimi alamıyorum. Hey, Zigrin, bir karın olsaydı, onu yıkar, saçlarını tarar miydin? Kadın sıkıştı diye onu kucağına alıp çalılıklara taşır miydin?"</p>
<p>"Kes sesini, Paulie," diye azarladı onu Yarpen. "Witcher’a dil uzatma, düzgün bir herif o."</p>
<p>"Ben aksini mi savundum? Yalnızca şaşırdım..."</p>
<p>"Triss," diye araya girdi Ciri, "onun karısı falan değil."</p>
<p>"Öyleyse daha da şaşırırım."</p>
<p>"Bu da senin sandığımdan daha ahmak olduğun anlamına geliyor," diye durumu özetledi Yarpen. "Ciri, sudan bir miktar ayır, sihirbaz için haşhaşlı safran kaynatacağız. Kız bugün biraz daha iyi gibiydi, değil mi?"</p>
<p>"Öyle görünüyor," diye mırıldandı Yannick Brass. "Onun yüzünden konvoyu altı kez durdurmak zorunda kaldık. Yolda yardım isteyenin geri çevrilmesinin yanlış olduğunu biliyorum, farklı düşünen varsa da sersemin tekidir. Yardım etmeyen ise başsersem ve itoğluittir. Ama şu ormanlarda epeydir takılıp kaldık. Kaderimizi zorluyoruz, lanet olsun, hem de aşırı zorluyoruz. Burası güvenli değil. Scioa’tael..."</p>
<p>"Bu sözcüğü ağzından tükür gitsin, Yannick."</p>
<p>"Tü, tü. Yarpen, ben savaşmaktan korkmam, bizim için kan yeni bir şey değil ama... Kendi adamlarımızla karşı karşıya gelirsek... Bombok olur! Neden bizim başımıza geldi bu? Bu boktan yüke, yüz kişilik boktan atlı birliğinin refakat etmesi gerekirdi, bizim değil! Açıkgözler Art Carrigh’de cehennemin dibini boylasınlar, onlara..."</p>
<p>"Kes sesini, dedim. Lapa çanağını ver, konuşacağına. Lanet tavşan çerez gibi gitti, şimdi sıra yemekte. Ciri, sen de bize katılır mısın?"</p>
<p>"Elbette."</p>
<p>Çanağın içine daldırılan tahta kaşıkların takırtıları, çiğneme ve ağız şapırdatma sesleri epeyce sürmüştü.</p>
<p>"Lanet olsun," dedi Paulie Dahlberg ve uzun uzun geğirdi. "Midemde hâlâ boş yer var."</p>
<p>"Benim de," dedi Ciri ve cücelerin yapmacıklıktan uzak tavırlarından etkilenerek o da geğirdi.</p>
<p>"Aman lapa olmasın," dedi Xavier Moran. "Şu yulafı birazdan kusacağım. Tuzlu eti de."</p>
<p>"Bu kadar zevksiz biriysen ot ye o zaman!"</p>
<p>"Ya da bir armut kemir. Kunduzlar da öyle yapıyor ve hayatta kalıyor."</p>
<p>"Kunduzun kendisini yemek isterdim."</p>
<p>"Ben de balık," dedi Paulie düşlere dalarak ama bir yandan da cebinden çıkardığı bir peksimeti takur tukur sesler çıkarıp ısırarak. "Canım nasıl balık istedi, bilseniz."</p>
<p>"O halde balık tutmaya gidelim."</p>
<p>"Nerede?" diye çıkıştı Yannick Brass. "Çalılıklarda mı?"</p>
<p>"Derede."</p>
<p>"Dere mi ki o? Oturduğun yerden karşı kıyısına sıçabiliyorsun. Orada balık ne gezer?"</p>
<p>"Ama var." Ciri kaşığını yalayıp çizmesinin koncuna soktu. "Su getirmeye gittiğimde gördüm. Ama hastalıklı balıklar onlar. Derilerinde döküntüler var. Kırmızı ve siyah lekeler..."</p>
<p>"Alabalık," diye bağırdı Paulie, ağzından peksimet kırıntıları saçarak. "Hadi çocuklar, doğru dereye gidiyoruz! Regan! Sıyır pantolonunu! Pantolonundan kepçe yapacağız."</p>
<p>"Neden benimkinden?"</p>
<p>"Çıkar hadi, çabuk, yoksa haşlarım seni, ödlek! Annem sözümü dinlemeni söyledi mi, söylemedi mi?"</p>
<p>"Balık tutacaksanız acele edin, çünkü birazdan hava kararacak," dedi Yarpen. "Ciri, su ısındı mı? Bırak, bırak, suyu üzerine döküp yanacaksın ya da kazana yapışacaksın. Güçlü olduğunu biliyorum ama bırak ben taşıyayım."</p>
<p>Geralt onları bekliyordu. Açılmış araba brandalarının arasından ak saçlarını daha uzaktan fark etmişlerdi. Cüce, suyu tekneye boşalttı.</p>
<p>"Yardıma ihtiyacın var mı, Witcher?"</p>
<p>"Hayır, teşekkür ederim, Yarpen. Ciri yardım eder bana."</p>
<p>Triss’in ateşi düşmüştü, ancak hâlâ çok dermansızdı. Geralt ve Ciri sihirbazı soyup yıkama konusunda deneyim kazanmışlardı, ayrıca onun kendini tutamayıp işlerini tek başına halletmeye kalkışmasını da frenliyorlardı. İyi bir ekip olmuşlardı; Geralt Triss’i kollarından tutuyor, Ciri de onu yıkayıp kuruluyordu. Ancak bir nokta Ciri’yi hem şaşırtıyor hem de çekiyordu - Triss sanki Geralt’a fazlaca sokulur gibiydi. Hatta son sefer onu öpmeye bile çalışmıştı.</p>
<p>Geralt bir baş hareketiyle sihirbazın eyer torbalarını gösterdi. Ciri hemen anladı, çünkü bu da ritüelin bir parçasıydı, Triss her banyodan sonra saçlarının taranmasını istiyordu. Ciri tarağı buldu ve Triss’in yanma oturdu. Triss başını küçük kıza doğru eğip Witcher’a sarıldı. Ciri’nin görüşüne göre epeyce şiddetli bir sarılmaydı bu.</p>
<p>"Ah, Geralt," diye ağlamaya başladı sihirbaz kadın. "Çok özür dilerim... Aramızda geçenler beni çok üzüyor..</p>
<p>"Triss, rica ederim."</p>
<p>"Yeniden yaşanmalı... şimdi. Sağlığıma kavuşunca... Çok farklı olurdu... Ben... Ben hatta..."</p>
<p>"Triss."</p>
<p>"Yennefer’i kıskanıyorum... Senden dolayı kıskanıyorum..." "Ciri, git buradan."</p>
<p>"Ama..."</p>
<p>"Git lütfen."</p>
<p>Ciri arabadan atlarken, bir tekerleğe dayanmış, dalgın dalgın uzun bir ot sapını kemiren Yarpen’e çarptı. Cüce kolunu küçük kıza doladı. Geralt gibi eğilmesi gerekmiyordu çünkü boyu ondan uzun değildi.</p>
<p>"Asla bu hataya düşme, küçük Witcher," diye mırıldandı Yarpen ve gözleriyle arabayı gösterdi. "Birisi sana acır, yakınlık gösterir, özveride bulunursa ve düzgün karakteriyle seni şaşırtırsa, bunu takdir etmeyi bilmeli ama asla şeyle... başka bir şeyle karıştırmamaksın."</p>
<p>"Başkalarını dinlemek hoş değil."</p>
<p>"Biliyorum. Ayrıca tehlikeli de. Sen yıkanma suyunu tekneden boşaltırken son anda zıplayıp kurtuldum. Gel, Regan’m pantolonuna kaç alabalık kaçmış, bakalım."</p>
<p>"Yarpen?"</p>
<p>"Hımm?"</p>
<p>"Sevdim ben seni."</p>
<p>"Ben de seni, keçi."</p>
<p>"Ama sen bir cücesin. Ben değilim."</p>
<p>"Peki bunun ne... Haa! Scioa’tael. Mesele Sincaplar, değil mi? Rahatsız ediyor seni, değil mi?"</p>
<p>Ciri, cücenin ağır kolunun baskısından kendini kurtardı. "Ama seni de öyle," dedi. "Diğerlerini de. Gözünüzden okuyorum bunu."</p>
<p>Cüce sesini çıkarmadı.</p>
<p>"Yarpen?"</p>
<p>"Dinliyorum."</p>
<p>"Kim haklı? Sincaplar mı, siz mi? Geralt'ın isteği... tarafsız kalmak. Sen cücesin ama Kral Henselt’in hizmetindesin. Ama karakoldaki şövalye, hepsi düşmanımız, diye bağırdı, hepsini... ama hepsini... Hatta çocukları bile. Neden, Yarpen? Kim haklı?"</p>
<p>"Bilmiyorum," dedi cüce, güçlükle. "Ben öğretilenleri kaşıkla yiyip bitirdim. Doğru bulduğum şeyleri yapıyorum. Sincaplar silahları kapıp ormana koştular. ‘İnsanları denize dökeceğiz,’ diye bağırıyorlar ve bu kolay parolayı bile Nilfgaard’ın ulaklarının öğrettiğini bilmiyorlar. Ama bu parolanın hedefinin kendilerinin değil, genç elflerin mücadele ruhları yerine insanların nefretlerini kamçılamak olduğunu anlamadılar. Ben bunu anladığım için Scioa’tael’in yaptığını ağır bir aptallık olarak görüyorum. Eh, birkaç yıl içinde beni bu yüzden hain ve satılık, onları da kahraman ilan edecekler belki de... Tarihimiz, dünyamızın tarihi benzeri vakalarla doludur."</p>
<p>Sustu ve parmaklarını sakalında gezindirdi. Ciri de sesini çıkarmadı.</p>
<p>Sonra ansızın, "Elirena..." diye mırıldandı cüce. "Elirena bir kahramansa, yaptıklarına kahramanlık denebiliyorsa, dert değil, bana hain ve ödlek desinler. Çünkü ben Yarpen Zigrin, ödlek, hain ve dönme, birbirimizi öldürmemekte ısrar ediyorum. Yaşamakta ısrar ediyorum. Öyle yaşamalıyız ki sonrasında kimseden özür dilemek zorunda kalmayalım. Kahraman Elirena... O özür dilemek zorunda kaldı. Bağışlayın, diye yalvarmak zorunda kaldı, bağışlayın. Lanet olsun! Özür dilemeyi gerektirecek bir şey yapmış olmanın bilinciyle yaşamaktansa, ölmeyi yeğlerim."</p>
<p>Yine sustu. Ciri, dilinin ucuna kadar gelen soruları sormadı. Sormaması gerektiğini içgüdüsel olarak biliyordu.</p>
<p>"Yan yana yaşamak zorundayız," diye devam etti Yarpen. "Bizler ve siz insanlar. Çünkü seçebileceğimiz başka yol yok. Bunu iki yüz yıldır biliyoruz, yüz yıldır da bunun için çabalıyoruz. Kral Henselt’in hizmetine neden girdiğimi, bu kararı nasıl aldığımı bilmek ister misin? Bu çabanın boşa gitmesine izin veremem. Yüz yıla yakın bir süredir insanlarla uzlaşmaya çalışıyoruz. Buçukluklar, gncwz’lar, bizler, hatta elfler —rz4ttzZ&amp;z’ları, su perilerini, fr/Çleri kastetmiyorum, onlar hep vahşiydi— emek veriyoruz. Onlar, sizler daha yokken buraların yabani sahipleriydi. Lanet olsun, yüz yıl sürdü ama sonunda ortak yaşamı bir şekilde kurmayı, yan yana var olmayı başardık. Hatta kısmen de olsa birbirimizden çok farklı olmadığımıza insanları ikna etik..."</p>
<p>"Bizim birbirimizden hiçbir farkımız yok, Yarpen."</p>
<p>Cüce ani bir hareketle arkasına döndü.</p>
<p>"Birbirimizden hiçbir farkımız yok," diye yineledi Ciri. "Çünkü Geralt gibi hissediyor ve düşünüyorsun, bir de... benim gibi. Aynı şeyleri, aynı kazandan çıkanları yiyoruz. Hem Triss’e hem bana yardım ediyorsun. Senin de bir büyükannen vardı, benim de... Benimkini Nilfgardlılar öldürdü. Cintra’da."</p>
<p>"Benimkini de insanlar," diyebildi cüce güçlükle. "Brugge’de. Bir katliam sırasında."</p>
<p>"Atlılar!" diye seslendi Wenck’in öncü birliğinde yol alan adamı. "Ön taraftan atlılar geliyor!"</p>
<p>Komiser, atının sırtında Yarpen’in arabasına doğru ilerlerken Geralt da karşı taraftan yaklaştı.</p>
<p>"Arkaya geç, Ciri," dedi sert bir sesle. "Araba koltuğundan in ve arkaya geç. Triss’in yanından ayrılma."</p>
<p>"Ama oradan hiçbir şey görülmüyor!"</p>
<p>"Tartışma!" diye atıldı Yarpen. "Şimdi doğru arkaya, şipşak!</p>
<p>Savaş baltamı ver, postun altında."</p>
<p>"Şunu mu?" Ciri, sivri ve hafifçe kıvrık kancalı bir çekici andıran ağır ve iğrenç şeyi havaya kaldırdı.</p>
<p>"Evet," dedi cüce. Sapını çizmesinin koncuna sokup baltayı dizine dayadı. Sakinmiş gibi duran Wenck, elini gözlerine siper etmiş anayola bakıyordu.</p>
<p>"Ban Glean’dan küçük bir süvari birliği. Boz Bölük denir, onları pelerinlerinden ve kunduz kürkü berelerinden tanıdım. Lütfen sükûnetinizi koruyun. Ama gözünüzü dört açın. Pelerin ve kunduz kürkü berelerin sahibi kolayca değişebilir."</p>
<p>Atlılar hızla yaklaştılar. On adam kadardılar. Arkalarındaki arabada oturan Paulie Dahlberg’in gerilmiş iki tatar yayını dizine yatırması, Regan’m da bunları bir şalla örtmesi Ciri’nin gözünden kaçmadı. Küçük kız usulca sürünerek araba brandasının altından başını çıkarıp Yarpen’in geniş omuzlarının arkasına saklandı. Triss doğrulmaya çalıştı, sövdü, kendini tutamayıp sırtüstü döşeğine düştü.</p>
<p>"Durun!" diye bağırdı en öndeki atlı. Gelenlerin komutanıydı kuşkusuz. "Neyin nesisiniz? Nerden gelip nereye gidersiniz?"</p>
<p>"Kimmiş bunu soran?" Wenck soğukkanlı bir ifadeyle eyerinde doğruldu. "Hem hangi hakla?"</p>
<p>"Kral Henselt’in ordusu, meraklı beyefendi! Soran ise Süvari Birliği Komutanı Zyvik ve sorusunu yinelemeyecektir! Derhal yanıt istiyorum, haydi! Neyin nesisiniz?"</p>
<p>"Kraliyet ordusu levazım subayları."</p>
<p>"Bunu herkes iddia edebilir! Kraliyet renkleri göremiyorum ben burada!"</p>
<p>"Yaklaş, süvari birliği komutanı ve şu yüzüğe dikkatle bak."</p>
<p>"Yüzüğünüzle ne havası atıyorsunuz?" Asker yüzünü buruşturdu. "Bütün yüzükleri tanımam mı gerekiyor yani? Bundan herkeste olabilir. Amma da işaretmiş hani!"</p>
<p>Yarpen Zigrin arabacı koltuğunda doğruldu, baltasını kaldırdığı gibi seri bir hareketle askerin burnuna dayadı. "Bu işareti tanır mısın peki?" diye hırladı. "İyice kokla ve kokusunu beynine yaz."</p>
<p>Asker dizginlere koparırcasına asıldı, atını yan tarafa doğru çevirdi. "Beni tehdit mi ediyorsunuz?" diye kükredi. "Beni hem de? Kralın hizmetindeyim ben!"</p>
<p>"Bizler de," dedi Wenck sesini yükseltmeden. "Üstelik kuşkusuz senden eskiyiz. Kendine gel, asker, iyi niyetle verilmiş bir öğüttür bu."</p>
<p>I</p>
<p>"Ben burada nöbetteyim! Kim olduğunuzu nereden bileceğim?"</p>
<p>"Yüzüğü gördün," diye tısladı komiser dişlerinin arasından. "Taşa kazınmış işareti tanımıyorsan, o zaman ben senin neyin nesi olduğunu sorgularım. Boz Bölük flamasında tam da bu amblem yer alır, yani tanıman gerekirdi."</p>
<p>Asker gözle görülür şekilde geri adım attı. Bunda, Wenck’in sakin konuşması kadar arabalarından kararlı ifadelerle ters ters bakan nöbetçi erlerin payı büyüktü.</p>
<p>"Hımm..." dedi asker, beresini sol kulağının üzerine kaydırarak. "Güzel. Gerçekten olduğunuzu söylediğiniz kişilerseniz eğer, arabalarda ne taşıdığınızı bakmama karşı çıkmazsınız mutlaka."</p>
<p>"Çıkarız." Wenck kaşlarını çattı. "Hem de şiddetle. Yükümüz seni ilgilendirmez, süvari birliği komutanı. Ayrıca arabalarda ne bulmaya çalıştığını da anlamadım."</p>
<p>"Anlamıyorsunuz." Asker başını salladı ve elini kılıcının sapma doğru indirdi. "O halde anlatayım, bayım. İnsan ticareti yasaktır, ancak Nilfgaardlılara köle satan pek çok şerefsiz var hâlâ. Eğer arabalarda prangalı insanlar bulursam, bana o zaman kralın hizmetinde çalıştığınızı anlatmayın. Onlarca yüzük gösterseniz bile işe yaramaz."</p>
<p>"Peki," dedi Wenck kuru bir sesle. "Mesele köleyse, ara o halde. Buna izin veririm."</p>
<p>Asker atını ağır adımlarla ortadaki arabaya doğru sürdü, eyerin üzerinden arabaya doğru eğilip brandayı kaldırdı.</p>
<p>"Bu fıçılarda ne var?"</p>
<p>"Ne olacak ki? Köle mi?" dedi Yannick Brass alaycı bir tonla. Arabanın sürücü koltuğuna oturmuş ve alabildiğine yayılmıştı.</p>
<p>"Ne var, diye sordum. Yanıt versene!"</p>
<p>"Tuzlanmış balık."</p>
<p>"Şu sandıklarda peki?" Asker atını bir sonraki arabaya doğru sürmüş, ayağını yan tahtaların kenarına vuruyordu.</p>
<p>"Nal," diye homurdandı Paulie Dahlberg. "Şu arkada duranlar da bizon derisi."</p>
<p>"Görüyorum." Süvari birliği komutanı eliyle geçiştirdi, atma doğru dilini şaklattı, öne doğru ilerleyip Yarpen’in arabasının içine baktı.</p>
<p>"Şu yatan kadın neyin nesi?"</p>
<p>Triss Merigold gücü yettiğince gülümsedi, ağırlığını tek dirseğinin üzerine verip diğer eliyle kısa ve karmaşık bir hareket yaptı. "Kim, ben mi?" diye sordu usulca. "Beni görmüyorsun ki!"</p>
<p>Asker gözlerini kırpıştırdı, gerilmişti, derken biraz irkildi. "Tuzlanmış balık," dedi sözcüklerin üstüne basa basa ve brandayı indirdi. "Ya bu çocuk?"</p>
<p>"Kurutulmuş mantar," dedi Ciri adamın yüzüne küstahça bakarak.</p>
<p>Asker sustu, gözlerini irice açtı ve taş kesildi.</p>
<p>"O ne ya?" diye sordu bir süre sonra alnını buruşturarak. "Ne?"</p>
<p>Wenck buz gibi bir sesle, "Kontrol bitti mi, asker?" diye sordu. Arabanın diğer tarafından atının sırtında adama yaklaşmıştı.</p>
<p>Asker bakışlarını Ciri’nin yeşil gözlerinden güçlükle ayırabildi. "Bitti. Yollanın, tanrılar size eşlik etsin. Ama dikkatli olun. İki gün önce Scioa’tael’in bir birliği atlı bir devriye kıtasını Porsuk Boğazı yakınlarında katletti. Güçlü, büyük bir kıtaydı. Porsuk Boğazı buraya uzak elbette ama böyle bir elf ormanlara daldı mı rüzgârdan hızlıdır. Bize onların çevresini sarmamızı emrettiler ama bir elfi nasıl yakalayacaksınız? Bu, rüzgârı yakalamak gibi bir şey..."</p>
<p>"İyi tamam, merak etmedik," diye askerin sertçe sözünü kesti komiser. "Hem acelemiz hem de önümüzde upuzun bir yolumuz var."</p>
<p>"O halde sağlıcakla kalın. Hey, takılın peşime!"</p>
<p>"Duydun mu, Geralt?" diye homurdandı Yarpen Zigrin, atlarıyla uzaklaşmakta olan birliğin ardından bakarken. "Çevrede korkunç Sincaplar varmış. Hissetmiştim zaten. Sırtımda epeydir bir karıncalanma duyuyorum, sanki biri okuyla belimi hedef alıyormuş gibi oluyorum. Hayır, lanet olsun, böyle körü körüne yol alıp pinekleyemeyiz, ıslık çalıp uyuşuk uyuşuk osuramayız. Bizi nelerin beklediğini bilmeliyiz. Dinle, bir fikrim var."</p>
<p>Ciri, kahverengi atının dizginlerine asıldı, hemen dörtnala geçip eyerin üzerinde öne doğru kaykıldı. Wenck’le derin bir sohbete dalmış olan Geralt hızla doğruldu. "Çıldırma!" diye bağırdı. "Afacanlık yapma, ufaklık! Boynun mu kırılsın istiyorsun? Hem o kadar uzaklaşma..."</p>
<p>Ciri sözlerin devamını duyamadı, atının sırtında uçar gibi ilerliyordu. Kasten böyle davranıyordu, günlük nasihatleri canı dinlemek istemiyordu çünkü. Bu kadar hızlı, bu kadar sert olmaz, Ciri! Peh, peh! Uzaklaşma! Peh, peh, peh. Dikkatli ol! Peh, peh.</p>
<p>Çocukmuşum gibi davranıyorlar, diye düşündü. On üzüme yaklaştım oysa, altımda hızlı bir atım, sırtımda keskin bir kılıcım. Üstelik hiçbir şeyden korkum yok!</p>
<p>Bir de bahar gelmiş!</p>
<p>"Hey, dikkatli ol, kıçın yara olacak!"</p>
<p>Yarpen Zigrin. Bir çokbilmiş daha. Peh, peh.</p>
<p>Devam, dörtnala devam, delik deşik yoldan, yeşil çimlerin üzerinden, çalıların arasından, gümüş gibi parlayan su birikintilerinden, altın sarısı nemli kumların içinden, tüylü eğreltiotlarımn arasından devam... Ürken bir geyik ormana kaçtı, zıplayıp kaçarken siyahbeyaz kuyruğu parlıyordu. Ağaçlardaki kuşlar —alakargalar, arıkuşları, tuhaf kuyruklu siyah saksağanlar— ciyaklayarak havalandı. Birikintilerdeki sular, atın çarparak inen nalları altında çevreye sıçradı.</p>
<p>İleri, daha ileri! Uzun süre arabanın arkasından ağır ağır gelmek zorunda kalmış olan at, kızı süratle ve keyifle sırtında taşıyor, hızlanmaktan mutlu bir halde durmaksızın koşuyordu. Kasları kızın bacaklarının arasında dolanıyor, nemli yelesi yanaklarını yalıyordu. Ciri dizginleri gevşettikçe hayvan boynunu uzattı. Devam, güzel atım, şimdi ne gem hissetmelisin ne dingin, devam et, dörtnala, dörtnala, sert, daha sert! Koştur!</p>
<p>Ciri, atını yavaşlatıp çevresine bakındı. Sonunda yalnızdı. Sonunda uzaklardaydı. Başını alıp gittiği için kimse onu azarlamıyor, uyarmıyor, yönlendirmiyor, tehdit etmiyordu. Sonunda yalnızdı, özgürdü, bağlı ve bağımlı değildi.</p>
<p>Yavaşladılar. Tırısa geçtiler. Sonunda keyif için gezintiye çıkmamıştı Ciri, belli görevleri vardı. Şimdi atlı keşif koluydu, devriyeydi, öncü birlikti. Heyt, diye içinden geçirdi Ciri, bütün konvoyun güvenliği şimdi bana bağlı. Şimdi hepsi geri dönüp şu haberi vermemi bekliyor: Yol açık ve düzgün, kimseleri görmedim, ne nal ne de tekerlek izi var. Gidip raporumu vereceğim, bunun üzerine sıska Bay Wenck buz gibi mavi gözleriyle bakıp ciddi bir ifadeyle başını sallayacak, Yarpen Zigrin at çenesini andıran ağzındaki sarı dişlerini gösterecek, Paulie Dahlberg, "‘Aferin ufaklık!" diyecek ve Geralt belli belirsiz gülümseyecek. Son zamanlarda neredeyse hiç yapmadığı halde gülümseyecek.</p>
<p>Ciri çevresine bakınıp aklından notlar aldı. Devrilmiş iki huş ağacı — sorun değil. Dal yığını — olsun, arabalar rahatlıkla geçer. İçine yağmur suyu dolmuş oluk — engel oluşturmaz; en öndeki arabanın tekerlekleri altında kalıp dağılır, arkadaki arabalar da tekerlek izleri boyunca ilerler. Şu geniş açıklık alan, kamp kurmak için ideal...</p>
<p>İz mi! Nereden gelecek ki izler! Burada kimse yok. Orman var. Bir de taze yapraklar arasında cıvıldaşan kuşlar. Kızıl tilki usul usul yolun karşısına geçiyor... Ve her yer, her şey bahar kokuyor.</p>
<p>Yol, tepenin yarı hizasında kıvrılıp kumlarla kaplı dar bir geçide giriyor, iki yanda dallarını uzatmış bodur çamların arasına dalıyordu. Ciri, çevreyi yukarıdan inceleyebilmek için yoldan ayrılıp atının sırtında bayır yukarı çıktı. Bir arzusu da mis gibi kokan ıslak yapraklara dokunmaktı belki...</p>
<p>Atından atladı, dizginleri bir budağın üstüne attı, tepeyi örten ardıç çalılıklarının arasından ağır ağır yürümeye başladı. Tepenin karşı tarafında gözüne boş bir alan çarptı; burası sık ormanın içinde açılmış bir deliği andırıyordu. Belli ki çok uzun zaman önce meydana gelmiş bir yangının izleriydi bu, çünkü hiçbir yerde kömürleşmiş siyah ağaç kütükleri yoktu, her yer taze çamlardan ve bodur çamlardan göz alabildiğine yemyeşildi.</p>
<p>Ve de tehlikesizdi.</p>
<p>Neden korkuyor bunlar acaba? diye düşündü. Scioa’teal''den mi? Korkacak ne var ki? Ben elflerden korkmam. Bir şey yapmadım onlara.</p>
<p>Elfler. Sincaplar. Scioa’tael.</p>
<p>Ciri, Geralt onu kovalamadan önce karakoldaki cesetleri görmüştü. İçlerinden özellikle biri aklında yer etmişti —yüzünü; kahverengiye dönmüş kandan yapış yapış olmuş saçları örtmüştü, boynu tuhaf bir şekilde dönüp bükülmüştü. Yüzü hortlaklarınkini andırıyordu, üst dudağı ürkütücü bir şekilde kalkıktı, ağzında insanlarınkine benzemeyen çok küçük ve aşırı beyaz dişler vardı. Ciri, elfm eski püskü çizmelerini anımsadı; çizmeler dize kadardı, ayak kısımları bağcıklıydı, konçlarının uçları küçük kancalarla birleştirilmişti.</p>
<p>İnsanları öldüren ama savaşta kendileri de ölen elfler... Geralt, tarafsı^ kalınması gerektiğini, Yarpen de kişinin kimseden bağışlanmayı istemeyecek şekilde davranmasını söylüyor.</p>
<p>Ciri ayağını köstebeklerin yığdığı bir tümseğe vurdu sonra dalgın dalgın topuğunu kumun içinde çevirdi.</p>
<p>Kim kimi bağışlayacak, hangi suçundan dolayı?</p>
<p>Sincaplar insan öldürüyor. Nilfgaard da onlara bunun için para veriyor. Kullanıyor onları. Kışkırtıyor. Nilfgaard.</p>
<p>Ciri, Cintra’da olup bitenleri unutmamıştı, unutmak istese de unutamıyordu. Vatansızlık, çaresizlik, korku, açlık, acı. Bunlara sonra, çok daha sonra Nehir Bölgesinden gelen dryad’ların onu bulup sahiplenmeleriyle eklenen bedenen erime ve hissizleşme eklenmişti. Ciri bunları çok bulanık anımsıyordu, oysa beyninden silip atmak istiyordu.</p>
<p>Ama anılar beynine hücum etmişti yine. Düşüncelerinde ve düşlerinde. Atların ayaklarını yere vurmaları, delice çığlıklar, cesetler, yangın... Tüylü miğferiyle kara şövalye... ve sonra... Nehir Bölgesi nde kulübeler... Yangın yerinin ortasındaki is kaplı baca... Yanında, nasıl olduysa yıkılmaktan kurtulmuş tulumbanın dibinde korkunç yanık yarasını yalayan bir kara kedi... Tulumba... Tulumba kolu... Kova...</p>
<p>Kan dolu kova.</p>
<p>Ciri yüzünü ovaladı ve şaşkınlıkla eline baktı. Ayası ıslanmıştı. Küçük kız burnunu çekti, giysisinin koluyla gözyaşlarını sildi.</p>
<p>Tarafsızlık mı? Kayıtsızlık mı? İçinden bağırmak geliyordu. Kayıtsızca seyreden bir Witcher mı? Hayır, bir Witcher insanları korumalı. Orman cinlerinden, vampirden, kurtadamdan korumalı. Üstelik yalnızca onlardan değil, insanları olabilecek bütün kötülüklerden korumalı. Ama ben kötünün ne demek olduğunu Nehir Bölgesinde gördüm.</p>
<p>Bir Witcher korumalı ve kurtarmalıdır. Ellerinden ağaçlara asılmamaları, kazığa oturtulmamaları için erkekleri korumalıdır. Toprağa çakılmış ağaçtan korkuluklara bağlanmamaları için sarışın kızları korumalı. Öldürülüp kuyuya atılmamaları için çocukları korumalı. Ateşe verilmiş çiftlikte yanmış bir kedi bile korunmayı hak eder. Bu yüzden Witcher olacağım; Sodden ve Nehir Bölgesi halkı gibilerini savunmak için bir kılıcım var benim. Çünkü onların kılıçları yok, el hareketlerini, adımları, siper almayı ve tek ayak üzerinde dönmeyi bilmiyorlar, kimse onlara dövüş öğretmemiş, kurtadamlar ve Nilfgaardlı eşkıyalar karşısında korumasız ve savunmasızlar. Bana korumasızları savunmam için dövüşmeyi öğretiyorlar. Ben de bunu yapacağım. Daima. Asla tarafsı^ olmayacağım. Asla kayıtsı^ kalmayacağım.</p>
<p>Asla!</p>
<p>Ansızın dikkat kesildi, ancak buna neyin yol açtığını anlayamadı. Ani bastıran, soğuk bir gölge gibi ormana vuran sessizlik miydi yoksa göz ucuyla görür gibi olduğu o hareket mi? Ciri yıldırım hızıyla harekete geçti, Cintra’dan kaçtıktan sonra ölüm kalım savaşı verirken Nehir Bölgesi ormanlarında edindiği içgüdüyle davrandı. Kendini yere attı, ardıç çalılıklarının artına doğru süründü ve hiç kımıldamadan taş kesildi. Ah, bir de şu at kişnemese, diye geçirdi içinden.</p>
<p>Dar geçidin karşı bayırında yine bir şey hareket etti. Ciri, yaprakların arasından süzülüp bulanıklaşan bir siluet gördü. Çalıların arasından bir elf dikkatle dışarı bakıyordu. Sonra kapüşonunu başından indirdi, bir an çevresini inceledi, kulak kabarttı ve hızlı ama sessiz adımlarla tepeye doğru ilerledi. Arkasından, yaprak yığınlarının arasından iki elf daha belirdi. Derken başka elfler. Sonra art arda elfler. Upuzun bir sırada peş peşe ilerliyorlardı. Yaklaşık yarısı atlıydı, eyerlerine dimdik oturmuşlar, ağır ağır ilerliyorlardı, gergindiler, gözleri çevrede fır dönüyordu. Ağaçların aralanıp ormanın aydınlandığı bir noktada gökyüzünü fon gibi arkalarına almış sessizce ilerledikleri sırada Ciri yüzlerini bir an açıkça gördü. Derken ormanın ışıltılı karanlığına dalıp yok oldular. Tek bir ses, tek bir hışırtı bile çıkarmadan cinler gibi kaybolup gittiler. Atlardan hiçbiri ne ayağını yere vurmuş ne de kişnemişti, ayaklarının ya da nallarının altında tek bir dal çıtırdamamıştı. Taşıdıkları silahlar şakırdamamıştı.</p>
<p>Onlar gözden kaybolsalar da Ciri yerinden kımıldamadı, bedenini ardıç çalılarına bastırmış öylece olduğu yerde yatıyor, hatta soluğunu bile sessizce alıp vermeye çalışıyordu. Ürken bir kuşun ya da başka bir hayvanın onu ele verebileceğini biliyordu, üstelik çıkardığı sesler ve yaptığı hareketler istediği kadar dikkatli ve zayıf olsun, hayvanların kolayca ürkebileceğinin bilincindeydi. Ayağa kalkmak için ormanın iyice sakinleşmesini, elflerin aralarına daldığı ağaçlardaki saksağanların bağırmaya başlamasını bekledi.</p>
<p>Ama ayağa kalktığında güçlü iki kolun bedenini sımsıkı sardığını fark etti. Siyah bir eldiven ağzını kapadı, korkudan çığlık atmasını önledi.</p>
<p>"Sessiz ol."</p>
<p>"Geralt?"</p>
<p>"Sessiz ol, dedim."</p>
<p>"Gördün mü?"</p>
<p>"Gördüm."</p>
<p>"Onlar..." diye fısıldadı Ciri. "Scioa’tael mi? Öyle mi?"</p>
<p>"Evet. Çabuk, atlara. Yola dikkat et."</p>
<p>Bayırı dikkatle ve usulca indiler ama anayola dönmeyip ormanın içinde kaldılar. Geralt gözünü dört açmış çevreyi kolluyordu; Ciri’nin tek başına ilerlemesine göz yummadığı için kahverengi atın dizginlerini kıza vermemiş, kendi idare ediyordu.</p>
<p>"Ciri," dedi ansızın. "Gördüklerimizden kimseye tek söz etmek yok. Ne Yarpen’e ne de Wenck’e. Kimseye. Anlıyor musun?"</p>
<p>"Hayır," diye mırıldandı kız, başını önüne eğip. "Anlamıyorum. Neden susmamı istiyorsun? Onları uyarmamız gerekir. Biz kimden yanayız, Geralt? Kime karşıyız? Dostumuz ve düşmanımız kim?"</p>
<p>"Yarın konvoydan ayrılıyoruz," dedi Geralt, bir süre sessiz kaldıktan sonra. "Triss iyileşti sayılır. Onlarla vedalaşıp kendi yolumuza gideriz. Kendi sorunlarımız, kendi sıkıntılarımız, kendi güçlüklerimiz olacaktır. İşte o zaman, bu dünyanın sakinlerini dostlar ve düşmanlar olarak ayırmaktan vazgeçersin umarım."</p>
<p>"Biz... tarafsız mı olalım? Kayıtsız, öyle mi? Ama saldırırlarsa. .."                              \</p>
<p>"Saldırmazlar."</p>
<p>"Ama ya olursa..."</p>
<p>"Dinle beni." Geralt kıza döndü. "Böylesine önemli bir yüke, altın ve gümüşe, Kral Henselt’in Aedirn’e sağladığı gizli yardıma neden insanlar değil de cüceler eşlik ediyor sence? Dün de bizi bir ağacın üzerinden gözetleyen bir elf görmüştüm. Hatta gece kampın kıyısında gezindiklerini duydum. Scioa’tael cücelere saldırmaz, Ciri."</p>
<p>"Ama gelmişler," diye mırıldandı Ciri. "Buradalar. Çevremizde dönüyor, etrafımızı sarıyorlar."</p>
<p>"Neden geldiklerini biliyorum. Sana göstereceğim."</p>
<p>Atı bir anda çevirip dizginleri Ciri’ye attı. Küçük kız topuklarını kahverengi atının sağrısına batırdı, hayvanı hızlandırdı ama Geralt ona bir yüz ifadesiyle arkasında kalmasını işaret etti. Anayolun karşı tarafına geçip yeniden ormana daldılar. Witcher önden, Ciri arkasından ilerlediler. İkisi de uzun süre konuşmadı.</p>
<p>"Bak." Geralt atını durdurmuştu. "Bak, Ciri."</p>
<p>"Nedir bu?" diye iç geçirdi Ciri.</p>
<p>"Shaerrawedd."</p>
<p>Önlerinde, ormanın içinde, kaymak gibi dümdüz granit ve mermer kalıplar göz alabildiğine tepeleme yığılmıştı; kenarları rüzgârdan aşınmıştı, üzerleri yağmurun sildiği desenlerle bezeliydi. Kalıplar dondan çatlamış, ağaç köklerinin aralara girmesiyle kırılmıştı. Ağaç gövdelerinin arasında parçalanmış sütunlar, kemerler, fresk kalıntıları vardı, hepsi yapraklarla sarılı ve kalın bir yosun tabakasıyla kaplıydı.</p>
<p>"Burada... bir kale mi varmış?"</p>
<p>"Bir saray. Elfler kaleler yapmazlar. Hadi in. Atlar yıkıntıların arasında zorlanır."</p>
<p>"Kim yıkıp harap etmiş buraları? İnsanlar mı?"</p>
<p>"Hayır. Kendileri. Buraları terk etmeden önce."</p>
<p>"Neden yapmışlar böyle bir şey?"</p>
<p>"Buralara bir daha dönemeyeceklerini biliyorlardı. Bu, insanlarla aralarında çıkan ikinci çatışmadan sonra oldu, yaklaşık iki yüz yıl önce. Eskiden bir yerden çekilirken kentleri sağlam bırakırlardı. İnsanlar yapılarını elflerden kalan temeller üzerine kurdular. Novigrad, Oxenfurt, Vizima, Dreiberg, Maribor, Cidaris böyle ortaya çıktı. Ve de Cintra."</p>
<p>"Cintra da mı?"</p>
<p>Geralt bakışlarını kalıntılardan ayırmadan başını salladı.</p>
<p>"Buradan gitmişler, şimdi de geri döndüler," diye fısıldadı Ciri. "Neden?"</p>
<p>"Bakmak için."</p>
<p>"Neye?"</p>
<p>Geralt hiç konuşmadan elini kızın omzuna koyup onu kendinden hafifçe uzaklaştırdı. Mermer merdivenden aşağıya, daha derinlere indiler, zemindeki çatlamış ve aşınmış kalıpların arasından boy vererek büyümeyi başarmış esnek fındık dallarına tutundular.</p>
<p>"Burası sarayın merkeziydi. Kalbiydi. Fıskiye."</p>
<p>"Burası mı?" diye şaşırdı Ciri, aşınmış kütlelerin ve parçaların ortasından göğe yükselmiş kayın ağaçlarını incelerken. "Burası mı? Burada bir şey yok ki."</p>
<p>"Gel."</p>
<p>Fıskiyeyi besleyen akarsu, yatağını sık sık değiştirmiş olmalıydı; sabırla ve hiç ara vermeden altlarından aktığı mermer kütleleri ve kaymak taşı kalıpları çökmüş, barajlar oluşmuş ve akıntıyı yeniden başka bir yöne çevirmişti. Sonuç olarak arazi olduğu gibi basık çukurlarla kaplıydı. Su, bina kalıntılarının üstünden yer yer çağlayarak akıyordu; yaprakları, kumu ve iğneleri sürükleyip götürmüştü. Böyle noktalarda mermer, pişmiş kil ve mozaikler aradan iki yüzyıl değil de üç gün geçmiş gibi hâlâ canlı ve alacalı ışıldıyordu.</p>
<p>Geralt derelerden birinin üstünden atlayıp kalıntıların arasına daldı. Ciri arkasından koşup yetişti. Enkazın yan tarafındaki basamaklarda başlarını eğip, yarısı toprağın altına girmiş yıkık bir kapı kemerinin altından geçtiler. Witcher durup eliyle gösterdi. Ciri yüksek sesle iç geçirdi.</p>
<p>Çatlamış, üstü renk renk yıkıntılarla dolu killerin arasında gül ağaçları yetişmişti, dalları beyaz ve leylak renklerinde şahane güllerle doluydu. Çiçeklerin yapraklarına konmuş çiy damlaları gümüş gibi parlıyordu. Gül ağaçları, devasa beyaz mermer kalıbı kökleriyle sarıp sarmalamışlardı. Plakanın üzerinden hüzünlü, güzel bir yüz bakmaktaydı; ince, zarif hatlarını yılların yağmurları ve buzları silememişti. Fresklerin içindeki altın tabanları, mozaikleri ve değerli taşları kırıp alan haydutların kancaları bu yüzü bozup çirkinleştirememişti.</p>
<p>"Aelirenn," dedi Geralt, uzun bir suskunluğun ardından.</p>
<p>"Güzel kadınmış," diye fısıldadı Ciri ve Geralt’ın elini tuttu. Witcher bu teması fark etmemiş gibiydi. Freske bakarken çok çok uzaklara, başka bir dünyaya, başka bir zamana dalıp gitmişti.</p>
<p>"Aelirenn," diye yineledi kısa bir duraksamadan sonra. "Cüceler ve insanlar ona Elirena derler. İki yüz yıl önce onları savaşa soktu. Elflerin en yaşlıları bu savaşa karşı çıktılar. Kazanma şansları olmadığını biliyorlardı. Bir yenilgiden sonra ayağa kalkamayacaklarını biliyorlardı. Uluslarını kurtarmak, kalıcı olmak istiyorlardı. Şehirleri yakıp yıkmaya, dağlara çekilmeye ve beklemeye karar verdiler. Elflerin ömürleri uzundur, Ciri. Bizim zaman ölçülerimize göre neredeyse ölümsüzdürler. Onların gözünde insanlar kuraklık, sert bir kış gibi gelip geçicidir, çekirge istilası gibidir, arkadan yağmur, bahar ve yeni hasat gelir. Bekleyip görmek istediler. Kalıcı olmak istediler. Kentleri ve sarayları yıkmaya karar verdiler. Binalarla birlikte onurlarını, güzelim Shaerrawedd’i de yıktılar. Kalıcı olmak istiyorlardı, ancak Elirena... Elirena delikanlıları peşinden sürükledi. Gençler silahlara davrandılar ve Elirena’yla birlikte umutsuz son savaşa girdiler. Topluca katledildiler. Acımasızca katledildiler."</p>
<p>Ciri, gözlerini cansız güzel yüze dikmiş susuyordu.</p>
<p>"Gençler Elirena’nm adını sayıklayarak öldüler," diye usulca devam etti Witcher. "Elirena’nm çağrısını ve çığlığını tekrarlayarak Shaerrawedd için öldüler. Çünkü Shaerrawedd bir simgeydi. Taş ve mermer uğruna öldüler... Bir de Aelirenn. Aelirenn’in onlara vat ettiği gibi kahramanca, şerefli ve onurlu öldüler. Kendi onurlarını kurtardılar ama soylarını ortadan kaldırdılar, onları yok olmaya mahkûm ettiler. Kendi ırklarını. Yarpen ne demişti anımsıyor musun? Dünyaya kimlerin hâkim olacağını ve kimlerin soylarının tükeneceğini söylemişti? Sana bunu kabaca ama olduğu gibi açıklamıştı. Elfler uzun ömürlüdür, gelgeldim yalnızca gençleri doğurgandır, yalnızca gençlerin çocukları olabilir. İşte gençlerin neredeyse tamamı vaktiyle Elirena’nm peşinden gittiler. Shaerrawedd’in beyaz gülü Aelirenn’in peşinden. Şu an Aelirenn’in sarayının, akşamları çağıltısını dinlediği fıskiyesinin kalıntıları üzerinde duruyoruz. Bunlar... Bunlar da onun çiçekleriydi."</p>
<p>Ciri konuşmadı. Geralt kendine doğru çekip sarıldı kıza.</p>
<p>"Scioa’tael’in buraya neden geldiğini, neye bakmak istediklerini anladın mı şimdi? Elflerin ve cücelerin gençlerinin bir kez daha katledilmelerine neden izin verilmemesi gerektiğini anlıyor musun şimdi? Bu katliama senin de, benim de katılmamamız gerektiğini anlıyor musun? Bu güller yıl boyu açar. Aslında her yerlerini ot sarması ve bozulmaları gerekirdi ama onlar en bakımlı bahçelerdeki güllerden daha güzeller. Çünkü Shaerrawedd’e hâlâ elfler gelir, Ciri. Çeşitli elfler. Çatlamış taşları simge sayan taşkın ve aptal elfler. Bir de kendilerini sürekli yenileyen, ölümsüz çiçekleri simge sayan aklı başında elfler. Bu ağaçlar söküldüğünde ve toprak yakıldığında Shaerrawedd gülünün bir daha asla açmayacağını bilen elfler. Anlayabiliyor musun bunu?"</p>
<p>Ciri başını salladı.</p>
<p>"Senin aklını karıştıran tarafsızlığın ne olduğunu anlıyor musun şimdi? Tarafsızlık, kayıtsız ve duygusuz olmak değildir. Kişinin içindeki duyguları öldürmesi gerekmez. İçimizdeki kini öldürmemiz yeterlidir. Anladın mı?"</p>
<p>"Evet," diye fısıldadı kız. "Şimdi anladım. Geralt, ben... ben bunlardan... ben bu güllerden birini yanımda götürmek istiyorum. Anı olması için. Alabilir miyim?"</p>
<p>"Al," dedi Geralt bir an duraksadıktan sonra. "Al ki anımsa. Gidelim şimdi. Konvoyun yanına dönüyoruz."</p>
<p>Ciri kopardığı gülü ceketinin kordonunun arasına soktu. Ansızın küçük bir çığlık atıp elini kaldırdı. Parmağından avucunun içine doğru ip gibi kan akıyordu.</p>
<p>"Diken mi battı?"</p>
<p>"Yarpen..." diye fısıldadı küçük kız, yaşam çizgisi üzerinde biriken kana bakarak. "Wenck... Paulie..."</p>
<p>"Ne var?"</p>
<p>"Triss!" diye keskin ve yabancı bir sesle bağırdı, zangır zangır titremeye başladı, kolunu yüzüne sürdü. "Çabuk, Geralt! Hemen... yardıma koşmalıyız! Atlarımıza atlayalım, Geralt!"</p>
<p>"Ciri! Neyin var?"</p>
<p>"Ölüyorlar!"</p>
<p>Ciri, kulağını atının boynuna bastırmış dörtnala ilerlerken, hayvanı bağırarak ve sağrısını tekmeleyerek hızlandırıyordu. Ormanlık yoldaki kumlar nalların altında sağa sola savruluyordu. Ciri uzaklardan çığlıklar duyuyor, duman kokusu alıyordu.</p>
<p>Karşıdan gelen ve yolu kaplayan iki at, peşleri sıra koşum takımını, dizginleri ve kırılmış bir at arabası dingilini sürüklüyordu. Ciri atının hızını kesmeden yanlarından geçti, köpükler yüzüne sıçradı. Arkadan gelen Roach’un kişnediğini, Geralt'ın söverek yavaşlamasını istediğini duyuyordu.</p>
<p>Ciri dönemeci aldıktan sonra ağaçsız, geniş bir alana vardı.</p>
<p>Kervan alevler içindeydi. Çalılıkların arasından alevli oklar cehennem kuşları gibi arabalara doğru uçuyor, brandaları delip tahtalara saplanıyordu. Scioa’tael, kulakları sağır eden çığlıklarla saldırıyordu.</p>
<p>Ciri, Geralt’ın arkadan gelen bağırmalarına aldırmadan atını öne doğru çekilmiş iki arabaya doğrudan yöneltti. Arabalardan biri devrilmişti, yanında Yarpen Zigrin duruyordu, bir elinde baltası, bir elinde de tatar yayı vardı. Ayaklarının dibinde hareketsizce ve baygın, mavi elbisesi kalçalarına doğru sıyrılmış olarak yatan...</p>
<p>"Triiisss!" Ciri eyerin üzerinde doğruldu, topuklarını atın yanlarına batırdı. Scioa’tael kıza doğru döndü ve Ciri’nin kulaklarının dibinde oklar uçmaya başladı. Ciri hızını kesmeden başını sağa sola attı. Geralt’ın ormana kaçmasını buyuran sesini duyuyordu. Ama onun dediğini yapmaya hiç niyeti yoktu. Büzüldü ve atını doğrudan onu hedef alan okçuların üzerine sürdü. Ceketine soktuğu beyaz gülün keskin kokusunu duydu ansızın.</p>
<p>"Triiisss!"</p>
<p>Elfler çılgınca yaklaşan atı görünce kenara atladılar. İçlerinden biri üzengiye hafifçe çarptı. Ciri sert bir vızıltı duydu, at seğirdi, kişnedi ve kendini yana attı. Ciri bacağının yanından eyerin hemen altına saplanmış olan oku gördü. Ayaklarını üzengilerden koparırcasına çekti, atın üzerine çıktı, çömelip iyice hız aldı ve atladı.</p>
<p>Devrilmiş arabanın kasasına uçarcasına indi, kollarıyla dengesini sağlayıp yeniden sıçradı, dizlerini büktü ve baltasını sallayarak haykıran Yarpen’in dibine indi. Onun hemen yanındaki ikinci arabada Paulie Dahlberg mücadele ediyordu. Arkaya doğru yaslanmış olan Regan, ayaklarını arabacı koltuğuna bastırmış atları güçlükle dizginlemeye çalışıyordu. Hayvanlar delirmişçesine kişniyor, ayaklarını yere vuruyor ve brandayı yutmaya çalışan alevlerden ürktükleri için arabanın şaftını bütün güçleriyle çekmeye çalışıyorlardı.</p>
<p>Ciri kendini, her yere saçılmış fıçıların ve sandıkların arasında yatan Triss’in yanma attı ve onu giysisinden yakaladığı gibi devrilmiş arabaya doğru sürükledi. Sihirbaz kadın inliyor, ellerini şakaklarına bastırıyordu. Ciri’nin dibinde bir nal patırtısı duyuldu; atlar kişniyor, iki elf de kendini öfkeyle savunan Yarpen’i kılıçlarını sallayarak atlara doğru itiyordu. Cüce topaç gibi dönüyor, üzerine doğru inen kılıç darbelerini ustalıkla kullandığı baltasıyla savuşturuyordu. Ciri’nin kulağına küfürler, şangırtılar, inlercesine çıkan demir şakırtıları çalındı.</p>
<p>Yanmakta olan konvoydan bir at daha kendini kurtarmış, onlara doğru olanca gücüyle koşuyor, peşi sıra duman ve alevler sürüklüyor, etrafa yanan çaputlar saçıyordu. Arabacının bedeni arabacı koltuğundan aşağıya sarkmıştı; yanında Yannick Brass duruyor, dengesini güçlükle koruyordu. Bir eliyle dizginleri tutuyor, diğer eliyle de arabanın iki yanında atlarının üzerinde koşturan iki elfe karşı kendini savunuyordu. Hızını arabanın atlarına göre ayarlamış olan üçüncü Scioa’tael, hayvanların sağrılarına ok yağdırıyordu.</p>
<p>"Atla!" diye haykırdı Yarpen onca gürültünün içine. "Atla, Yannick!"</p>
<p>Ciri, Geralt'ın dörtnala sürdüğü atıyla kıstırılan arabaya ulaştığını, elflerden birini seri bir kılıç darbesiyle eyerden alaşağı ettiğini, karşı yönden uçarak gelen Wenck’in ise atları ok yağmuruna tutan diğer elfe kılıcını indirdiğini gördü. Yannick dizginleri bıraktı ve üçüncü Scioa’tael’in atının tam önüne atladı. Elf, üzengiye basıp ayağa kalktı ve kılıcıyla karşı saldırıya geçti. Cüce yere düştü. İşte o anda alevler içindeki araba savaşanların üstüne doğru ilerledi, herkesi etrafa savurup dağıttı. Ciri, hızla geçen atların nallarının altından Triss’i çekip kurtarmayı son anda başarmıştı. Araba falakası gümbürtüyle ikiye ayrıldı, araba havaya uçtu, tekerleklerinden birinin fırlamasıyla birlikte devrildi, çevreye taşınan yükler ve için için yanan tahtalar saçıldı.</p>
<p>Ciri, sihirbaz kadını Yarpen’in devrilen arabasının altına doğru sürüklemeye devam ediyordu. Bir anda yanında beliren Paulie Dahlberg küçük kıza yardım etti, Geralt da Roach’u onlara saldıran Scioa’tael’in arasına iterek siper sağladı. Arabanın çevresinde kıyamet kopuyordu. Ciri tangur tungur sesler, çığlıklar, at solumaları, nal sesleri duydu. Çevreleri elflerle sarılı olan Yarpen, Wenck ve Geralt uçan şeytanlar gibi dövüşüyorlardı.</p>
<p>Derken Regan’ın arabasına koşulmuş atlar, dövüşenleri tekmeleriyle dört bir yana saçtı. Regan vaşak postundan tunik giymiş şişko bir buçuklukla arabacı koltuğunun üzerinde boğuşmaktaydı. Buçukluk, Regan’ın üstüne oturmuş, upuzun bir bıçağı saplamaya çalışıyordu.</p>
<p>Yarpen ustalıklı bir sıçrayışla arabaya çıktı, buçukluğu boğazından yakaladığı gibi tekmeyle aşağıya yuvarladı. Regan tiz bir çığlık attı, dizginleri kaptı ve atları dürttü. Hayvanlar önce sarsıldı, derken araba hareket etti ve derhal hızlandı.</p>
<p>"Daire çiz. Regan!" diye bağırdı Yarpen. "Daire çiz! Dön!"</p>
<p>Araba virajı aldı ve yeniden elfleri kovalamaya başlayıp hepsini kenara savurdu. Elflerden biri atladı, sağ taraftaki atı kuburluktan yakaladı ama tutunamadı. Arabanın hızıyla nallarm ve tekerleklerin altını boyladı. Ciri kulakları tırmalayan bir çığlık duydu.</p>
<p>Arabanın yanında dörtnala ilerleyen bir başka elf soldan kılıcını salladı. Yarpen darbeyi savuşturdu, kılıç brandayı tutan direğe gümbürtüyle daldı, hızını kesemeyen elf öne doğru itildi. Cüce hemen sırtını kamburlaştırdı ve kolunu savurdu. Scioa’tael çığlığı bastı, eyerde havaya uçup yere çarpıldı. Kürek kemiklerinin arasına bir savaş baltası saplanmıştı.</p>
<p>"Hadi gelin, orospu çocukları!" diye kükredi Yarpen baltasını havada sallayarak. "Var mı biri daha? Daire çiz, Regan! Daire!"</p>
<p>Tepesinde oklar uçtuğu için büzülmüş halde arabacı koltuğunda oturan Regan, kan içinde kalmış saçlarını savurdu, atları böğürerek çılgın gibi sürmeye devam etti. Atlar küçük bir daire çiziyor, devrilmiş arabanın çevresinde duman ve alev kusan bir engel oluşturuyordu. Ciri, yarı baygın ve perişan durumdaki sihirbazı bu arabanın altına sürüklemişti.</p>
<p>Wenck’in boz renkli atı, hemen yakınlarında küçük adımlarla hareket ediyordu. Wenck eyerin üzerine iyice eğilmişti. Adamın yanına saplanmış bir okun beyaz tüyleri Ciri’nin gözünden kaçmadı. Wenck yaralı olmasına karşın, onu sağdan ve soldan sıkıştıran iki yaya elfle ustalıklı kılıç darbeleriyle dövüşüyordu. Ciri’nin gözlerinin önünde sırtından bir kılıç darbesi daha aldı. Komiser, hayvanın boynunun üzerine yüzükoyun devrildi ama eyerden düşmemeyi başardı. Paulie Dahlberg yardım için hemen yanma koştu.</p>
<p>Ciri yalnız kalmıştı.</p>
<p>Kılıcına uzandı. İdmanlarda arkasından çarçabuk çıkardığı kılıç şimdi ne yapsa çekilmiyordu, kendini kilitlemiş, kına sıkışıp kalmıştı. Çevresinde kıyametler koparken, gözleriyle bile takip edemediği seri hareketler birbirini izlerken, Ciri’nin kılıcı yabancı gibiydi, alışılmadık kadar yavaştı, kızın kılıcını kınından tamamen çekip çıkarması sanki yüzyıllar sürmüştü. Zemin titreyip sallandı. Ciri ansızın kavrayıverdi; titreyen zemin değil, dizleriydi.</p>
<p>Paulie Dahlberg, onu sıkıştıran elfî baltasıyla kendinden uzak tutuyor ve yaralı Wenck’i yerde çekerek götürüyordu. Roach arabanın yanından uçarcasına fırladı, Geralt elfe saldırdı. Bir yerlerde alınlığını kaybetmiş olmalıydı, ak saçları hava akımının hareketlerine ayak uydurmuş, dalgalandıkça dalgalanıyordu.</p>
<p>Arabanın arkasından bir Scioa’tael daha çıktı, yayandı. Paulie, Wenck’i bırakıp doğruldu, baltasını hızla döndürdü. Ve donup kaldı.</p>
<p>Karşısında bir cüce duruyordu; beresi bir sincap tüyüyle bezeliydi, siyah sakalı iki saç örgüsü olarak iniyordu. Paulie duraksadı.</p>
<p>Ama siyah sakallı bir an bile duraksamadı. Silahını iki eliyle salladı. Baltasının bıçağı önce havada uçtu ve iğrenç gıcırtılar çıkararak Paulie’nin köprücük kemiğine saplandı. Paulie gıkını bile çıkarmadan oracıkta devrildi. Darbenin ağırlığı iki dizini birden kırmıştı sanki.</p>
<p>Ciri çığlık attı.</p>
<p>Yarpen Zigrin arabadan atladı. Siyah sakallı cüce hızla döndü ve vurdu. Yarpen Zigrin, ustalıklı bir yarım dönüş yaparak darbeyi savuşturdu, iç geçirdi ve alttan yukarı doğru öylesine korkunç bir darbe indirdi ki karşısındakinin siyah sakalı, boynu, çenesi ve burun hizasına kadar yüzü ortadan ikiye ayırdı. Scioa’tael iki büklüm oldu, yere düştü, her yerinden kanlar fışkırırken kollarını oraya buraya atıp topuğuyla toprağı eşeledi.</p>
<p>"Geraaalt!" diye bağırdı Ciri, arkasında bir hareket hissettiğinde. Ölümdü bu hissettiği.</p>
<p>Belirsiz, savrulan bir siluet, bir hareket, bir parlamaydı bu yalnızca. Ama küçük kız yıldırım hızıyla harekete geçti, Kaer Morhen’de öğrendiği gibi çaprazlamasına siper alıp, çalımla karşılık verdi. Gelen darbeyi savuşturdu, ancak darbeyi karşılamak için yana fazlaca eğildiği için ayaklarını sağlam basamamıştı. Darbenin hızıyla arabanın kasasına doğru devrildi ve kılıcı elinden kayıp düştü.</p>
<p>Karşısında duran uzun bacaklı, güzel dişi elf, yüzünü zalimce bir ifadeyle buruşturdu, kılıcını kaldırdı, arkaya attığı kapüşonundan taşan saçlarını sallayıp omuzlarına döktü. Kılıç göz alıcı bir ışıltıyla parladı; Sincap’ın el bileklerindeki bilezikler de ışıl ışıl yanıyordu.</p>
<p>Ciri hareket kabiliyetini yitirmişti.</p>
<p>Gelgelelim kılıç inmedi, küçük kızı vurmadı. Çünkü elf, Ciri’ye değil kızın ceketine iliştirilmiş beyaz güle bakıyordu.</p>
<p>"Aelirenn!" diye haykırdı dişi elf; bu çığlıkla yaşadığı duraksamayı kırmak istiyordu sanki. Ama bunu başaramadı. Geralt, Ciri’yi arkaya doğru itip, kılıcıyla elfin göğsünü enlemesine biçti. Ciri nin yüzüne ve giysilerine kan sıçradı, gülün beyaz yaprakları kırmızıya boyandı.</p>
<p>"Aelirenn..." diye yüreği parçalanırcasma inledi elf ve dizlerinin üzerine çöktü. Yüzüstü düşmeden önce bir çığlık daha koparmayı başardı. Avazı çıktığı kadar, bağıra bağıra, çaresiz...</p>
<p>" Shaerraweeedd! "</p>
<p>Gerçeklik, kaybolduğu hızla geri dönmüştü. Ciri, kulaklara dolan tekdüze ve boğuk hışırtılar arasından sesler duymaya başladı. Gözyaşlarmdan örülmüş bulanık ve nemli perdenin ardından canlıları ve öldürülenleri görüyordu şimdi.</p>
<p>"Ciri," diye fısıldadı Geralt. Küçük kızın yanında diz çökmüştü. "Kendine gel."</p>
<p>"Çatışma..." diye inledi kız ve doğruldu. "Geralt, ne..."</p>
<p>"Geçti. Yardımımıza koşan Ban Glean birlikleri sayesinde."</p>
<p>"Ama sen..." diye fısıldadı Ciri ve gözlerini yumdu, "tarafsız kalmadın."</p>
<p>"Kalmadım. Ama sen yaşıyorsun. Triss yaşıyor."</p>
<p>"O ne durumda?"</p>
<p>"Yarpen’in kurtarmaya çalıştığı arabadan düşerken başını çarpmış. Ama iyi şimdi. Yaralılara şifa dağıtıyor."</p>
<p>Ciri çevresine bakındı. Dumanların ve yanan arabaların arasında silahlı adamlar sağa sola koşturup duruyorlardı. Çevreye fıçılar ve sandıklar saçılmıştı. Bazıları kırılmış, içindekiler yerlere saçılmıştı. Tarlalarda gördüğü boz rengi sıradan taşlardı bunlar. Ciri taşlara şaşkınlıkla baktı.</p>
<p>Biraz ötede duran Yarpen Zigrin, "Aedirn’den Demawend’e gönderilen yardım," dedi dişlerini gıcırdatarak. "Gizli ve olağanüstü önemli bir yardım. Özel önem taşıyan bir konvoy!"</p>
<p>"Tuzak mıydı?"</p>
<p>Cüce döndü, önce Ciri’ye, sonra Geralt’a baktı. Ardından gözlerini fıçılardan dökülmüş taşlara dikti yeniden. Yere tükürdü sonra. "Evet," dedi. "Tuzaktı."</p>
<p>"Sincaplar için mi hazırlanmıştı?"</p>
<p>"Hayır."</p>
<p>Çatışmada öldürülenler sıra halinde yan yana yatırılmıştı. Elfler, insanlar ve cüceler ayrım yapılmaksızın yerde diziliydiler. Aralarında Yannick Brass da vardı. Güzel saçlı, çizmeli dişi elf ve saç örgülü siyah sakalı kurumuş kanla kaplı cüce de oradaydı. Yanında da...</p>
<p>"Paulie!" diye hıçkırdı Regan Dahlberg. Kardeşinin başını dizlerine yatırmıştı. "Paulie! Neden?"</p>
<p>Sustular. Kimse konuşmuyordu. Hatta nedenini bilenler bile susuyordu.</p>
<p>Regan, gözyaşlarmdan ıslanmış, acıyla dolu yüzünü onlara çevirdi. "Annemize ne derim ben şimdi?" diye inledi. "Ne derim ona?"</p>
<p>Kimse konuşmuyordu.</p>
<p>Biraz ötede Wenck yatıyordu, çevresi Kaedwen’in renkleri olan siyah ve yaldızlı sarı giysilere bürünmüş askerlerle sarılıydı. Güçlükle soluk alabiliyordu ve her soluk verişinde dudaklarında kanlı kabarcıklar beliriyordu. Yanında Triss diz çökmüştü, tepelerinde de ışıltılı donanımıyla bir şövalye duruyordu.</p>
<p>"Ee?" diye sordu şövalye. "Büyücü Hanım? Kurtulacak mı?"</p>
<p>"Elimden geleni yaptım." Triss ayağa kalktı, dudaklarını birbirine bastırdı. "Ancak..."</p>
<p>"Ne?"</p>
<p>"Şunu kullanmışlar." Triss tuhaf uçlu bir oku gösterip yanlarında duran bir fıçıya bunu saplayınca okun ucu yarıldı, dikenli ve kancalı dört iğneye bölündü. Şövalye küfrü bastı.</p>
<p>"Fredegard..." dedi Wenck güçlükle. "Fredegard, dinle..."</p>
<p>"Konuşman yasak!" diye çıkıştı Triss. "Hareket etmen de! Büyü anca tutunuyor zaten!"</p>
<p>"Fredegard," diye yineledi komiser. Dudaklarında yine kanlı bir kabarcık patladı, yerine hemen bir yenisi oluştu. "Yanılmışız... Herkes yanıldı. Yarpen değil... Onu haksız yere suçladık... Ona kefilim. Yarpen bize ihanet etmedi... Bize ihanet etm..."</p>
<p>"Sus!" diye bağırdı şövalye. "Sus, Vilfried! Hey, çabuk sedye getirin! Sedye!"</p>
<p>"Gerekmiyor maalesef," dedi sihirbaz kadın boğuk bir sesle ve Wenck’in artık kabarcıklar çıkmayan ağzına baktı. Ciri başını çevirip yüzünü Geralt'ın beline doğru bastırdı.</p>
<p>Fredegard doğruldu. Yarpen Zigrin onun yüzüne bakmadı. Gözü öldürülenlerdeydi. Hâlâ kardeşinin yanında diz çöken Regan Dahlberg’deydi.</p>
<p>"Bu gerekliydi, Efendi Zigrin," dedi şövalye. "Savaştayız. Bir komut verilmişti. Kuşkuların ortadan kalkması gerekiyordu..."</p>
<p>Yarpen konuşmadı.</p>
<p>Şövalye gözlerini yere dikti. "Bağışlayın," dedi.</p>
<p>Cüce başını ağır ağır çevirdi ve şövalyeye baktı. Geralt’a. Ciri’ye. Herkese. İnsanlara baktı.</p>
<p>"Siz bize ne yaptınız böyle?" diye acıyla sordu. "Bize böyle ne yaptınız? Bizi... ne hale getirdiniz!"</p>
<p>Kimsenin verecek yanıtı yoktu.</p>
<p>Uzun bacaklı dişi elfin gözleri donuk ve fersizdi. Büzülmüş dudaklarında bir çığlık donup kalmıştı.</p>
<p>Geralt, Ciri’ye sarıldı. Usulca bir hareketle kızın ceketindeki kırmızıya boyanmış beyaz gülü çözdü ve tek söz etmeden çiçeği Scioa’tael’in bedenine attı.</p>
<p>"Elveda," diye fısıldadı Ciri. "Elveda, Shaerrawedd gülü. Elveda ve..."</p>
<p>"Ve bağışla bizi," diye tamamladı Witcher.</p>
<p>Ülkede, avare avare dolaşırlar, sırnaşık ve arsız, kendilerini "kötünün peşine düşen", " kurtadamların kökünü kazıyan, vampirleri yok eden" diye tanımlarlar; safların paralarını sızdırırlar, bu tür ahlakdışı kârlar sağladıktan sonra benzeri dolandırıcılıklara girişmek üzere yeniden yola koyulurlar. En kolay da dürüst ve sade köylünün kulübesine kabul edilirler, her türlü felaketi ve talihsiz rastlantıyı hemen sihre, doğaya aykırı yaratıklara, canavarlara, yıldızların etkisine ya da kötü bir cine yükleyen köylülerdir onlara kapılarını açanlar. Bu ahmaklar, tanrılara dua etmek, tapınağa bolca bağışta bulunmak yerine hain Wıtchera son paralarını vermeye hazırdırlar. Çünkü —zaten imansız, yolunu şaşırmışın teki olan— Witcher'ın yazgısını değiştireceğini ve felaketlerin önünü keseceğini sanır.</p>
<p>Anonim, Canavarlar Kitabı veya Witcher'ın Tarifi</p>
<p>Witcherlarla bir derdim yok. Düşsünler vampirlerin peşine. Yeter ki vergilerini ödesinler.</p>
<p>Yürekli III. Radowid, Redanya Kralı</p>
<p>Adalet peşindeysen, bir Witcher’a görev ver.</p>
<p>Oxenfurt Üniversitesi Hukuk Fakültesinde duvar yazısı</p>
<div>
</div>
</body>
</html>