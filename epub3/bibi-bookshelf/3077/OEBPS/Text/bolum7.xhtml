<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h2>Bölüm 7</h2>
<p>"Şunu iyi bilin ki," dedi İkinci Iola ansızın ve buğday dolu sepetini kalçasına dayadı, "savaş çıkacak. Prensin peynir almaya gelen kâhyası söyledi."</p>
<p>"Savaş mı?" Ciri, alnına düşmüş saçlarını geriye itti. "Kiminle? Nilfgaard’la mı?</p>
<p>"Orasını duyamadım artık," diye itiraf etti çırak kız. "Ama kâhya, prensimize Kral Foltest’ten bir emir geldiğini söyledi. Prens her yere duyurular yolluyormuş, sokaklar askerle dolmuş. Aman tanrılar! Neler gelecek başımıza?"</p>
<p>"Eğer savaşılacaksa," dedi Eurneid, "mutlaka Nilfgaard’la olacaktır. Başka kim var ki? Yine mi savaş? Tanrılar, ne korkunç şey!"</p>
<p>"Sen savaş diyerek abartıyor olmayasın, Iola?" Ciri çevresini telaşla saran tavuklara ve beçtavuklarına buğday tanesi serpiyordu. "Belki yine Scioa’tael’e sürek avı başlatmışlardır yalnızca?"</p>
<p>"Nenneke Ana kâhyaya aynı şeyi sordu," dedi İkinci Iola. "Ama kâhya, ‘Hayır, bu sefer mesele Sincaplar değil,’ dedi. Bütün saraylara ve hisarlara emir gitmiş, olası bir kuşatma durumu için yiyecek depolamaları istenmiş. Elfler zaten saray kuşatmaz, baskınlarını ormanlarda yaparlar! Kâhya, tapınaktan daha fazla peynir ve başka malzeme alabilir mi diye sormuş. Saray depoları için. Ayrıca kaz tüyü sormuş. Kaz tüyüne çok ihtiyaç olduğunu söylemiş. Oklar için gerekiyormuş. Ok atmak için, anlıyor musunuz? Tanrılar! Çok çalışacağız, çok! İşimiz başımızdan aşkın olacak!"</p>
<p>"Hepimizin değil," dedi Eumeid kinayeli bir sesle. "Aramızdan bazılarının güzel elleri kirlenmeyecek. Haftada yalnızca iki gün çalışanlar var. Sözüm ona sihir sanatını öğrendikleri için çalışmaya zamanları yok. Ama aslında boş boş oturuyorlar ya da parklarda gezinip bir sopayla yabani otlara vuruyorlar muhtemelen. Kimden söz ettiğimi biliyorsun, değil mi Ciri?"</p>
<p>"Ciri bu savaşa mutlaka katılacaktır," dedi İkinci Iola kıkır kıkır gülerek. "Söylentilere göre şövalye kızıymış! Kendisinin de korkunç bir kılıcı olan büyük bir savaşçı kız! Sonunda ısırgan otları yerine kafa koparabilecek!"</p>
<p>"Hayır, güçlü bir sihirbaz o!" Eurneid burnunu buruşturdu. "Bütün düşmanları farelere dönüştürecek. Ciri! Bize müthiş bir sihir göstersene! Görünmez ol ya da havuçların vaktinden önce büyümesini sağla. Ya da tavukların karınlarını kendi başlarına doyurmaları için bir şey yap. Hadi ama yalvartma bizi! Herhangi sihirli bir sözcük söyle!"</p>
<p>"Sihir, sahnelenecek bir şey değildir," dedi Ciri kızarak.</p>
<p>"Panayır oyunu değildir sihir!"</p>
<p>"Elbette, elbette." Çırak kız gülümsedi. "Sahnelenmez tabii. Ne dersin, Iola? Sanki şu Yennefer cadısını duyar gibi oldum!"</p>
<p>"Ciri ona gitgide daha çok benziyor," dedi Iola ve yüksek sesle burnunu çekti. "Hatta onun gibi kokuyor. Adamotu ya da amber özünden yapılmış sihirli bir esanstır mutlaka. Sihirli esanslar kullanıyor musun Ciri?"</p>
<p>"Hayır! Sabun kullanıyorum! Senin az kullandığın bir şeyi yani!"</p>
<p>"Vaay!" Eurneid yüzünü buruşturdu. "Nasıl hırçın, nasıl kötü biri! Nasıl da dikleniyor!"</p>
<p>"Eskiden böyle değildi," dedi İkinci Iola kibirle. "O cadıyla sürekli zaman geçirdiğinden beri böyle oldu. Yennefer’in yanında kalıyor, dizinin dibinden ayrılmıyor. Tapınaktaki derslere artık pek katılmıyor, bizlere ayıracak bir dakika zamanı bile kalmadı!"</p>
<p>"Onun yapması gereken bütün işler bize kalıyor! Hem mutfakta hem bahçede! Şunun ellerine baksana, Iola! Prenseslerinkine benziyor!"</p>
<p>"Öyle, ne yapalım!" diye karşılık verdi Ciri, "Kiminin biraz aklı vardır, kitaplar onlar içindir! Kiminin kafasında saçmalıktan başka bir şey yoktur, süpürge sopaları onlar içindir!"</p>
<p>"Oysa sen süpürgeyi yalnızca uçmak için kullanıyorsun, değil mi? Zavallı sihirbaz seni!"</p>
<p>"Aptalsın sen!"</p>
<p>"Sensin aptal!"</p>
<p>"Değilim işte!"</p>
<p>"Aptalsın! Gel, Iola, aldırış etme ona. Sihirbaz kızlar bize göre değil."</p>
<p>"Kesinlikle değil!" diye bağırdı Ciri ve elindeki tahıl sepetini yere fırlattı. "Tavuklar tam size göre!"</p>
<p>Çırak kızlar suratlarını ekşitip yürüyünce tavuklar heyecanla çevrelerini sardı.</p>
<p>Ciri, Vesemir’in en çok sevdiği deyimi kullanarak yüksek sesle sövdü; ama söylediklerinin anlamını tam olarak bilmiyordu. Ardından Yarpen Zigrin’den duyduğu, anlamını hiç ama hiç çözemediği sözcükler ekledi. Etrafa saçılan buğdayları kapmaya çalışan kuluçka tavuklarını ayağıyla kovaladı. Sepeti yerden kaldırıp ellerinin arasına aldı, Witcher dönüşü yapıp disk atar gibi tavuk kümeslerinin saman kaplı damlarının üzerine fırlattı. Hemen arkasını döndü ve tapınak parkında koşmaya başladı.</p>
<p>Soluğunu ustalıklı bir şekilde kontrol ederek koşuyordu. Önünden geçtiği her iki ağaçtan birinin önünde yarım dönüş yaparak zıpladı, hayali bir kılıçla bir darbe indirdi ve hemen arkasından hücuma geçip çalım attı. Alçak çitin üzerinden uçar gibi atladı, yay gibi esnek ayaklarının üzerine yumuşak ve güvenli bir iniş yaptı.</p>
<p>Kulenin taştan duvarına gömülü küçük pencereye doğru başını uzatıp, "Jarre!" diye seslendi. "Jarre, orada mısın? Hey! Benim!"</p>
<p>"Ciri?" delikanlı başını uzattı. "Ne işin var senin burada?"</p>
<p>"Yukarı gelebilir miyim?"</p>
<p>"Şimdi mi? Hımm... Evet, tabii, buyur gel... Lütfen buyur."</p>
<p>Ciri merdiveni fırtına gibi tırmandı. Genç çırağı süratle üstüne başına çekidüzen verirken, parşömen kâğıtlarıyla masaya yayılmış başka parşömenlerin üstünü örterken yakaladı. Jarre eliyle saçını düzeltti, hafifçe öksürdü ve beceriksizce eğildi. Ciri, başparmağını kemerine soktu, başını sallayıp açık sarı saçlarını dağıttı.</p>
<p>"Herkesin konuştuğu savaş neyin nesidir?" diye patladı Ciri.</p>
<p>"Bilmek istiyorum!"</p>
<p>"Lütfen otur."</p>
<p>Ciri odada göz gezdirdi. Odadaki dört büyük masanın üzerine parşömen ruloları ve kitaplar yığılmıştı. İçeride yalnızca bir sandalye vardı. O da doluydu.</p>
<p>"Savaş mı?" diye sordu sonra Jarre. "Evet, söylentileri duydum. .. İlgileniyor musun bu konuyla? Sen, bir kız ola... hayır, masaya oturma lütfen, şu evrakları güçlükle düzenleyebildim... Sandalyeye otur. Dur, kitapları indireyim... Burada olduğunu Hanımefendi Yennefer biliyor mu?"</p>
<p>"Hayır."</p>
<p>"Hımm... Nenneke Ana peki?"</p>
<p>Ciri’nin yüzü asıldı. Meseleyi biliyordu. On altı yaşındaki Jarre, başrahibenin yatılı öğrencisiydi, başrahibe onu papaz ve tarih yazarı olarak yetiştiriyordu. Jarre, Ellander’de yaşıyor, kent mahkemesinde kâtip olarak çalışıyordu, ancak Melitele Tapınağında kasabadan daha çok zaman geçiriyordu. Günler ve geceler boyu tapınak kütüphanesindeki eserleri okuyor, alıntılar yapıyor, kendini bu bilgilerle donatıyordu. Ciri bunu Nenneke’nin ağzından hiç duymamış olsa da Jarre nin çırak kızların yakınında bulunmasından hiç mi hiç hoşlanmadığını biliyordu. Tersi de hiç hoşuna gitmezdi. Gelgeldim gözleri sıklıkla delikanlıya kayan çırak kızlar aralarında gizlice fısıldaşır, pantolon giyen birinin tapınakta sık sık kalmasından etkilenerek kendi aralarında yarattıkları olasılıkları çekinmeden konuşurlardı. Ciri bunlara çok şaşırırdı, çünkü Jarre onun ölçülerine göre çekici bir erkek olmaktan çok uzaktı. Ciri çok iyi anımsıyordu, Cintra’da çekici bir erkeğin başı tavana değer, omuzları kapı pervazının bir ucundan diğerine uzanırdı. Çekici erkek dediğin, cüce gibi hırsızlık yapar, öküz gibi böğürür, otuz adım öteden, üstelik gece gündüz demeden, leş gibi at, ter ve bira kokardı. Bu tarife uymayan erkekler, Kraliçe Calanthe’nin nedimelerinin gözünde iç geçirmeye ve dedikoduları yapılmaya değmezdi. Angrenli bilge ve duyarlı druid’Xzr, Sodden’in iri yarı ve asık suratlı sakinleri, Kaer Morhen’in Witcherlari olmak üzere Ciri de pek çok erkek görmüştü. Jarre farklıydı. Çöp gibi sıskaydı, beceriksizdi, üzerine büyük gelen, mürekkep ve toprak lekeleriyle bezeli giysilerle dolaşırdı, saçları sürekli yağ içinde olurdu. Çenesinde sakal yerine yedi, sekiz adet uzun kıl vardı, bunların yarısı kocaman bir siğilin içinden uzamıştı. Ciri, yine de ayaklarının onu neden bu kuleye getirdiğine anlam veremiyordu. Jarre’yle sohbetten zevk alıyordu, delikanlının bilmediği yoktu, ondan çok şey öğrenilebilirdi. Ancak Jarre son zamanlarda ona bakarken, tuhaf ve bulanık bakışlarını üzerinden çekmiyordu.</p>
<p>"Ee," dedi Ciri sabırsızca, "söyleyecek misin, söylemeyecek ___ • •   &gt;55 mısınr</p>
<p>"Söyleyecek bir şey yok. Savaş çıkmayacak. Hepsi söylenti." "Yaa." Ciri bir kahkaha attı. "Prensler duyuruları oyalanmak için mi çıkarıyorlar? Ordu can sıkıntısından mı sokaklarda dolaşıyor? Lafı evirip çevirme, Jarre. Hem kasabaya iniyorsun hem saraya gidiyorsun, mutlaka bir bildiğin vardır!"</p>
<p>"Neden Hanımefendi Yennefer’e sormuyorsun?"</p>
<p>"Hanımefendi Yennefer’in kafası çok daha önemli konularla dolu," dedi Ciri burnundan soluyarak. Ama kendine hemen hâkim oldu, şirin şirin gülümseyip gözlerini süzdü. "Jarre hadi, söyle bana lütfen! Çok zekisin sen! Öyle güzel, öyle bilgili konuşuyorsun ki seni saatlerce dinleyebilirim! Lütfen, Jarre!"</p>
<p>Delikanlının yüzü kızardı ama bakışları daha da yumuşayıp bulanıklaştı. Ciri gizlice derin bir soluk aldı.</p>
<p>"Hımm..." Jarre ayaklarıyla yeri eşeledi, ellerini huzursuzca oynattı, belli ki onları nereye koyacağını bilemiyordu. "Sana ne söyleyebilirim? İnsanlar kasabada akıllarına geleni söylüyorlar, Dol Angra’daki olaylardan tedirginler çünkü... Ama savaş olmayacak. Bu kesin. Bana inanabilirsin."</p>
<p>"Tabii ki inanırım sana," dedi Ciri burnundan soluyarak. "Ama bu kadar kesin konuşmanın nedenini merak ediyorum. Bildiğim kadarıyla prenslik konseyinde yer almıyorsun. Ama dün valiliğe seçilmişsen, rahatça söyleyebilirsin bana. O zaman kutlarım seni."</p>
<p>"Tarihi makaleleri inceliyorum," dedi Jarre kızararak. "İnsan bunlardan, prenslik konseyinden çok daha fazlasını öğreniyor. Mareşal Pelligram’ın kaleme aldığı Savaşlar Tarihi'ni, Dük de Ruyter’in Strateji'sini, Bronibor’un Redanyalı Mızraklı Süvarilerin Üstünlüklerini okudum. Mevcut siyasi durumu, analojik sonuçlar çıkarabilecek kadar iyi tanıyorum. Analoji nedir, biliyor musun?"</p>
<p>"Elbette," diye yalan söyledi Ciri, çizmesinin tokasına takılmış ot sapını çekip çıkarırken.</p>
<p>"Eski savaşların tarihçesini mevcut siyasi coğrafyanın üzerine koyunca," dedi delikanlı tavana bakarak, "Dol Angra’daki gibi küçük sınır olaylarının rastlantısal ve önemsiz olduğu kolayca tahmin edilebiliyor. Bir sihir öğrencisi olarak mevcut siyasi coğrafyadan haberin vardır değil mi?"</p>
<p>Ciri yanıt vermeden masanın üzerindeki parşömenleri dalgın dalgın kurcaladı, deri kaplı büyük bir kitabın sayfalarını karıştırdı.</p>
<p>"Bırak onu, dokunma." Jarre’nin huzuru kaçmıştı. "Olağanüstü değerli, eşsiz bir eser o."</p>
<p>"Yemeyeceğim herhalde."</p>
<p>"Ellerin kirli."</p>
<p>"Seninkilerden daha temizler. Baksana Jarre, harita var mı sende?"</p>
<p>"Evet ama hepsi sandıkta," dedi delikanlı ama Ciri’nin yüzünü ekşittiğini görünce iç geçirdi, sandığın üzerindeki parşömen rulolarını yere atıp kapağı açtı, yere çömeldi ve sandığın içini karıştırmaya başladı. Ciri oturduğu sandalyede sağa sola kaydı, ayaklarını sallayıp kitabın sayfalarını çevirmeyi sürdürdü. Kitabın içinden üzerinde bir resim olan ayrı bir yaprak çıktı; saçları uzunlamasına bukleler hâlinde dökülen çırılçıplak bir kadını gösteriyordu, kadın kendisi gibi çıplak, sakallı bir erkeğe sarılmıştı. Ciri, dilini uzatmış, gravürü evirip çevirerek uzun uzun inceliyor, neresi alt, neresi üst kavramaya çalışıyordu. Sonunda resmin ana ayrıntısını bulup kıkır kıkır gülmeye başladı. Jarre kolunun altına sıkıştırdığı kocaman parşömen rulosuyla kızın yanma sokuldu, ansızın kıpkırmızı kesildi ve gravürü kızın elinden çekip aldığı gibi masanın üzerinde yığılı duran kâğıtların altına soktu.</p>
<p>"Olağanüstü değerli ve eşsiz bir eser," diye takıldı kız. "Sen böyle analojiler mi inceliyorsun? Bu tür resimlerden başka var mı? Tuhaf, kitabın adı Şifa ve İyileşme. Bu yolla iyileştirilen hastalık nedir diye merak ettim şimdi."</p>
<p>"İlk runik yazıları okuyabiliyor musun sen?" diye delikanlı şaşkınlıkla sordu, hafifçe öksürdü ve yüzü mahcup bir ifade aldı. "Bilmiyordum..."</p>
<p>"Senin bilmediğin daha çok şey var," dedi kız kibirle. "Sen beni ne sanıyordun ki? Tavuk tüyü yolan çıraklardan değilim ben. Ben... sihirbazım. Hadi, göster artık şu haritayı!"</p>
<p>İkisi de yere çömelip kendini ısrarla geri sarmaya çalışan sert kâğıt tabakasını ellerinin ve dizlerinin yardımıyla açıp yaydılar. Ciri sonra kâğıdın bir köşesini sandalye ayağının altına kıstırdı, Jarre de kâğıdın diğer köşesinin üstüne Ulu Kral Radowid’in Yaşamı ve Girişimleri adlı kalın bir kitap koydu.</p>
<p>"Hımmm... Amma da karışık şey bu böyle! İçinden çıkamıyorum... Biz neredeyiz? Ellander nerede?"</p>
<p>"Burada." Delikanlı parmağıyla gösterdi. "Şurası Temerya, bu bölge yani. Şurası Vizima, kralımız Foltest’in başkenti. Ellander prensliği şurada, Pontartal’de. Ve şurada da... evet, tapınağımız burası."</p>
<p>"Bu hangi göl? Bizim buralarda göl yok ki."</p>
<p>"Göl değil bu. Mürekkep lekesi."</p>
<p>"Yaa. Şurası peki... Cintra şurada, öyle değil mi?"</p>
<p>"Evet. Nehir Bölgesinin ve Sodden’in güneyinde. İşte bak, Jaruga buradan akıyor ve Cintra'nın bulunduğu yerde denize dökülüyor. Bu topraklar —şayet bilmiyorsan— şimdilerde Nilfgaardlıların egemenliği altında..."</p>
<p>"Biliyorum," diye söze atıldı Ciri ve yumruklarını sıktı. "Bunu çok iyi biliyorum. Nilfgaard nerede peki? Burada göremiyorum? Senin haritana sığmadı mı yoksa? Daha büyüğünü ver bana!"</p>
<p>"Hımm..." Jarre çenesindeki siğili kaşıdı. "O haritalardan yok bende. Ama Nilfgaard’ın, daha uzaklarda, güneyde bir yerde olduğunu biliyorum... Yaklaşık şu mesafede. Aşağı yukarı."</p>
<p>Ciri şaşkınlık içinde, "O kadar uzak mı?" diye sorup, Jarre nin gösterdiği yere baktı. "O kadar uzaklardan mı geldiler? Gelirken de yol üstündeki toprakları ele geçirdiler, öyle mi?"</p>
<p>"Evet, öyle oldu. Ameli Dağlarının güneyindeki bütün krallıkları, Metinna’yı, Maecht’i, Nasair’i ve Ebbing’i mağlup ettiler. Nilfgaardlılar, aralarında Cintra'nın ve Yukarı Sodden’in de olduğu bu krallıklara ‘Eyaletler’ diyorlar. Ama aşağı Sodden’i, Verden’i ve Brugge’yi yenemediler. Burada, Jaruga kıyısında Dört Krallık’ın orduları onları durdurdu, öncesinde..."</p>
<p>"Biliyorum, tarih bilgim var." Ciri, elini haritaya vurdu. "Evet, Jarre, savaştan söz et. Biz şu an siyasi coğrafya üzerinde diz çöktük. Sonuçlar çıkar, istersen analojilerden ya da başka şeylerden olsun. Kulağımı sana verdim, dinliyorum."</p>
<p>Delikanlı hafifçe öksürdü, kızardı, ardından açıklama yapmak için ağzını açtı ve bir tüy kalemle haritadaki ilgili noktaları gösterdi. "Bizim ve Nilfgaard’ın kontrolü altındaki topraklar arasındaki mevcut sınırı gördüğün gibi Jaruga Nehri çiziyor. Bu, öyle kolay aşılabilir bir engel değil. Jaruga neredeyse hiç donmaz, mevsim çok yağışlı geçerse su hacmi öylesine artar ki genişliği bir mile çıkar. Uzunca bir yolu, şurada, dik ve ulaşılamaz kıyılardan kat eder, Mahakam kayaları arasında..."</p>
<p>"Cüceler ve ^nom’lar ülkesi mi orası?"</p>
<p>"Evet. Bu yüzden Jaruga yalnızca buradan, denize dökülmeye yakın bölümünden, Sodden’den geçilir; burada, orta bölümde, Dol Angra vadisinde..."</p>
<p>"O olay tam da Dol Angra vadisindeydi, değil mi?"</p>
<p>"Sakin ol. Sana şu an, hâlihazırda hiçbir ordunun Jaruga’yı geçecek güce sahip olmadığını anlatıyorum. Yüzyıllardır orduların geçtiği iki vadi, hem bizim hem de Nilfgaard tarafında yoğun işgal ve savunma altında. Haritaya bak. Ne çok hisar var, gördün mü? Şurası Verden, şurası Brugge, şurası Skellige Adaları..."</p>
<p>"Bu ne peki? Şu kocaman beyaz alan?"</p>
<p>Jarre, haritaya doğru iyice yaklaşınca, Ciri onun dizinin sıcaklığını duyumsadı. "Orası yasak bölge. Orman dryad’larının krallığı. Yan tarafımızda Brokilon da var. Dryad’lar kimseye geçiş izni vermezler. Nilfgaardlılara da..."</p>
<p>"Hımm..." Ciri, haritanın üzerine eğildi. "Şurası Aedirn... ve de Vengerberg kenti... Jarre! Derhal dur!"</p>
<p>Delikanlı ani bir hareketle dudaklarını kızın saçlarından çekti. Kıpkırmızı kesilmişti.</p>
<p>"Bana böyle davranmanı istemiyorum!"</p>
<p>"Ciri, ben..."</p>
<p>"Önemli bir konuyu görüşmek üzere geldim sana, bir sihirbazın bir âlime danışması olarak değerlendir bunu," dedi kız buz gibi bir sesle. Azameti ve vurgularıyla Yennefer’in kopyasıydı. "Yani kendine gel!"</p>
<p>"Âlim" daha da utandı; onun yüzünün aldığı sersemce ifadeyi gören "sihirbaz" gülmemek için kendini güçlükle tutup yeniden haritaya doğru eğildi.</p>
<p>"Senin bütün bu coğrafyandan hiçbir sonuç çıkmadı," diye sözlerini sürdürdü Ciri. "Bana Jaruga Nehrini anlatıyorsun ama Nilfgaardlılar daha önce de karşı kıyıya geçmişlerdi. Onları bu defa durduran ne ki?"</p>
<p>Alnını ansızın kaplamış olan terleri elinin tersiyle silen Jarre, "O zamanlar," deyip hafifçe öksürdü, "karşılarında yalnızca Brugge, Sodden ve Temerya vardı. Ama şimdi aramızda bir ittifak kurduk. Sodden Savaşında olduğu gibi. Dört Krallık. Temerya, Redanya, Aedirn ve Kaedwen..."</p>
<p>"Kaedwen," dedi Ciri üstüne basarak. "Evet, bu ittifakın neye dayandığını biliyorum. Kaedwen Kralı Henselt, Aedirn Kralı Demawend’e gizli bir özel yardım gönderiyor. Bu yardım fıçılarla taşınıyor. Kral Demawend birinin hain olduğundan kuşkulandığı için fıçılara taş doldurtuyor. Tuzak hazırlıyor..."</p>
<p>Ciri, Kaedwen’deki olaylardan söz etmesini Geralt’ın ona yasakladığını anımsayınca birden sustu. Jarre onu şimdi kuşkuyla süzüyordu.</p>
<p>"Gerçekten mi? Peki sen bütün bunları nasıl bilebilirsin?"</p>
<p>"Mareşal Pelikan’ın yazdığı bir kitapta okumuştum," dedi kız homurdanarak. "Ve de başka analojilerde. Dol Angra’da —ya da adı her neyse— olanları anlat. Ama öncesinde oranın nerede olduğunu göster bana."</p>
<p>"Burası. Dol Angra geniş bir vadidir, güneyden Lirya ve Rivya krallıklarına, Aedirn’e, oradan da Dol Blathanna ve Kaedwen’e giden yoldur. Pontar Vadisi’nden geçerek de bize, Temerya’ya ulaşır."</p>
<p>"Orada neler olmuş?"</p>
<p>"Çatışmalar yaşanmış. Sözüm ona. Bu konuda fazla bilgim yok. Ama sarayda böyle anlatılıyor."</p>
<p>"Çatışmalar çıktıysa," dedi Ciri alnını buruşturarak, "bu o zaman savaş demektir! Sen bana ne anlatıyorsun?"</p>
<p>"Bunlar çıkan ilk çatışmalar değil," dedi Jarre ama konuya hâkim olmadığını Ciri çoktan fark etmişti. "Sınırda sıklıkla olaylar yaşanır. Ama anlamı yoktur bunların."</p>
<p>"Nedenmiş o?"</p>
<p>"Güçler dengesi diye bir şey var. Anladın mı? Biz de, Nilfgaardlılar da hiçbir şey yapamayız. Ve de taraflardan hiçbiri karşısındakine bir casus belli sunamaz."</p>
<p>"Ne sunamaz?"</p>
<p>"Bir savaş nedeni. Anladın mı? Bu yüzden Dol Angra’da yaşanan olaylar kesinlikle rastlantısal vakalardır, hatta büyük bir olasılıkla haydutlar saldırmıştır ya da kaçakçılarla çatışma olmuştur. Bu olaylar asla askerî birliklerin işi olamaz, ne bizimkiler ne de Nilfgaardlılar böyle olaylara karışır. Çünkü o zaman casus belli olur."</p>
<p>"Yaa! Jarre, bana bir de şunu..."</p>
<p>Ciri sözünü yarıda kesti. Başını ansızın kaldırdı, parmaklarını şakaklarına dayayıp, alnını buruşturdu.</p>
<p>"Gitmeliyim," dedi. "Hanımefendi Yennefer beni çağırıyor."</p>
<p>"Duyabiliyor musun onu?" diye merakla sordu delikanlı. "Bunca mesafeden hem de? Nasıl oluyor da..."</p>
<p>"Gitmeliyim," diye yineledi kız, ayağa kalktı ve dizlerindeki tozları eliyle çırptı. "Beni iyi dinle, Jarre. Çok önemli işlerden dolayı Hanımefendi Yennefer’le yolculuğa çıkacağım. Ne zaman döneceğimizi bilmiyorum. Seni uyarıyorum, yalnızca sihirbazları ilgilendiren gizli bir mesele bu, yani soru sorma."</p>
<p>Jarre de ayağa kalktı. Giysilerini çekiştirip düzeltti ama ellerini nereye koyacağını hâlâ bilmiyordu. Bakışları aşırı duygusallaşmıştı.</p>
<p>"Ciri..."</p>
<p>"Ne var?"</p>
<p>"Ben... Ben..."</p>
<p>"Ne demek istediğini anlamıyorum," dedi kız sabırsızca ve zümrüt yeşili gözleriyle delikanlıyı süzdü. "Gidiyorum. Hoşça kal, Jarre."</p>
<p>"Görüşmek üzere... Ciri. İyi yolculuklar. Ben... ben seni aklımdan çıkarmayacağım."</p>
<p>Ciri iç geçirdi.</p>
<p>"İşte geldim, Hanımefendi Yennefer!"</p>
<p>Ciri, atış rampasından fırlatılmış gibi odaya daldı. Hızla açtığı kapı, duvara boğuk bir sesle çarptı. Yolunun üstünde duran bir tabure kızın az kalsın bacağını kıracaktı ama Ciri bu engeli ustalıkla aşıp tek ayak üzerinde zarif bir yarım dönüş yaptı, elini kılıç tutuyormuş gibi salladı ve hünerini başarıyla sergilediği için keyifle gülümsedi. Hızlı koşmuş olmasına karşın soluk alıp vermesi düzenli ve sakindi. Solunum kontrolüne epeydir kusursuz hâkimdi.</p>
<p>"İşte geldim!" diye yineledi.</p>
<p>"Nihayet! Soyun ve hemen tekneye gir. Biraz çabuk."</p>
<p>Sihirbaz kadın arkasına bakmadı, oturduğu masadan dönmeden Ciri’yi aynadan izlemeye koyuldu. Ağır ağır taradığı nemli siyah bukleleri, tarak aşağı doğru kaydıkça düzleşiyor, hemen arkasından yeniden kıvrılıp ışıltılı dalgalara dönüşüyordu.</p>
<p>Ciri, çizmesinin tokalarını çarçabuk çözdü, çizmelerini ve giysilerini çıkardı ve kendini pat diye banyo teknesine attı. Eline sabunu alıp hızlı hareketlerle kollarını sabunlamaya başladı.</p>
<p>Yennefer hareketsizce yerinde oturuyor, pencereden dışarı bakıp tarağıyla oynuyordu. Ağzına sabunlu su dolan Ciri, suları püskürtüyor, sesler çıkartıyor, tükürüyordu. Bir yandan da düşünüyordu; su ve sabun kullanmadan ve de zaman kaybı yaşamadan yıkanmayı sağlayacak bir sihir formülü var mıydı acaba?</p>
<p>Sihirbaz kadın elindeki tarağı bıraktı ama hâlâ dalgın dalgın pencereden dışarı bakıyor, kulakları tırmalayan gaklamalar arasında doğuya doğru yol alan kuzgun ve karga sürülerini izliyordu. Masanın üzerinde bir dizi kozmetik şişesinin yanı sıra yığınla mektup duruyordu. Ciri, Yennefer’in bu mektupları uzun zamandır beklediğini, tapınaktan ayrılma gününü bu mektupların gelmesine göre belirlediğini biliyordu. Ciri, Jarre’ye söylediklerinin aksine ne amaçla nereye gideceklerini kesinlikle bilmiyordu. Ancak bu mektuplarda...</p>
<p>Yennefer’in dikkatini çekmemek için sol eliyle suya vururken, sağ elinin parmaklarıyla bir şekil yaptı, dikkatini sihir formülüne verdi, bakışlarını mektuplara dikti ve bir enerji yolladı.</p>
<p>"Sakın denemeye kalkma," dedi Yennefer arkasına bile dönmeden.</p>
<p>"Sandım ki..." Ciri hafifçe öksürdü. "Aralarından birinin Geralt’tan geldiğini sanmıştım."</p>
<p>"Öyle olsaydı verirdim sana." Sihirbaz kadın sandalyesinde kıza doğru döndü. "Daha çok sürecek mi?"</p>
<p>"Bitti işim."</p>
<p>"Lütfen kalk ayağa."</p>
<p>Ciri denileni yaptı. Yennefer’in dudaklarında bir gülümseme belirir gibi oldu. "Evet," dedi sihirbaz, "çocukluğu geride bırakmışsın. Olması gereken noktalarda dolgunlaşmışsın. İndir ellerini. Dirseklerin beni ilgilendirmiyor. Hadi, hadi, nazlanma, gereksiz yere utanma. Bu, senin bedenin, dünyanın en doğal şeyi. Olgunlaşıyor olman da aynı şekilde doğal. Kaderin başka bir yol çizseydi... çoktan bir hükümdarın ya da bir prensin karısı olurdun. Bunun bilincindesin, değil mi? Cinsiyetle ilgili sorular üzerine uzun uzadıya ve ayrıntılı olarak konuştuğumuza göre, artık bir kadın olduğunu bilmelisin. Fiziksel anlamda tabii. Konuştuklarımızı unutmamışsmdır, değil mi?"</p>
<p>"Hayır. Unutmadım."</p>
<p>"Jarre’yi ziyarete gittiğin zamanlarda da umarım bellek sorunu yaşamıyorsundur?"</p>
<p>Ciri yalnızca bir an için gözlerini yere indirdi.</p>
<p>Yennefer gülümsemiyordu. "Kurulan ve yanıma gel," dedi buz gibi bir sesle. "Lütfen sağa sola su sıçratma."</p>
<p>Ciri, bir havluya sarınıp sihirbaz kadının ayak ucundaki tabureye oturdu. Yennefer kızın saçlarını taradı, arada sırada inatçı bir düğümü makasla kesip attı.</p>
<p>"Kızdın mı bana?" diye sordu kız çekinerek. "Şey... Kuleye gittiğim için?"</p>
<p>"Hayır. Ama Nenneke hoşlanmıyor bundan. Biliyorsun."</p>
<p>"Ama ben hiçbir şey... Jarre umurumda bile değil." Ciri hafifçe kızardı. "Ben sadece..."</p>
<p>"Ben de onu kastediyorum," diye mırıldandı sihirbaz kadın. "Sen sadece. Çocuk rolü yapma çünkü çocuk değilsin artık, unutma bunu. Jarre seni görünce altüst oluyor. Bilmiyor musun?"</p>
<p>"Benim suçum değil! Ne yapayım?"</p>
<p>Yennefer taramayı bıraktı ve kızı menekşe rengi bakışlarla süzdü. "Oynama onunla. Bu çok bayağı bir hareket."</p>
<p>"Oynamıyorum ki ben onunla! Sohbet ediyoruz yalnızca!"</p>
<p>"Bu sohbetler sırasında senden rica ettiğim şeyin aklında olduğuna inanmayı çok isterdim," dedi sihirbaz kadın, bir yandan da saçında oluşmuş bir sonraki düğümü makası şakırdatarak kesti.</p>
<p>"Aklımda, aklımda tabii!"</p>
<p>"O zeki ve uyanık bir çocuk. Dikkatsizce sarf edilecek bir iki söz onun bilmemesi gereken şeylerin izini bulmasına yol açabilir. Senin kim olduğunu kimse ama kimse öğrenmemeli."</p>
<p>"Aklımdan çıkarmıyorum," diye yineledi Ciri. "Kimseye tek söz söylemedim, inan bana. Söyler misin, bu yüzden mi buradan apar topar gidiyoruz? Burada olduğumu birinin öğrenmesinden mi korkuyorsun? Nedeni bu mu?"</p>
<p>"Hayır. Gitmemizin nedeni başka."</p>
<p>"Ya da... Savaş çıkacağı için mi? Herkes yeni bir savaşı konuşuyor! Herkes bunu konuşuyor, Hanımefendi Yennefer."</p>
<p>"Doğrudur," dedi sihirbaz kadın buz gibi bir sesle ve makası Ciri’nin tam kulağının üzerinde şaklattı. "Bu, bitmeyecek konulardan biri. İnsanoğlu savaşı konuştu, konuşuyor ve gelecekte de konuşacak. Nedensiz değil tabii — savaşlar yapıldı ve yapılacak. Sen önüne bak."</p>
<p>"Jarre dedi ki... Nilfgaard’la savaş çıkmayacağını söyledi. Bazı analojilerden söz etti... Bir harita gösterdi. Nasıl değerlendirmem gerektiğini kestiremiyorum şahsen. Ne tür analojiler olduğunu da bilmiyorum; mutlaka müthiş zekice şeylerdir. Jarre bir sürü bilim kitabı okuyor ve hava atıyor ama benim düşüncem..."</p>
<p>"Senin ne düşündüğünü merak ediyorum, Ciri."</p>
<p>"Cintra’da... vaktiyle... Hanımefendi Yennefer, benim büyükannem Jarre’den çok daha zekiydi. Kral Eist de zekiydi, denize açılmış, çok şey görmüştü, hatta deniz gergedanı ve deniz yılanı, mutlaka bol bol analojiler de görmüştü. Sonra ansızın onlar geldi. Nilfgaardlılar."</p>
<p>Ciri başını kaldırdı, sesi tıkanmıştı. Yennefer ona sarılıp sıkıca göğsüne bastırdı.</p>
<p>"Maalesef," dedi Yennefer, "maalesef haklısın, çirkin kuşum. Her şeyi deneyimlerden ders alma ve sonuç çıkarma yeteneği belirleseydi, bizler savaşın ne demek olduğunu çoktan unutmuş olurduk. Ama akılları fikirleri savaş olanları deneyimler ve analojiler hiçbir zaman durduramamıştır."</p>
<p>"O halde... o halde doğru demek. Savaş çıkacak. Bu yüzden mi gidiyoruz buradan?"</p>
<p>"Konuşmayalım bunu. Ortada bir şey yokken yormayalım kafamızı."</p>
<p>Ciri burnunu çekti. "Ben savaş gördüm," diye fısıldadı. "Artık görmek istemiyorum. Asla istemiyorum. Yeniden tek başıma kalmak istemiyorum. Korkmak istemiyorum. Vaktiyle olduğu gibi her şeyimi yeniden yitirmek istemiyorum. Geralt’ı yitirmek istemiyorum... Seni de, Hanımefendi Yennefer. Senin yanında olmak istiyorum. Ve de Geralt’ın. Sonsuza kadar."</p>
<p>"Olacaksın zaten." Sihirbaz kadının sesi hafifçe titremişti. "Ben de senin yanında olmak istiyorum, Ciri. Sonsuza kadar. Söz veriyorum sana."</p>
<p>Ciri bir kez daha burnunu çekti. Yennefer çok kısık sesle hafifçe öksürdü, makası ve tarağı elinden bırakıp ayağa kalktı, pencerenin önüne gitti. Kargalar dağlara doğru uçarken hâlâ çığırıyorlardı.</p>
<p>"Buraya geldiğimde," dedi sihirbaz, o bildik ahenkli ve biraz da alaylı sesiyle, "ilk karşılaştığımızda... Sen benden hoşlanmamıştın."</p>
<p>Ciri sesini çıkarmadı. İlk karşılaşmamız diye geçirdi içinden. Anımsıyorum. Kılarla mağaraya gitmiştik, Rahibe Hrosvit bize bazı bitkiler ve otlar gösteriyordu, o sırada Birinci Iola içeri girip Hrosvit in kulağına bir şeyler fısıldadı. Rahibenin yüzü asıldı, Birinci Iola da yüzünde tuhaf bir ifadeyle bana doğru yürüdü. "Ciri, hazırlan ve hemen yemekhaneye git. Nenneke Ana seni görmek istiyor. Birisi geldi."</p>
<p>Anlamlı tuhaf bakışlar, gözlerde heyecan... Ve de fısır fısır konuşmalar. Yennefer. "Sihirbaz Yennefer. Daha hızlı, Ciri, çabuk ol. Nenneke Ana bekliyor. Öteki kadın da bekliyor."</p>
<p>O gün gelenin o olduğunu anlamıştım, diye geçirdi içinden Ciri. Çünkü görmüştüm onu. Bir gece önce. Düşümde.</p>
<p>Onu.</p>
<p>Adını o zamanlar bilmiyordum. Düşümde suskundu. Bana bakmıştı yalnızca, ben de onun arkasındaki karanlığın içinde kapalı kapılar görmüştüm...</p>
<p>Ciri iç geçirdi. Yennefer ona doğru döndü ve boynundaki obsidyen taşından yapılmış yıldız binlerce ışıltı saçarak parladı.</p>
<p>"Haklısın," dedi Ciri, ciddi bir sesle ve sihirbaz kadının menekşe mavisi gözlerinin içine baktı. "Senden hoşlanmamıştım."</p>
<p>"Ciri," dedi Nenneke, "gel yanımıza. Bu, Hanımefendi Yennefer, Vengerberg’den geliyor, sihir üstadıdır. Sakın çekinme. Hanımefendi Yennefer senin kim olduğunu biliyor. Ona güvenebilirsin."</p>
<p>Küçük ellerini saygıyla kavuşturup eğildi. Sihirbaz kadın, uzun, siyah elbisesini hışırdatarak yanına yaklaştı, kızı çenesinden tutup başını teklifsizce kaldırdı ve bir sağa, bir sola çevirdi. Ciri hem öfke hem de nefret duymaya başlamıştı; kendisine böyle davranılmasına alışkın değildi çünkü. Aynı zamanda içi şiddetli bir kıskançlıkla dolmuştu. Yennefer çok güzeldi. Rahibelerin ve kadın çırakların ince, solgun yüzleri ve sıradan güzellikleriyle kıyaslandığında, sihirbaz kadından özgüvenli ve kışkırtıcı bir güzellik yayılıyordu. Kadın güzelliğinin bilincindeydi ve bunu bütün davranışlarıyla vurguluyordu. Bukle bukle omuzlarına dökülen kapkara saçları pırıl pırıl parlıyor, ışığı tavuskuşu tüyleri gibi arkaya yansıtıyor, her harekette kıvrılıp dalgalanıyordu. Ciri, nasırlaşmış dirseklerinden, sertleşmiş ellerinden, keçelenip boz rengini almış saçlarından ansızın utandı. Yennefer’de olan şeylere sahip olma arzusuyla doluverdi içi. Şık, siyah bir kadife kurdeleye iliştirilmiş ışıl ışıl yanan bir yıldızla süslü, upuzun bir boyun, rastıkla belirginleştirilmiş kaşlar ve uzun kirpikler... Kibirli dudaklar... Ve de her soluk alıp verişinde kabaran, siyah kumaş ve beyaz dantelin sarıp sarmaladığı o yuvarlaklar...</p>
<p>"Şu ünlü sürpriz çocuk bu demek." Sihirbaz kadın dudaklarını hafifçe büzdü. "Gözlerimin içine bak, kızım."</p>
<p>Ciri irkilip başını içine çekti. Hayır, bu özelliğini kıskanmamıştı Yennefer’in, ne onları istiyor, ne onlara bakmak geliyordu içinden. Bu menekşe mavisi, esrarlı denizler kadar derin, tuhaf parıltılarla yanıp sönen, temkinli ve hain gözlerden istemiyordu. Ürkütücüydü onlar.</p>
<p>Sihirbaz kadın, cüsseli azizeye döndü. Yemekhanenin penceresinden giren güneşin üzerine vurmasıyla birlikte boynundaki yıldız âdeta alevlendi.</p>
<p>"Evet, Nenneke," dedi sihirbaz. "Kuşkusuz öyle. İlginç biri olduğunu anlamak için bu yeşil gözlere bakmak yeterli. Geniş alın, düzgün kaş kavisleri, gözlerin güzel konumu. Dar burun kanatları. Uzun parmaklar. Saç pigmentlerinin açıklığı. Aslında görünümüyle pek benzemese de bu özellikleri elflerden miras anlaşılan. Bir büyükdedesi ya da bir büyükninesi elf olmalı. Bildim mi?"</p>
<p>"Soyağacını bilmiyorum," dedi başrahibe sakince. "Hiç de ilgimi çekmedi."</p>
<p>"Yaşına göre boyu uzun," diye sözlerini sürdürdü sihirbaz kadın, Ciri’yi bakışlarıyla ölçmeyi sürdürerek. Kız, öfkeden kuduruyor, avazı çıktığı kadar bağırmamak, ağız dolusu haykırmamak, ayaklarını yere vurup parka doğru koşmamak için kendini güçlükle tutuyordu. Bir de koşup çıkarken masanın üstündeki çiçek saksısını devirmek ve tavanın sıvalarını yere dökecek kadar kapıyı çarpmak geçiyordu içinden.</p>
<p>"Gelişimi fena değil." Yennefer gözünü kızdan ayırmıyordu. "Çocukken bulaşıcı hastalıklar geçirmiş mi? Ama sen bunu da sormamışsındır ona mutlaka. Senin yanında hastalanmadı değil mi?"</p>
<p>"Hayır."</p>
<p>"Migren nöbeti geçirdi mi? Bayıldı mı? Sık sık soğuk algınlığına yakalanır mı? Âdetleri sıkıntılı geçer mi?"</p>
<p>"Hayır. Yalnızca şu düşler işte."</p>
<p>"Biliyorum." Yennefer yanağına düşen saçları geriye itti. "Bundan mektubunda söz etti o bana. Mektuptan anladığıma göre, kız Kaer Morhen’de hiçbir şekilde... deneylere tabi tutulmamış. Bunun doğru olduğuna inanmayı çok isterim."</p>
<p>"Doğru. Yalnızca doğal uyarıcılar verdiler."</p>
<p>"Uyarıcılar asla doğal değildir!" Sihirbaz kadın sesini yükseltmişti şimdi. "Asla! Tam da bu uyarıcılar kızın sanrılarını artırmış olabilir. Lanet olsun, ondan böylesi bir sorumsuzluk beklemezdim!"</p>
<p>"Sakin ol." Nenneke sihirbaz kadını bir anda küçümseyen buz gibi bakışlarla süzmeye başlamıştı. "Doğal ve tamamen zararsız maddeler olduğunu söyledim sana. Kusura bakma, güzelim ama bu işleri senden iyi bilirim. Başka birinin otoritesini kabullenmekte son derece zorlandığını bilirim, ancak bu olayda otoritemi senin üzerinde kullanmak zorundayım. Bence bununla yetinelim."</p>
<p>"Nasıl istersen." Yennefer dudaklarını birbirine bastırdı. "Hadi, gel kızım. Fazla zamanımız yok, boşa harcamak günah olur."</p>
<p>Ciri, ellerinin titremesini güçlükle önleyebildi, yutkundu ve Nenneke’ye sorgulayan gözlerle baktı.</p>
<p>Başrahibenin yüzü ciddi ve sıkıntılıydı; kızın sessiz sorusunun yanıtı olan gülümsemesi ise yapmacıktı. "Hanımefendi Yennefer’le gideceksin," dedi. "Bir süreliğine sorumluluğunu Hanımefendi Yennefer üstlenecek."</p>
<p>Ciri başını önüne eğip dişlerini birbirine geçirdi.</p>
<p>"Bir sihir üstadının seni ansızın koruması altına almasına mutlaka şaşırmışsındır," diye sözlerini sürdürdü Nenneke. "Ama sen akıllı bir kızsın, Ciri. Nedenini tahmin edebilirsin. Atalarından bazı... özellikler miras kalmış sana. Neden söz ettiğimi biliyorsun. O düşleri gördükten ve yemekhanede gece vakti olay çıktıktan sonra yanıma gelmiştin. Ama ben sana yardımcı olamamıştım. Ancak Hanımefendi Yennefer..."</p>
<p>"Hanımefendi Yennefer," diye Nenneke’nin sözünü kesti sihirbaz kadın, "yapılması gerekeni yapacak. Gidelim, kızım."</p>
<p>"Git." Nenneke başını salladı ve gülümsemesine doğalmış süsü vermeye çalıştı. "Git, çocuğum. Unutma ki Bayan Yennefer’in koruması altında olmak büyük şereftir. Tapınağı ve biz öğretmenlerini utandırma. Ve itaatkâr ol."</p>
<p>Ciri içinden, bu gece kaçacağım, diye karar verdi. Kaer Morhen'e döneceğim. Ahırdan bir at çalıp toz olacağım. Kaçacağım buradan!</p>
<p>"Tabii ki öyle," dedi sihirbaz kadın alçak sesle.</p>
<p>"Anlayamadım?" Başrahibe başını kaldırdı. "Ne dedin?"</p>
<p>"Hiç, hiçbir şey demedim." Yennefer gülümsedi. "Sana öyle gelmiş. Ya da bana öyle geldi. Himayendeki şu çocuğa baksana, Nenneke. Kedi gibi kızgın. Gözleri ateş saçıyor, birazdan tıslamaya başlayacak, kulaklarını dikmek gibi bir yeteneği olsa, onu da yapardı. Tam bir Witcher! İyice dizginleyip, pençelerini törpülemem gerekecek."</p>
<p>"Daha anlayışlı ol." Başrahibenin yüz hatları iyice sertleşmişti şimdi. "Lütfen ona anlayışla ve yüreğinle yaklaş. Senin sandığın gibi biri değil o."</p>
<p>"Ne demek istiyorsun?"</p>
<p>"O senin rakibin değil, Yennefer."</p>
<p>Sihirbaz ve başrahibe bir an için birbirlerini süzdüler ve Ciri havada bir titreşim hissetti — iki kadının arasında gidip gelen tuhaf ve korkunç bir güçtü bu. Bir salise sonra o güç kayboldu ve Yennefer rahat ve ahenkli bir kahkaha attı.</p>
<p>"Unutmuşum," dedi. "Daima o adamdan yanasın, değil mi Nenneke? Daima endişelisin onun için. Hiçbir zaman sahip olamadığı bir anne gibi."</p>
<p>"Sen de daima ona karşısın." Başrahibe gülümsedi. "Her zaman olduğu gibi onu güçlü duygularla anıyorsun. Bu duygulara gerçek adını vermemek için de bütün gücünle direniyorsun."</p>
<p>Ciri içinin yine öfkeyle dolduğunu, inat ve husumetten şakaklarının zonkladığını duyumsadı. Hangi durumlarda ve ne sıklıkla bu adı duyduğunu anımsamaya çalıştı. Yennefer. Huzur kaçıran, tehlikeli bir sırrı ifade eden bir addı bu. Bunun nasıl bir sır olduğunu tahmin edebiliyordu Ciri.</p>
<p>Hakkımda uluorta konuşuyorlar, kendilerini hiç sakınmıyorlar, diye düşündü ve ellerinin yine titremeye başladığını hissetti. Benimle hiç ilgilenmiyorlar. Yokmuşum gibi davranıyorlar. Sanki çocukmuşum gibi yapıyorlar. Benim yanımda hakkımda konuşuyorlar, bir de Geralt hakkında konuşuyorlar, ama bunu yapmamaları gerekiyor, çünkü ben... ben...</p>
<p>Kimim ben?</p>
<p>"Sense Nenneke," dedi sihirbaz kadın, "her zaman olduğu gibi başkalarının duygularının analizini yapıyorsun, bunlara abartılı yorumlar ve bir de kendi düşüncelerini katıyorsun."</p>
<p>"Bir de burnumu başkalarının işlerine mi sokuyorum?"</p>
<p>"Bunu söylemek istememiştim." Yennefer’in başını sallamasıyla birlikte siyah bukleleri parlayıp yılan gibi kıvrım kıvrım kıvrıldı. "Bunu benim yerime yaptığın için teşekkür ederim. Ama konuyu değiştirelim artık. Çünkü hakkında konuştuğumuz kişi fevkalade akılsız. Genç öğrencimizin önünde bizi utandıracak kadar. Göstermemi istediğin anlayışa gelince... Anlayışlı davranacağım. Yüreğimle yaklaşma işi zor olabilir, çünkü genel kanıya göre bende böyle bir organ bulunmuyor. Ama biz bir şekilde üstesinden geleceğiz. Öyle değil mi, sürpriz çocuk?"</p>
<p>Ciri’ye doğru bakıp gülümsedi. Ciri de içini saran onca öfkeye, gerginliğe karşın istemeden de olsa Yennefer’in gülümsemesine karşılık verdi. Çünkü sihirbaz kadının gülümsemesi ummadığı kadar sevimli, iyi niyetli ve samimiydi. Bir de çok ama çok güzeldi.</p>
<p>Ciri, Yennefer’in konuşmasını dinlerken kadının gözüne sokarcasma ona arkasını dönmüş ve bütün dikkatini tapınak duvarının dibinde yetişmiş ebegümecilerden birinin göbeğinde vızıldayan arıya vermiş gibi yapıyordu.</p>
<p>"Kimse sormadı bana," diye söylendi Ciri.</p>
<p>"Neyi kimse sormadı?"</p>
<p>Ciri tek ayak üstünde hızla yarım daire çizdi, ebegümeciye doğru yumruğunu kaldırdı. Arı hemen havalandı ama vızıltısı kızgın ve düşmancaydı.</p>
<p>"Senden ders almayı isteyip istemediğimi bana soran olmadı!"</p>
<p>Yennefer ellerini beline koydu, gözlerinden ateş çıkıyordu. "Bak şu rastlantıya," diye tısladı. "İnanmayacaksın ama seni yetiştirmeyi isteyip istemediğimi de bana soran olmadı. Zaten isteyip istememek önemli değil. Ben alelade birileriyle ilgilenmem ve görünüşe rağmen senin alelade biri olma olasılığın yüksek. Benden durumuna bakmamı rica ettiler. Yeteneklerini ve bu yeteneklerin nedeniyle hangi riskler altında olduğunu öğrenmek istiyorlar. Ben de çok bayılmasam da bunu yapmaya hazır olduğumu bildirdim."</p>
<p>"Ama ben hazır olduğumu bildirmedim henüz!"</p>
<p>Sihirbaz kadın elini havaya kaldırıp oynattı. Ciri, şakaklarının kasıldığını, kulaklarının uğuldamaya başladığını duyumsadı, sanki tükürüğünü yutmak istiyor ama başaramıyor gibiydi. Üzerine ansızın dermansızlık ve uyuma isteği çöktü, öyle ki boynu sertleşiyor, dizlerinin bağı çözülüyordu.</p>
<p>Yennefer elini indirince bütün bu duygular bir anda kayboldu. "Beni iyi inle, sürpriz çocuk," dedi sihirbaz. "Seni hiç uğraşmadan efsunlarım, hipnotize ederim ya da transa geçiririm. Bir anda taş kesilirsin, sana zorla iksir zerk ederim, seni çırılçıplak soyup masaya yatırırım, birkaç saat her yerini incelerim, kendime arada molalar veririm, sense öylece yatar, tavana bakar ve göz bebeklerini bile oynatamazsın. Herhangi bir sümüklüye bunu uygulardım. Seninle böyle çalışmak istemiyorum çünkü zeki, onurlu ve kişilik sahibi bir kız olduğun ilk bakışta anlaşılıyor. Ne kendime ne de sana zarar vermek istiyorum. Çünkü yeteneklerini incelememi o rica etti. Ve de bu yeteneklerle başa çıkmayı sana öğretmemi istedi."</p>
<p>"Senden bunu mu istedi? Neden? Ama bana bundan hiç söz etmedi! Hem bana hiç sormadı..."</p>
<p>"Bunu tekrarlayıp duruyorsun," diye sözünü kesti Yennefer. "Kimse sana fikrini sormadı, ne isteyip ne istemediğini öğrenmek için kimse zahmete girmedi. Fakat sen bu tür sorular sorulmasının hiçbir işe yaramayacağı söz dinlemez, inatçı bir sümüklü olduğun izlenimini uyandırmışsmdır belki? Ama ben riski göze alıp kimsenin sormadığı soruyu soracağım sana. Üzerinde bazı testlerin uygulanmasına boyun eğecek misin? "</p>
<p>"Nedir bu testler? Ne tür testler? Hem neden..."</p>
<p>"Sana açıklamıştım. Eğer anlamadıysan işimiz zor. Algı gücünü geliştirmek ya da zekân üzerinde çalışmak gibi bir niyetim yok. Testleri akıllı birine olduğu kadar aptal birine de uygulayabilirim."</p>
<p>"Ben aptal değilim! Anladım her şeyi!"</p>
<p>"Daha iyi o zaman."</p>
<p>"Ancak ben sihirbaz olmaya uygun değilim! Hiç böyle yeteneklerim yok! Ben asla sihirbaz olmam, olmak da istemiyorum! Ben, Geralt’a yazgılıyım... Benim yazgımda Witcher olmak var! Buraya da kısa süreliğine geldim! Yakında Kaer Morhen’e geri döneceğim."</p>
<p>"Durmadan dik dik dekolteme bakıyorsun," dedi Yennefer buz gibi bir sesle ve menekşe mavisi gözlerini hafifçe kıstı. "Ummadığın bir şey mi görüyorsun orada, yoksa sırf kıskançlık mı seninki?"</p>
<p>"Şu yıldız..." diye mırıldandı Ciri. "Neden yapılmış? Şu küçük taşlar çok tuhaf hareket edip parlıyorlar."</p>
<p>"Nabız gibi atar onlar." Sihirbaz kadın gülümsedi. "Bunlar, obsidyen taşının içine oturtulmuş aktif elmastır. Yakından görmek ister misin? Ya da dokunmak?"</p>
<p>"Evet... Hayır!" Ciri geri çekildi ve Yennefer’den yayılan leylak ve frenküzümü kokularından kurtulmak için başını şiddetle iki yana salladı. "İstemiyorum! Hem ne işime yarayacak ki? İlgilendirmiyor beni! Hiç ilgilendirmiyor! Ben Witcher’im! Sihir yeteneklerim yok benim! Sihirbazlığa uygun değilim ben, bu zaten açıkça ortada, çünkü ben... Hem zaten..."</p>
<p>Sihirbaz kadın, duvarın dibindeki taştan banka oturup tırnaklarını incelemeye koyuldu.</p>
<p>"...hem zaten," diye sözlerini sürdürdü Ciri, "önce düşünmem gerekir."</p>
<p>"Gel buraya. Yanıma otur."</p>
<p>Ciri denileni yaptı.</p>
<p>"Düşünmek için zamana ihtiyacım var," dedi kız tedirgin bir sesle.</p>
<p>"Doğru." Yennefer başını salladı ama hâlâ tırnaklarını inceliyordu. "Bu ciddi bir iş. Eni konu düşünülmesi gerekir."</p>
<p>İkisi de bir süre sustu. Parkta dolaşan çırak kızlar onlara doğru bakıp fısıldaştılar ve gülüştüler.</p>
<p>"Ee?"</p>
<p>"Ee ne?"</p>
<p>"Düşündün mü?"</p>
<p>Ciri, yerinden fırlayıp ayağını yere vurdu. Burnundan soluyordu.</p>
<p>"Ben... Ben..." diyebildi soluk soluğa, öfkesinden konuşamıyordu. "Sen benimle alay mı ediyorsun? Zamana ihtiyacım var! Düşünmem gerekiyor! Daha uzun zaman! Bütün bir gün... ve de gece!"</p>
<p>Yennefer kızın gözlerinin içine baktı ve Ciri bu bakışlar altında âdeta büzüldü.</p>
<p>"Atasözü," dedi sihirbaz kadın alçak sesle, "bir konunun üzerinden bir gece geçmesi gerektiğini söyler. Ama senin durumunda, sürpriz çocuk, gece demek, yeni bir kâbus demektir kesinlikle. Çığlıklarla ve acılarla kan ter içinde uyanacaksın, korkacaksın, gördüğün şeyden, aslında anımsayamadığın şeyden korkacaksın. Ve de gözüne gece boyu uyku girmeyecek. Dehşeti göreceksin sürekli. Sabaha kadar."</p>
<p>Kız titreyip başını eğdi.</p>
<p>"Sürpriz çocuk." Yennefer’in sesi biraz değişmişti. "Güven bana."</p>
<p>Sihirbaz kadının omzu sıcacıktı. Elbisesinin siyah kadifesi, "Dokun bana" diye çağırıyordu âdeta. Leylak ve frenküzümü kokuları hoş bir sersemlik veriyordu. Kucaklaşma sakinleştirici ve dindiriciydi, gerilimi alıyor, heyecanı yatıştırıyor, öfkeyi ve isyanı bastırıyordu.</p>
<p>"Testleri yaptıracaksın, sürpriz çocuk."</p>
<p>"Evet," dedi kız, ancak yanıt vermesine gerek kalmadığının bilincindeydi. Çünkü sihirbaz kadın soru sormamıştı.</p>
<p>"Hiçbir şey anlayamıyorum artık," dedi Ciri. "Önce o düşleri gördüğüme göre belli yeteneklerim olduğunu söyledin. Ama şimdi testler uygulayıp bunu kontrol etmek istiyorsun. Yani hangisi? Yeteneklerim var mı, yok mu?"</p>
<p>"Bu sorunun yanıtını testler verecek."</p>
<p>"Testler, testler." Ciri’nin yüzü asıldı. "Sana yeteneklerim olmadığını söylüyorum, olsaydı bilirdim herhalde, değil mi? Ama şey... Rastlantısal olarak bazı yeteneklerim varsa, o zaman ne olacak?"</p>
<p>Sihirbaz kadın pencereyi açarken, "İki seçenek var," dedi kayıtsız bir tonda. "Yeteneklerin ya baskılanmak zorunda kalacak ya da sen bunlara egemen olmayı öğreneceksin. Eğer kabiliyetliysen ve de istersen sihir hakkında sana elementer bilgiler aktarırım."</p>
<p>"Ne demek ‘elementer’?"</p>
<p>"Temel bilgiler."</p>
<p>Nenneke’nin sihirbaz kadına tahsis ettiği, kütüphanenin yanındaki büyük odadaydılar. Burası binanın kullanılmayan bir kanadmdaydı. Ciri, bu odanın konuklara verildiğini biliyordu. Geralt'ın tapınağa her gelişinde bu odada kaldığını da biliyordu.</p>
<p>"Beni eğitmek mi istiyorsun?" Kız yatağın üstüne oturup elini yatak örtüsünün ipeksi kumaşı üzerinde gezdirdi. "Beni buradan koparmak istiyorsun, öyle mi? Asla seninle at binmeyeceğim!"</p>
<p>"O zaman ben de tek başıma at binerim," dedi Yennefer buz gibi bir sesle ve eyer torbasının kayışlarını açtı. "Şundan emin ol ki seni hiç özlemem. Sana söyledim, eğitiminle yalnızca sen istersen ilgileneceğim. Ve bunu hemen burada yapabilirim."</p>
<p>"Eğitimim ne kadar sürecek?"</p>
<p>"Sen istediğin sürece." Sihirbaz kadın eğildi, küçük bir komodini açtı, içinden eski bir deri sırt çantası, konçları kürklü bir çift çizme, söğüt kamışlarından bir sepetin içinde küçük bir seramik şişe çıkardı. Alçak sesle sövüp aynı zamanda gülümsediği ve sonra da çıkardığı eşyaları komodinin içine ittiği Ciri’nin gözünden kaçmadı. Bu eşyaların kime ait olduğunu, kimden kaldığını Ciri tahmin edebiliyordu.</p>
<p>"Ben istediğim sürece, ne demek?" diye sordu. "Derslerin bana sıkıcı gelirse ya da hoşuma gitmezse..."</p>
<p>"O zaman bırakırsın. Bana kararını söylemen yeterlidir. Ya da göstermen."</p>
<p>"Göstermek mi? Nasıl?"</p>
<p>"Eğer eğitime karar verirsek, senden mutlak itaat isterim. Tekrar ediyorum, mutlak! Yani derslerden sıkılırsan, itaatsiz davranman yeterli. Bu durumda eğitimin derhal sona erer. Anlaşıldı mı?"</p>
<p>Ciri başını salladı ve sihirbaz kadına yeşil gözleriyle yan yan baktı.</p>
<p>"İkincisi," diye devam etti Yennefer, bir yandan da eyer torbasını boşaltırken, "mutlak dürüstlük beklerim. Benden hiçbir şey saklamayacaksın. Hiçbir şey. Devam etmek istemediğini anlarsan, yalan söylemen, karşımda sahte davranman ve benden bir şeyler gizlemen yeterlidir. Sana bir şey sorduğumda dürüstçe yanıt vermezsen, bu da eğitimin derhal noktalanacağı anlamına gelir. Anladın mı beni?"</p>
<p>"Evet," diye mırıldandı Ciri. "Peki şu... dürüstlük... İki taraf için de geçerli mi? Ben de... sana sorular sorabilecek miyim?"</p>
<p>Yennefer kıza baktı ve ağzını tuhaf bir şekilde büzdü.</p>
<p>"Elbette," dedi bir süre sonra. "Olması gereken bu zaten. Sana uygulamak istediğim eğitim ve gözetim bu temel üzerinde kurulu. Dürüstlük iki taraf için de geçerli. Bana sorular sorabilirsin. Her zaman. Ben de bunları yanıtlarım. Dürüstçe."</p>
<p>"Her soruyu mu?"</p>
<p>Her soruyu.</p>
<p>"Şu andan başlayarak mı?"</p>
<p>"Evet. Şu andan başlayarak."</p>
<p>"Geralt’la aranızda ne var, Hanımefendi Yennefer?"</p>
<p>Ciri kendini bayılacakmış gibi hissetti, kendi cüretkârlığına şaşırdı ve soruyu izleyen sessizlik karşısında donup kaldı.</p>
<p>Sihirbaz kadın ağır ağır yanına yaklaştı, ellerini kızın omzuna koydu ve gözlerinin içine baktı.</p>
<p>"Özlem," dedi ciddi bir sesle, "acı. Umut. Ve de korku. Evet, sanırım atladığım bir şey olmadı. Ama şimdi testlere başlayabiliriz, yeşil gözlü küçük yılan seni. Uygun olup olmadığını saptayacağız. Gerçi sorduğun bu sorudan sonra uygun olmadığın ortaya çıkarsa çok şaşırırım. Hadi gidelim, çirkin baykuşum."</p>
<p>Ciri irkildi. "Bana neden böyle diyorsun?"</p>
<p>Yennefer’in dudaklarında hafif bir gülümseme belirdi. "Sana karşı dürüst davranmaya söz verdim de ondan."</p>
<p>Ciri huzursuzca doğruldu, birkaç saattir oturduğu için kalçasını acıtan sert sandalyenin üzerinde sağa sola kaydı, sabırsızlanmıştı.</p>
<p>"Bu işten bir şey çıkmayacak!" diye homurdandı ve kömür kaleminden kirlenen ellerini sandalyeye sildi. "Çünkü ben... Hiçbir şey başaramıyorum! Sihirbazlığa uygun değilim! Baştan beri biliyordum ama sen inanmak istemedin bana! Hiçbir şeyi dikkate almadın zaten!"</p>
<p>Yennefer kaşlarını kaldırdı. "Seni dinlemediğimi mi söylemek istiyorsun? İlginç. Aslında çevremde konuşulan her cümleyi dikkatle algılar, aklıma yazarım. Ama tabii cümlenin bir zerre de olsa mantık içermesi koşuluyla."</p>
<p>"Sürekli alay ediyorsun." Ciri dişlerini gıcırdattı. "Ama benim söylemek istediğim şuydu yalnızca... Şu yetenek meselesi işte. Çünkü biliyor musun, Kaer Morhen’de, dağlarda... Witcher işareti yapmayı başaramamıştım. Bir kez bile olsun."</p>
<p>"Haberim var."</p>
<p>"Haberin var mı?"</p>
<p>"Evet. Ama bu bir şey ifade etmez."</p>
<p>"Neden? Ama... dahası var."</p>
<p>"Kulağım sende."</p>
<p>"Ben uygun değilim. Anlıyor musun bunu? Benim... yaşım henüz çok küçük."</p>
<p>"Ben başladığımda senden küçüktüm."</p>
<p>"Ama eminim sen..."</p>
<p>"Kızım, derdin ne senin? Bırak kekelemeyi! Hiç değilse tek bir düzgün cümle çıksın ağzından, çok rica edeceğim!"</p>
<p>"Çünkü..Ciri kıpkırmızı kesilip başını önüne eğdi. "Çünkü yemek yediğimiz sırada Iola, Myrrhe, Eurneid ve Katje benimle dalga geçtiler, sihir bana ulaşmıyormuş ve ben hiç sihir yapamazmışım, çünkü... çünkü... bakire olduğum için, bunun anlamı..."</p>
<p>"Ya ben bunun anlamını biliyorsam," diye kızın sözünü kesti sihirbaz kadın. "Seninle şimdi yine haince dalga geçtiğimi düşüneceksin ama sana saçmaladığını söylemek zorundayım. Testlerimize devam edelim."</p>
<p>"Ben bakireyim!" dedi Ciri hırçın bir sesle. "Testler ne işe yarayacak? Bakireler sihir yapamaz!"</p>
<p>"Bir çıkış yolu göremiyorum." Yennefer oturduğu sandalyenin arkalığına yaslandı. "Madem çok rahatsızsın, o halde git ve bekâretini kaybet. Ben burada beklerim. Ama acele et mümkünse."</p>
<p>"Benimle alay mı ediyorsun?"</p>
<p>"Anladın demek?" Sihirbaz kadın hafifçe gülümsedi. "Tebrikler. Hızlı kavrama yeteneğiyle ilgili giriş testini geçtin. Şimdi asıl teste geçiyoruz. Lütfen dikkatini topla. Bak, bu resimde dört adet çam var. Hepsinin dal sayıları farklı. Beşinci çamı, bunların arasına uyacak ve boş alana sığacak şekilde sen çiz."</p>
<p>Ciri dilini uzatıp yamuk bir ağaç çizerken, "Çamlar aptaldır," dedi. "Hem de sıkıcı! Çam ağaçlarının sihirle ne ilgisi var, hiç anlamıyorum! Evet, ne ilgisi var? Hanımefendi Yennefer? Sorularımı yanıtlayacağına söz vermiştin!"</p>
<p>Yennefer, "Ne yazık ki," diye iç geçirip kâğıdı eline aldı ve resmi inceledi, "bu sözü verdiğime pişman olacakmışım gibi görünüyor. Çamların sihirle ne mi ilgisi var? Hiçbir ilgisi yok.</p>
<p>Ama sen kısa zamanda doğru bir çizim yaptın. Gerçekten, bir bakire için çok iyi bir iş çıkardın."</p>
<p>"Bana içinden gülüyor musun?"</p>
<p>"Hayır. Güldüğüm enderdir benim. Gülebilmem için önemli bir nedenim olmalıdır. Dikkatini yeni sayfaya ver, sürpriz çocuk. Burada yıldızlar, halkalar, diyezler ve üçgenlerden oluşan sıralar var; her sırada her işaretten farklı sayıda bulunuyor. Düşün ve söyle bana: Son sırada kaç yıldız olması gerekiyor?"</p>
<p>"Yıldızlar aptaldır!"</p>
<p>"Kaç yıldız, kızım?"</p>
<p>"Üç!"</p>
<p>Yennefer, gözlerini dolap kapısının yalnızca onun bildiği bir ayrıntısına dikip uzun süre konuşmadı. Ciri’nin dudaklarındaki şeytanca gülümseme ağır ağır azalıp sonunda tamamen kayboldu.</p>
<p>Sihirbaz kadın gözünü dolaptan ayırmadan, "Bana anlamsız ve aptalca bir yanıt verdiğinde," dedi ağır ağır konuşarak, "ne olacağını çok merak ettiğin açık. Yanıtlarının beni ilgilendirmediğini düşünüp belki de hiç fark etmeyeceğimi mi sandın? Ama yanlış düşündün. Hemen zeki olmadığına karar vereceğimi mi sandın? Ama yanlış sandın. Ancak testlerden sıkıldıysan ve değişiklik olsun diye beni test etmeye karar verdiysen... İşte bunu başardın. Öyle ya da böyle, bu test bitmiştir. Ver bana kâğıdı."</p>
<p>"Özür dilerim, Hanımefendi Yennefer." Kız başını önüne eğdi. "Orada tabii... bir yıldız olması gerekiyor. Çok özür dilerim. Lütfen kızma bana."</p>
<p>"Yüzüme bak, Ciri."</p>
<p>Kız başını kaldırdı, şaşkınlık içindeydi. Çünkü sihirbaz kadın ona ilk kez adıyla seslenmişti.</p>
<p>"Ciri," dedi Yennefer. "Bilmelisin ki ben sanılanın aksine, güldüğüm kadar ender kızarım. Sana kızmadım. Hem özür dileyerek, hakkında yanılmadığımı kanıtladın. Şimdi bir sonraki kâğıdı eline al. Gördüğün gibi üzerinde beş küçük ev var. Altıncı evi çiz..."</p>
<p>"Yine mi? Gerçekten nedenini anlayamıyorum..."</p>
<p>"Altıncı evi dedim." Sihirbazın sesi değişmiş, tehdit dolu bir tınıya bürünmüştü, ayrıca gözlerinden mavi ateşler çıkıyordu. "Şuraya, şu boş alana. Bir kez daha söyletme bana, lütfen."</p>
<p>Elmalardan, çam ağaçlarından, yıldızlardan, balıklardan ve evlerden sonra sıra hızlı bir çıkış yolu bulmayı gerektiren labirentlere gelmişti. Bunları dalgalar, ezilmiş hamamböceklerini andıran lekeler, başka tuhaf mozaikler izlemişti. Ciri’nin gördüklerinden gözleri kararmış, başı dönmüştü. Sonra karşısına ipe bağlı parlak bir küre getirmişti Yennefer, buna uzun süre bakmasını istemişti. Küreye bakmak, bulaşık yıkarken yağ lekeleriyle uğraşmak kadar sıkıcıydı, Ciri bunlarla uğraşırken her seferinde uyuyakalmıştı. Ciri birkaç gün önce bir hamamböceği lekesine bakarken birazcık kestirmeye çalışınca bağırıp kıza ters ters bakmasına rağmen, Yennefer bu sefer tuhaf bir şekilde hiç rahatsızlık duymamıştı.</p>
<p>Ciri’nin testlerin üzerine doğru eğilerek oturmaktan boynu ve sırtı ağrımış, şikâyetleri günden güne şiddetlenmişti. Açık havada hareket etmeyi çok özlediği ve dürüst davranmaya söz verdiği için içinden geçenleri Yennefer’e söylemişti. Sihirbaz kadın sanki uzun zamandır bunu bekliyormuş gibi duyduklarını tepkisiz karşılamıştı.</p>
<p>Sonra birlikte iki gün boyunca parkta koşmuş, rahibelerin ve çırak kızların alaylı ve acıyan bakışları arasında hendeklerin ve çitlerin üzerinden atlamışlardı. Beden hareketleri yapmış, bahçenin ve idari binanın çevresini dolaşan alçak duvarın tepesinde denge çalışmışlardı. Kaer Morhen’deki idmanların aksine Yennefer’le dersleri teori üzerinden gidiyordu. Sihirbaz kadın, göğüs ve diyafram hareketlerini eliyle yöneterek, Ciri’ye doğru soluk alıp vermeyi öğretiyordu. Hareket etmenin ilkelerini, kasların ve kemiklerin fonksiyonlarını açıklıyor, rahatlamanın, esnemenin ve bir konuyu beyinde kapatmanın tekniklerini anlatıyordu.</p>
<p>Dinlenme aralarının birinde Ciri çimene boylu boyunca uzanmış, bakışlarını da gökyüzüne dikmişken, aklından hiç çıkmayan bir soruyu soruverdi.</p>
<p>"Hanımefendi Yennefer, testleri ne zaman tamamlayacağız?"</p>
<p>"Çok mu sıkıldın?"</p>
<p>"Hayır... Ama sihirbazlığa uygun olup olmadığımı öğrenmek istiyorum."</p>
<p>"Uygunsun."</p>
<p>"Anladın mı şimdiden?"</p>
<p>"Başından beri biliyordum. Yıldızımın aktif olduğunu çok az insan algılayabilir. Hem de çok az. Ama sen bunu hemen fark ettin."</p>
<p>"Testler peki?"</p>
<p>"Bitti. Hakkında öğrenmek istediklerimi öğrendim artık."</p>
<p>"Ama bazılarını... tam olarak başaramadım. Kendin söylemiştin. .. Gerçekten emin misin? Yanılmıyor musun? Yeteneklerim olduğundan emin misin?"</p>
<p>"Eminim."</p>
<p>"Ama..."</p>
<p>"Ciri." Sihirbaz kadın keyifli ama sabırsız görünüyordu. "Şu çayıra uzandığımız andan başlayarak seninle sesimi kullanmadan sohbet ediyorum. Buna telepati denir, unutma. Gördüğün gibi sohbette kesinlikle zorlanmadık."</p>
<p>Yennefer bakışlarını dağların üzerindeki gökyüzüne çevirip, "Sihir," dedi ve elini eyer kaşının üstüne koydu, "kimilerine göre kaos yaratmaktır. Yasak kapıları açabilen bir anahtardır. Ardında kâbusların, tehlikelerin ve hayal bile edilemeyecek felaketlerin pusuya yattığı, yıkıcı güçlerin beklediği kapılardır bunlar. Arkalarında pusu kurmuş güçler kötülüğün has kuvvetleridir ve yalnızca kapıyı açanı mahvetmekle kalmaz, bütün dünyayı da felakete sürüklerler. Bu kapıları zorlayan insanların sayısı hiç de az olmadığı için, günün birinde biri bir hata yapacak, böylece dünyanın sonu kaçınılmaz olacaktır. Bu yüzden sihir kaosun intikamıdır. İnsanların Kürelerin Birleşimi nden sonra sihir yapmayı öğrenmiş olmaları, dünyanın laneti ve belasıdır. İnsanlığın belasıdır. İşte böyle, Ciri. Sihri kaos olarak görenler yanılmıyor."</p>
<p>Sihirbaz kadının siyah atı, bir ayağını yere bastırıp art arda kişnedi ve fundalıklar arasından ağır ağır ilerledi. Ciri kendi atını hızlandırdı, siyah atın peşine düşüp arayı kapattı. Fundalıkların yüksekliği üzengilere kadar geliyordu.</p>
<p>"Sihir," diye bir süre sonra sözlerini sürdürdü Yennefer, "kimilerine göre sanattır. Güzel ve alışılmamış şeyleri yaratabilen büyük ve seçkin bir sanat. Sihir, seçilmiş çok az kişiye bahşedilmiş bir beceridir. Böyle bir beceriden yoksun olanlar, sanatçının çıkardığı işlere şaşkınlıkla ve kıskançlıkla bakmaktan, yaratılmış eserlere gıpta etmekten ve bu beceri ve eserler olmasa dünyanın çok daha sefil bir yer olacağını düşünmekten başka bir şey yapamazlar. Birkaç seçkinin Kürelerin Birleşimi’nden sonra kendilerinde yeteneği ve sihri keşfetmiş olmaları, kendi bünyelerinde sanatı bulmuş olmaları, güzelliğin bir lütfudur. İşte böyle. Sihri sanat olarak görenler de haklıdır."</p>
<p>Fundalıkların arasından, pusu kurmuş yırtıcı bir hayvanın sırtı gibi yükselen çorak ve yuvarlak tepede, çeşitli çaplardaki taşların üstüne oturmuş devasa bir kayalık vardı. Sihirbaz kadın sözlerine ara vermeden atını bu kayalığa doğru sürdü.</p>
<p>"Ancak sihir, kimilerine göre de bilimdir. Sihirde ustalaşmak için beceri ve doğuştan yetenekli olmak yetmez. Yıllar sürecek incelemeler, yorucu çalışmalar, sebat ve disiplin olmazsa olmazdır. Bu yöntemle elde edilmiş sihir, bilgi ve kavramadır, akıllı kişiler bu sınırları birikim, deney ve uygulamayla genişletirler. Bu yollarla elde edilen sihir ilerlemedir. Sabandır, dokuma tezgâhıdır, su değirmenidir, demir eritme fırınıdır, maniveladır, malangadır. İlerlemedir, gelişimdir, değişimdir. Durmak bilmeyen bir harekettir. Yukarı, daha iyiye doğru tırmanıştır. Yıldızlara doğru. Bizlerin sihri Kürelerin Birleşimi’nden sonra keşfetmiş olmamız, bize günün birinde yıldızlara ulaşmanın yolunu açacaktır. İn atından, Ciri."</p>
<p>Yennefer, monolit bloka yaklaştı, elini taşın sert yüzeyine koydu, üzerini kaplamış tozu dikkatle sildi ve kurumuş yaprakları sıyırıp attı.</p>
<p>"Sihri, bilim kabul edenler de haklıdır," diye devam etti. "Bunu aklına yaz, Ciri. Ama şimdi yanıma gel."</p>
<p>Kız yutkunup yaklaştı. Sihirbaz kolunu onun omzuna koydu.</p>
<p>"Unutma," diye tekrarladı Yennefer. "Sihir; kaos, sanat ve bilimdir. Lanettir, lütuftur, ilerlemedir. Her şey, sihri kullananın bunu nasıl ve hangi amaçla yaptığına bağlıdır. Sihir her yerdedir.</p>
<p>Bütün çevremizde. Kolayca ulaşılabilir. Elini uzatman yeterlidir. Bak. Ben uzatıyorum."</p>
<p>Taş, hissedilebilir şekilde titredi. Ciri, uzaklardan gelen boğuk bir fokurdama, toprağın derinlerinden bir takırtı duydu. Tepede çıkan ani bir rüzgârla yere bastırılan fundalıklar dalgalanmaya başladı. İnanılmaz bir hızla yaklaşan bulutların kapladığı gökyüzü göz açıp kapayıncaya kadar kapkara olmuştu. Ciri, yüzüne yağmur tanelerinin düştüğünü duyumsadı. Ufku aydınlatan alev misali şimşeklerin etkisiyle gözlerini kıstı. Hemen sihirbaz kadına sımsıkı sarılıp yüzünü onun leylak ve frenküzümü kokan siyah saçlarına gömdü.</p>
<p>"Üzerinde yürüdüğümüz toprak. İçinde asla sönmeyen ateş. Bütün yaşamın içinden doğduğu ve onsuz yaşamın olamayacağı su. Soluduğumuz hava. Onlara hâkim olmak, onlardan yararlanmak için elimizi uzatmamız yeterlidir. Sihir her yerdedir. Havadadır, sudadır, topraktadır, ateştedir. Kürelerin Birleşimi nin yüzümüze kapadığı kapıların ardındadır. Sihir oralardan, kapalı kapıların arkasından elini bize uzatır bazen. Bize doğru uzatır. Bunu biliyorsun, öyle değil mi? Sihrin dokunuşunu, kapalı kapıların ardından uzanan eli daha önce duyumsamıştın. Bu dokunuş içini korkuyla doldurmuştu. Böyle bir dokunuş herkesi korkutur. Çünkü her birimizin içinde kaos ve düzen, iyilik ve kötülük vardır. Ama bunlara hâkim olabiliriz, olmak da zorundayız zaten. Öğrenmek zorundayız bunu. Sen de öğreneceksin, Ciri. Seni bu yüzden buraya, ezelden beri içinde güçlerin attığı damarların düğüm noktası olan bu taşın başına getirdim. Dokun ona."</p>
<p>Kaya parçası titredi, çınladı ve onunla birlikte bütün tepe titredi ve çınladı.</p>
<p>"Sihir, elini sana doğru uzattı, Ciri. Sana, tuhaf kıza, sürpriz çocuğa, Eski Kan’ın çocuğuna, elf kanından olma çocuğa. Harekete ve değişime, yıkıma ve yeniden doğuşa bulaşmış tuhaf kız. Yazgılanmış ve kader olan kız. Sihir, kapalı kapılar ardında elini sana, kader saatinin mekanizmasındaki küçücük kum tanesine uzattı. Kaos pençelerini sana doğru uzatmış; onun ellerinde bir alet mi, yoksa planlarına engel mi olacaksın, henüz tam olarak bilmiyor. Kaosun sana düşlerinde gösterdiği, o belirsizlik işte. Kaos senden korkuyor, yazgının çocuğu. Ve de korku duyanın sen olmanı sağlamak istiyor."</p>
<p>Bir şimşek çaktı, hemen ardından gök gürledi. Ciri soğuktan ve şaşkınlıktan titredi.</p>
<p>"Gerçekte ne olduğunu kaos sana gösteremez. O yüzden sana geleceği gösteriyor, neler olacağını gösteriyor. Kaos, gelecek günlerden korkmanı, yakınlarının başına gelecek şeylere karşı duyduğun korkunun seni yönetmesini, sana hükmetmesini istiyor. Kaos bu yüzden sana o düşleri yolluyor. Düşlerinde ne gördüğünü bana şimdi göstereceksin. Ve korkacaksın. Ama sonra anımsayacak ve korkunun üstesinden geleceksin. Yıldızıma bak, Ciri. Gözünü ayırma ondan!"</p>
<p>Şimşek çaktı. Gök gürledi.</p>
<p>"Konuş! Emrediyorum sana!"</p>
<p>Kan. Yennefer’in ezilmiş ve darmadağın olmuş dudakları sessizce kıpırdadı, ağzından kan fışkırdı. Bembeyaz kaya parçaları dörtnala koşuyordu. Bir at kişnedi. Atladı. Dipsiz bir uçurum. Bir çığlık. Uçuş, sonu gelmeyen bir uçuş. Uçurum...</p>
<p>Uçurumun dibinden dumanlar yükseliyor. Aşağıya inen bir merdiven.</p>
<p>Vaesse deireddhaep eigean... Bir şey sona eriyor... Ne?</p>
<p>Elaine blath, Feainnewedd... Eski Kan’ın çocuğu mu? Yennefer’in sesi uzaklardan geliyor gibi boğuk, sular damlayan kaya duvarlarında yankılar uyandırıyor. Elaine blath...</p>
<p>"Konuş!"</p>
<p>Menekşe mavisi gözler şimşek çakar gibi parladı, keçeleşmiş kirli siyah saçlarla çevreli, acıdan kararmış ince yüzde ateş misali yandı. Karanlık. Nem. Pis kokular. Taş duvarların iliklere işleyen soğuğu. El ve ayak bileklerinde demirin soğuğu...</p>
<p>Uçurum. Duman. Aşağıya inen merdiven. İnmesi zorunlu olan merdiven. Zorunlu çünkü... çünkü bir şey sona eriyor. Çünkü Tedd Deireâdh yaklaşıyor, Sonun Çağı, Kurt Fırtınaları Çağı yaklaşıyor. Beyaz Ayaz ve Beyaz Işık Çağı...</p>
<p>Aslan yavrusu ölmeli! Devletin yüce çıkarları!</p>
<p>"Gidelim," dedi Geralt. "Merdivenden inelim. İnmeliyiz. Zorunlu bu. Başka yol yok. Yalnızca merdiven var. İnelim!"</p>
<p>Kadının dudakları kıpırdamıyor. Donuk bir maviye bürünmüşler. Kan, her yer kan içinde... Merdivenin her yeri kan içinde... Aman, kaymayım... Çünkü bir Witcher yalnızca bir kez tökezler... Bir kılıç parlıyor. Çığlık. Ölüm. Aşağıya. Merdivenden aşağıya.</p>
<p>Duman. Ateş. Çılgınca dörtnala, nalların gümbürtüsü. Her yer alevler içinde. "Dayan. Dayan, Cintralı aslan yavrusu!"</p>
<p>Siyah at kişniyor, şaha kalkıyor. "Dayan!"</p>
<p>Siyah at yerinde duramıyor. Bir yırtıcı kuşun kanatlarıyla bezeli miğferin göz deliklerinde acımasız gözler yanıp sönüyor.</p>
<p>Alevlerin yansıdığı geniş kılıç vınlayarak indi. Hamle yap, Ciri! Çalım! Fleş! Dön, siper! Hamle! Hamle! Daha hızlı!</p>
<p>Darbe, gözlerini ani bir ışıkla kamaştırıyor, bütün bedenini sarsıyor, kız duyduğu acı yüzünden bir an için taş kesiliyor, sersemliyor, duyularını yitiriyor, derken adam canavarca bir güçle atılıyor, korkunç keskin pençelerini yanağına geçiriyor, yırtıyor, içinden geçiyor, sonra boyna, gırtlağa, göğse, ciğerlere ulaşıyor...</p>
<p>"Ciri!"</p>
<p>Ciri, başının arkasında ve sırtında taşın sert ve ürpertici soğuğunu duyumsadı. Ne zaman oturduğunu anımsayamıyordu. Yennefer yanında çömelmişti. Usulca ama kararlı bir hareketle kızın parmaklarını açıp elini yanağından aldı. Ciri’nin yanağı acıdan zonkluyordu.</p>
<p>"Anneciğim..." diye inledi Ciri. "Anneciğim... Öyle acıyor ki! Canım anneciğim..."</p>
<p>Sihirbaz kadın kızın yüzüne dokundu. Eli buz gibiydi. Kızın acısı bir anda diniverdi.</p>
<p>"Gördüm..." diye fısıldadı kız ve gözlerini kapadı. "Düşlerimdeki gibiydi... Kara şövalyeyi gördüm... Geralt’ı... Sonra bir de... seni... Seni gördüm, Hanımefendi Yennefer!"</p>
<p>"Biliyorum."</p>
<p>"Seni gördüm... Senin nasıl..."</p>
<p>"Artık bitti. Artık asla görmeyeceksin. Bu düşü görmeyeceksin. Bu kâbusları senden uzaklaştıracak gücü vereceğim sana. Sana bu gücü göstermek için getirdim seni buraya, Ciri. Yarından başlayarak gücü sana aktaracağım."</p>
<p>Zor ve yorucu, yoğun araştırmalarla ve yıpratıcı çalışmalarla geçen günler birbirini izledi. Yennefer azimli, tavizsiz, çoğunlukla sert, bazen de çok kızgın ve kötüydü. Ama asla sıkıcı değildi. Ciri tapınak okulunda eskiden gözlerinin kapanmaması için güçlükle savaşırdı, Nenneke’in, Birinci Iola'nın, Hrosvit’in ya da başka bir rahibenin yumuşacık monoton seslerinin etkisiyle ders sırasında uykuya daldığı da olmuştu. Yennefer’in yanında bu olanaksızdı. Bunun nedeni Yennefer’in sesinin tınısı, kullandığı kısa ve keskin vurgulu cümleler değildi yalnızca. En önemlisi dersin, sihir dersinin içeriğiydi. Büyüleyici, heyecan verici, çok ilginç bir dersti bu.</p>
<p>Ciri, günün büyük bir bölümünü Yennefer’le geçiriyordu. Yatakhaneye gecenin geç bir saatinde gidiyor, kendini bir çuval gibi yatağa atar atmaz uykuya dalıyordu. Çırak kızlar aşırı horlamasından yakınıp onu uyandırmaya çalışıyorlardı. Ama hiçbir işe yaramıyordu.</p>
<p>Ciri’nin uykusu derindi.</p>
<p>Düş görmüyordu.</p>
<p>"Tanrılar!" diye iç geçirdi Yennefer çaresizlik içinde, sonra ellerini siyah buklelerinin arasında gezdirip başını önüne eğdi. "Öyle kolay ki aslında! Böylesine basit bir harekette ustalaşamıyorsan, asıl zorlarının üstesinden nasıl geleceksin?"</p>
<p>Ciri arkasını döndü, bir şeyler mırıldandı, kendi kendine öfkelenip uyuşmuş olan elini ovaladı. Sihirbaz kadın yeniden iç geçirdi.</p>
<p>"Şu çizime bir kez daha bak, parmaklarını nasıl koyman gerektiğini incele. Yapılması gereken hareketi açıklayan oklara ve runik işaretlere dikkat et."</p>
<p>"O çizime bin kez baktım! Runik yazıları da anlıyorum! Vort, câelme. Ys, veloe. Kendinden uzaklaştır, yavaş ol. Aşağı doğru, hızla. Elimin ayası... Hım, böyle mi?"</p>
<p>"Serçe parmak peki?"</p>
<p>"Yüzük parmağı bükülmeden işaret parmağı öyle tutulamıyor işte!"</p>
<p>"Ver elini bana."</p>
<p>"Ayy, canım yandı!"</p>
<p>"Yavaş ol, Ciri, canlı canlı derini yüzdüğümü ya da seni kızgın yağın içine attığımı sanıp Nenneke koşarak gelir yine yoksa. Parmaklarının duruşunu değiştirme. Ve de şimdi yap hareketi. Çevir, el bileğini çevir! Güzel. Şimdi elini silkele, parmaklarını rahatlat. Bir kez daha yap. Hayır, öyle değil! Ne yaptığının bilincinde misin? Eğer bu şekilde gerçek bir sihir uygulamış olsaydın, kolun bir ay askıda kalırdı! Senin ellerin odundan mı yapılmış?"</p>
<p>"Benim ellerim kılıca alışkın! Bu yüzden böyle oluyor!"</p>
<p>"Saçmalık. Geralt ömür boyu kılıç salladı ama parmakları beceriklidir... hım... çok hassastır. Tek yapacağın şey, istemek Tek yapacağın şey gayret etmek. Bir kez daha. Güzel. Silkele elini. Şimdi bir kez daha. Güzel. Yoruldun mu?"</p>
<p>"Biraz."</p>
<p>"Dur, elini ve bileğini ovalayayım. Ciri, sana verdiğim merhemi neden kullanmıyorsun? Ellerin timsah derisi gibi hatur hutur... Bu ne peki? Yüzük izi mi yaksa? Aklımda mı öyle kalmış, yoksa sana mücevher kullanmayı yasaklamış mıydım?"</p>
<p>"Ama ben bu yüzüğü topaç çevirirken Myrrhe’den kazandım! Hem yalnızca yarım gün taktım..."</p>
<p>"Yarım gün fazla takmışsın o zaman. Artık takma lütfen."</p>
<p>"Ama anlayamıyorum, neden..."</p>
<p>"Anlaman gerekmiyor," diye sözünü kesti sihirbaz kadın ama sesi öfkeli değildi. "Bu tür mücevherlerden kullanmamanı rica ediyorum senden. İstersen saçına bir çiçek takabilirsin. Çiçeklerden bir taç örebilirsin. Ama metal, kristal ve taş olmayacak üzerinde. Bu önemlidir, Ciri. Zamanı gelince sana nedenini açıklayacağım. Şimdilik bana güven ve ricam doğrultusunda hareket et."</p>
<p>"Sen taşlar, bileklikler ve yüzükler takıyorsun! Bana neden yasak? Bunun nedeni... bakire olmam mı yoksa?"</p>
<p>"Baykuşum." Yennefer kızın başını okşayıp gülümsedi. "Bu konuyu neden ısıtıp ısıtıp getiriyorsun? Bakire olup olmamanın bir önem taşımadığını anlatmıştım sana. Hem de hiçbir önemi yok. Yarın saçlarını yıka, çünkü zamanı geldiğini görüyorum."</p>
<p>"Hanımefendi Yennefer?"</p>
<p>"Evet?"</p>
<p>"Şey... Madem bana karşı dürüst olmaya söz verdin... Sana bir şey sorabilir miyim?"</p>
<p>"Sorabilirsin. Ama tanrılar adına, bekâretle ilgili olmasın, lütfen."</p>
<p>Ciri dudağını ısırıp uzun süre sustu.</p>
<p>"İyi madem," diye iç geçirdi Yennefer. "Sor bakalım."</p>
<p>"Şöyle ki..." Ciri kıpkırmızı kesildi, dudaklarını yaladı. "Yatakhanedeki kızlar aralarında konuşup duruyorlar ve anlatmadıkları hikâye yok... Belletyn şenlikleri falan... Benim hakkımda da bir sümüklü olduğumu ve çocuk olduğumu, artık zamanı geldiğini söylüyorlar... Hanımefendi Yennefer, öyle mi gerçekten? Nasıl anlayabilirim..."</p>
<p>".. .bir adamla yatma zamanının geldiğini mi?"</p>
<p>Ciri kıpkırmızı kesilmişti. Bir an sustu, sonra Yennefer’e bakıp başını salladı.</p>
<p>"Bunu anlamak çok kolaydır," dedi Yennefer rahat bir tavırla. "Bu konuyu düşünmeye başlarsan, zamanı geldiğinin işaretidir bu."</p>
<p>"Ama ben istemiyorum ki!"</p>
<p>"Mecbur değilsin buna. İstemezsen yapmazsın."</p>
<p>"Haa." Ciri yine dudağını ısırdı. "Peki, şu nasıl anlaşılır...</p>
<p>Adam... Doğru adam olduğunu, onunla..."</p>
<p>"... yatılıp yatılamayacağını mı?"</p>
<p>"Hı hı."</p>
<p>"Seçme şansın varsa tabii," sihirbaz kadın gülümser gibi oldu, "ama hiç deneyimin yoksa, o zaman öncelikli olarak adamı değil, yatağı değerlendirirsin."</p>
<p>"Bu da ne demek? Yatak mı?"</p>
<p>"Kesinlikle. Yatakları olmayan erkekler hemen devre dışı kalırlar. Kalanların arasından kirli ve dağınık yataklı olanları elersin. Geriye yalnızca temiz ve düzgün yataklı olanlar kaldığında ise en çok hoşuna giden adamı seçersin. Bu yöntem yüzde yüz güvenilir değildir ne yazık ki. Çok fena yanılabilirsin."</p>
<p>"Şaka mı yapıyorsun?"</p>
<p>"Hayır. Yapmıyorum. Ciri, yarından başlayarak burada, benim yanımda yatacaksın. Eşyalarını buraya getireceksin. Anlıyorum ki çırak kızların yatakhanesinde çene çalmaya çok zaman harcanıyor, oysa o zamanın uyku ve dinlenme için kullanılması gerekir."</p>
<p>Ciri, temel el duruşlarının ve hareketlerin üstesinden geldikten sonra, büyülü sözcükleri ve bunlara bağlı formülleri öğrenmeye başlamıştı. Formüller daha kolaydı. Kızın mükemmel bir şekilde hâkim olduğu Eski Lisan’da yazıldıkları için kolayca aklında kalıyorlardı. Telaffuz sırasında gerekli olan epeyce karmaşık vurgularda da sorun yaşamıyordu. Gösterdiği gelişmelerden memnuniyet duyduğunu gizlemeyen Yennefer, günden güne daha samimi ve sevimli oluyordu. Eğitim aralarında havadan sudan sohbet edip şakalaşıyorlardı — hatta derslere ve idmanlara "nezaret" eden Nenneke’yi hafifçe çekiştirmekten keyif alıyorlardı. Nenneke, kuluçkaya yatmış tavuk gibi giyinip kuşanıp oturuyor, Ciri’yi sihirbaz kadının sözüm ona sertliğinden ve "insanlık dışı işkencelerinden" korumak ve kurtarmak için kanatlarının altına almaya çalışıyordu.</p>
<p>Ciri, öneriye uyup Yennefer’in odasına taşınmıştı. Artık yalnızca gündüzleri değil geceleri de bir aradaydılar. Bazen geceleri de çalışıyorlardı çünkü kimi hareketler ve formüller gün ışığında uygulanamıyordu.</p>
<p>Sihirbaz kadın, kızın kaydettiği ilerlemelerden memnun kalınca eğitimi yavaşlatmıştı. Artık daha çok serbest zamanları vardı. Akşamları kitap okumakla geçiriyorlardı — kendilerini kâh birlikte bir kitaba veriyor, kâh her biri kendi kitabını alıp bir köşeye çekiliyordu. Ciri, Stammelford’un Sihrin Esası Ürerine, Giambattista’nın İksirler Dünyası ile Richert ve Monck’un Doğal Sihir adlı eserleri üzerinde çalışıyordu. Ayrıca, tamamını okuyamasa bile Jan Bekker’in Görünmeyen Dünya ve Agnes de Glanville’in Sırların Sırrı kitaplarını karıştırıyordu. Eskimekten sararmış Mirthe Kanunnamesi ve Ard Aercane’ye, hatta içi ürpertici bakır gravürlerle dolu ünlü ve ürkütücü Dhu Dvdmmermorca. bakmadan duramıyordu.</p>
<p>Sihirle ilgili olmayan başka kitapları da inceliyordu. Dünya Tarihi ve Yaşamın Dini Açıdan İncelemesi m de okuyordu. Tapınak kütüphanesindeki basit kitaplarla da ilgileniyordu. Markquis le Creahme’nin Tatlı Oyunlar mı ve Anny Tiller’in Sarayın Hanımları m soluk soluğa okurken yüzü kıpkırmızı kesiliyordu. Aşk Felaketleri ve Ay Vakti nden, ünlü ozan Dandelion’ın şiir kitaplarından başını kaldırmıyordu. Essi Daven’in şık ciltli Mavi</p>
<p>İnci başlığı altında toplanmış, her satırı sır kokan incelikli halatlarını okudukça ağlıyordu.</p>
<p>Sahip olduğu ayrıcalıktan sıklıkla yararlanıp sorular soruyordu. Yanıt da alıyordu. Derken sıklıkla ona sorular yöneltilmeye başlandı. Yennefer başlarda sanki başından geçenlerle ilgilenmiyor gibiydi; ne Cintra’da geçirdiği çocukluğunu ne de sonraları savaşta yaşadığı olayları merak ediyordu. Derken sorular somutlaştı. Ciri bu sorulara gönülsüzce yanıt veriyordu, çünkü sihirbaz kadının her sorusu, bir daha açmamaya yemin ettiği ve sonsuza kadar kapalı tutmayı yeğlediği kapıları aralıyordu. Sodden’de Geralt’la karşılaştığı andan itibaren "yeni bir yaşam’a başladığını, Cintra’daki yaşamının sonsuza kadar dönülemez bir şekilde silindiğini düşünüyordu. Kaer Morhen’deki Witcherlar ona asla sorular sormamışlardı, zaten tapınağa ayak bastığı an, Geralt ondan kimseye kimliği hakkında tek bir söz söylememesini istemişti. Tabii her şeyden haberdar olan Nenneke, Ciri’nin bir şövalyenin ve köylü kızının gayrimeşru çocuğu olduğuna, kendine ne babasının şatosunda ne de annesinin kulübesinde yer bulabildiğine diğer rahibelerin ve çırak kızların inanmalarını sağlamıştı. Zaten Melitele Tapınağındaki çırak kızların yarısı bu çocuklardandı.</p>
<p>Ama gerçeği Yennefer de biliyordu. Çünkü o güvenilir biriydi. Yennefer artık sormaya başlamıştı. Geçmişi. Cintra’yı.</p>
<p>"Kentten nasıl çıkabildin, Ciri? Nilfgaardlıların elinden kurtulmayı nasıl başardın?"</p>
<p>Bunu Ciri de anımsamıyordu. Her şey kopmuş, karanlığa ve dumanların arasına gömülmüştü. Kuşatmayı, büyükannesi Kraliçe Calanthe’nin vedasını, Cintra’nın yaralı dişi aslanının yattığı ölüm döşeğinden onu zorla uzaklaştıran baronları ve şövalyeleri anımsıyordu Ciri. Alevler içindeki sokaklardan çılgınca kaçışını, kanlı mücadeleyi ve atın devrilmesini anımsıyordu. Miğferi yırtıcı bir kuşun kanatlarıyla bezeli kara şövalyeyi anımsıyordu.</p>
<p>Ondan sonrası karanlıktı.</p>
<p>"Anımsamıyorum. Gerçekten anımsamıyorum, Hanımefendi Yennefer."</p>
<p>Yennefer yanıt almakta ısrar etmiyordu. Başka sorular soruyordu. Duyarlı ve kibardı, Ciri kendini gitgide özgür hissediyordu. Derken Ciri kendiliğinden konuşmaya başladı. Soru sorulmasını beklemeden Cintra’da ve Skellige Adalarında geçen çocukluğundan söz etti. Şaşırma hakkını nasıl öğrendiğini, kaderin onu nasıl Rivyalı Geralt’a, ak saçlı Witcher a önceden tayin ettiğini anlattı. Savaştan söz etti. Nehir Bölgesi ormanlarında kayboluşunu, Angrenli druid’lerin arasında ve köyde geçirdiği zamanı, Geralt'ın onu orada buluşunu ve Kaer Morhen’e, Witcherların yuvasına götürüşünü ve yaşamında yeni bir evrenin başlamasını anlattı.</p>
<p>Derken bir akşam, kendisine sorulmadan kendi isteğiyle, neşeyle ve pek çok şeyi allayıp pullayarak Witcher’la ilk karşılaşmasını nakletti. Brokilon ormanlarında, onu orada zorla tutmaya ve bir dryad'a dönüştürmeye çalışan dryad'lar arasındaydı.</p>
<p>"Hah!" dedi Yennefer, Ciri’yi dinledikten sonra. "O sahneleri görebilmek için bilsen neler vermezdim. Yani Geralt’ı görmeyi kastediyorum. Yazgının ona nasıl bir sürpriz hazırladığını anladığı an yüzünün aldığı şekli gözümün önüne getirmeye çalışıyorum. Senin kim olduğunu öğrendiğinde çok şaşırmış olmalı, değil mi?"</p>
<p>Ciri kıkır kıkır gülmeye başladı ve zümrüt yeşili gözlerinden şeytani kıvılcımlar yanıp söndü. "Ay, evet!" dedi gülerken.</p>
<p>"Yüzünün hâli inanılmazdı. Ama ne yüz! Görmek ister misin? Göstereyim. Yüzüme bak!"</p>
<p>Yennefer kahkahalara boğuldu.</p>
<p>İşte bu gülüş, diye düşündü Ciri, doğuya doğru uçan siyah kuş sürüsüne bakarken, işte bu açık ve samimi gülüş, biz, onu ve beni yaklaştırdı. Geralt hakkında konuştuğumuz zaman birlikte gülebildiğimizi keşfettik ikimiz de. Geralt hakkında. Ve bir anda birbirimize yakınlaştık, oysa Geralt'ın bizi hem bağladığını hem de ayırdığını, üstelik bunun daima böyle olacağını ben biliyordum.</p>
<p>Bu ortak gülüş bizi birbirimize yakınlaştırdı.</p>
<p>Bir de iki gün sonra yaşanan olay. Ormanda o tepede. Yennefer bana o gün, o şeyi nasıl bulacağımı gösterdi...</p>
<p>"Onları neden arayacakmışım, hiç anlamıyorum, şu... Adlarını yine unuttum."</p>
<p>"Kesişmeler," diye yardım etti Yennefer, bir yandan da çalılıklardan geçerken koluna yapışan dulavrat otlarını sökmeye çalışırken. "Nasıl bulacağını göstereceğim sana. Çünkü kendine güç aktarabileceğin yerlerdir bunlar."</p>
<p>"Ama ben zaten güç aktarımı yapabiliyorum ki! Gücün her yerde olduğunu üstelik sen öğrettin bana. O halde çalılıklar arasında niye dolanıp duruyoruz? Tapınakta enerjinin her türlüsü var nasılsa!"</p>
<p>"Orada elbette bir sürü enerji var. Tapınak zaten o yüzden başka bir yere değil de oraya inşa edilmiş. İşte bu yüzden tapınak alanında güç aktarımı kolay bir şeymiş gibi hissediliyor."</p>
<p>"Ayaklarım ağrımaya başladı. Biraz oturalım mı?"</p>
<p>"Peki baykuşum."</p>
<p>"Hanımefendi Yennefer?"</p>
<p>"Evet?"</p>
<p>"Güç aktarımını neden hep su damarlarından sağlıyoruz? Oysa sihirli enerji her yerde var. Toprağın içinde, havada ve ateşte, öyle değil mi?"</p>
<p>"Kesinlikle."</p>
<p>"Toprak... Eh, burada her yerde bir sürü toprak var. Ayaklarımızın altında. Ayrıca her yer hava! Ateş istiyorsak, yakmamız yeterli."</p>
<p>"Topraktan güç aktarımı yapamazsın, zayıfsın henüz. Havadan bir şey elde edecek bilgiye şimdilik sahip değilsin. Ateşle oynamayı ise sana kesinlikle yasaklıyorum! Söylemiştim, ateş enerjisine kesinlikle dokunulmamalıdır!"</p>
<p>"Bağırma! Biliyorum."</p>
<p>Devrilmiş kuru bir ağaç gövdesinin üzerinde konuşmadan oturuyor, rüzgârın ağaçların tepelerindeki hışırtısını, yakınlarda bir yerde gagasını inatla bir yere vuran ağaçkakanı dinliyorlardı. Ciri hem acıkmıştı hem de susuzluktan dili damağına yapışmıştı, ancak yakınmanın bir işe yaramayacağını biliyordu. Yennefer bu tür yakınmalara bir ay öncesine kadar, ilkel içgüdülere hâkim olunmasıyla ilgili kuru bir konferansla karşılık verirdi. Sonraları ise susmakla yetinmişti. Ciri isyan etmekle bir yere varamamış, örneğin, "Baykuşum," diye çağrılmaya karşı çıkmasında olduğu gibi tepkilerinden hiçbir sonuç alamamıştı.</p>
<p>Sihirbaz kadın kolundaki son dulavrat otunu da temizledi.</p>
<p>Birazdan yine bir soru soracak, diye geçirdi içinden Ciri, düşündüğünü duyuyorum. Anımsamadığım bir şey soracak yine. Ya da anımsamak istemediğim. Hayır, bir anlamı yok bunun. Yanıt vermeyeceğim. Geçti artık, geçmişe dönen bir yol yoktur. Kendisi söylemişti bunu...</p>
<p>"Bana anneni ve babanı anlat, Ciri."</p>
<p>"Onları artık hatırlamıyorum, Hanımefendi Yennefer."</p>
<p>"Dene. Rica ederim."</p>
<p>"Hatırlayamıyorum!"</p>
<p>"Yıldızıma bak."</p>
<p>Martılar çığırıyor, balıkçı teknelerinin arasına inip çöpleri ve güverteden atılmış küçük balıkları kapıyordu. Ağaç kütüğünden yapılmış ejder teknelerin yelkenleri rüzgârda hafifçe sarsılıyor, sisin bastırdığı dumanlar iskelede yoğunlaşıyordu. Cintralılarm trireme gemileri limana yanaşıyor, mavi flamalarındaki altın yaldızlı aslanlar pırıl pırıl parlıyordu. Kızın yanında durmuş, ayı pençesini andıran ellerinden birini omzuna koymuş olan Crach Amca ansızın dizlerinin üzerine çöktü. Tek sıraya dizilmiş askerler kılıçlarını düzenli aralarla kalkanlarına vuruyorlardı.</p>
<p>Kraliçe Calanthe iskele köprüsünün üzerinden ona doğru yürüyordu. Büyükannesi. Skellige Adalarındaki resmî adı Ard Rhena, En Yüce Kraliçe olan büyükannesi... Gelgelelim, hâlâ başı önünde yere diz çökmüş olan Skellige Prensi Crach an Craite Amca, Cintra’nın dişi aslanını resmî olmayan, ancak ada sakinleri tarafından büyük bir saygıyla kullanılan unvanıyla karşıladı.</p>
<p>"Hoş geldin, Modron."</p>
<p>Calanthe, prensin yüzüne bile bakmaya tenezzül etmeden, "Prens kızı," dedi buz gibi ve kibirli sesle. "Gel yanıma, Ciri."</p>
<p>Büyükannesinin eli bir erkeğinki kadar güçlü ve sertti, parmaklarındaki yüzükler ise buz gibi soğuktu.</p>
<p>"Eist nerede?"</p>
<p>"Kral," diye kekeledi Crach. "Denize açıldı, Modron. Gemi enkazlarını arıyor... ve de cesetleri. Dünden beri..."</p>
<p>"Buna neden izin verdin?" diye bağırdı kraliçe. "Nasıl yaptın bunu? Nasıl göz yumdun, Crach? Sen Skellige Prensi’sin! Senin iznini almadan tek bir trireme bile denize çıkamaz! Neden izin verdin, Crach?"</p>
<p>Crach Amca kızıl saçlı başını daha çok eğdi.</p>
<p>"Atlar!" dedi Calanthe. "Atlara atlayıp kaleye gidiyoruz. Şafak söker sökmez yola çıkacağım. Prens kızını da Cintra’ya götüreceğim. Kızın buraya geri dönmesine asla izin vermeyeceğim. Sen ama... Bana müthiş borçlandın, Crach. Sana bunu bir gün ödeteceğim."</p>
<p>"Biliyorum, Modron."</p>
<p>"Eğer sana bunu anımsatmaya ömrüm yetmezse, yerime o yapacaktır." Calanthe, Ciri’yi gösteriyordu. "Borcunu ona ödeyeceksin, prens. Nasıl olacağını biliyorsun."</p>
<p>Crach an Craite ayağa kalktı, bedenini dikleştirdi, güneşten yanmış ve kırışmış yüzündeki ifade sertleşti. Gösterişsiz ve basit çelik kılıcını ani bir hareketle kınından çekti ve yara izleri içindeki sol kolunu açtı.</p>
<p>"Yapmacık hareketler istemem," diye tısladı kraliçe. "Kanını idareli kullan. Duydun, bir gün, dedim. Unutma!"</p>
<p>"Aen me Gldedyv ^vaere aBloedgeas, Ar d rhena, Linors aep Xintral" Skellige Adaları Prensi Craich an Craite, ellerini kaldırıp kılıcını salladı. Askerler boğuk sesleriyle kesik kesik bağırıp silahlarını kalkanlarına vurdular.</p>
<p>"Yeminini kabul ediyorum. Bizi kaleye götür, prens."</p>
<p>Ciri, Kral Eist’m dönüşünü, onun taş kesilmiş solgun yüzünü anımsamıştı şimdi. Kraliçenin suskunluğunu da anımsadı. Skelligeli, ayıyı andıran, sakallı denizcilerin sıkıcı sessizlik içinde kafayı çektikleri o kasvetli, korkunç yemeği de hatırladı. Fısıldaşmaları hatırladı. "Geas Muire... Geas Muire!"</p>
<p>Koyu biranın oluk oluk akışını, yere dökülüşünü, şuursuz, çaresiz ve anlamsız öfke patlamasında taş duvarlara atılıp kırılan boynuzları hatırladı. "Geas Muire! Pavetta!"</p>
<p>Cintra Prensesi Pavetta ve kocası Prens Duny. Ciri’nin anne ve babası. Kaybolmuşlardı. Ölmüşlerdi. Onları Geas Muire, denizlerin laneti öldürmüştü. Kimsenin öngöremediği bir fırtına yutmuştu onları. Aslında çıkmaması gereken bir fırtına...</p>
<p>Ciri, gözlerinde biriken yaşları Yennefer’in görmemesi için başını çevirdi. Ne gerek vardı, diye düşündü. Bunca soruya, bu anılara ne gerek vardı? Geçmişe dönen bir yol yoktur. O insanların hiçbiri yok artık. Ne annem, ne babam ne de büyükannem, Ard Rhena, Cintra’nın dişi aslanı var artık. Crach an Craite Amca da ölmüştür mutlaka. Artık kimsem kalmadı, çaren ben de başka biriyim artık. Geçmişe dönen yolyoktur...</p>
<p>Sihirbaz kadın derin düşüncelere dalmış, susuyordu.</p>
<p>"Düş görmeye o zaman mı başladın?" diye ansızın sordu.</p>
<p>"Hayır." Ciri düşünmeye başladı. "Hayır, o zaman değil. Daha sonra."</p>
<p>"Ne zaman?"</p>
<p>Kız burnunu buruşturdu. "Yazdı... ondan önceki. Çünkü bir sonraki yaz savaş başlamıştı artık."</p>
<p>"Hıı. Yani Brokilon’da Geralt’ı gördükten sonra mı başladı düşler?"</p>
<p>Ciri başını salladı. Sonraki soruyu yanıtlamayacağım, diye karar verdi. Ama Yennefer sormadı. Ayağa kalkıp, güneşe baktı.</p>
<p>"Ee, dinlenmişsindir artık, baykuşum. Geç oluyor. Aramaya devam. Elini kasmadan öne doğru uzat, parmaklarını ger. İleri."</p>
<p>"Nereye gideyim? Hangi yöne?"</p>
<p>"Fark etmez."</p>
<p>"Damarlar her yerde mi var?"</p>
<p>"Sayılır. Onları keşfetmeyi, arazinin içinde bulmayı, bu tür noktaları fark etmeyi öğreneceksin. Kurumuş ağaçlar, bodur bitkiler, hayvanların uzak durduğu yerler bunun işaretidir. Ama kediler hariç."</p>
<p>"Neden kediler?"</p>
<p>"Kediler bu kesişmelerin üzerinde dinlenip uyumaya bayılırlar. Sihirli hayvanlarla ilgili ağızdan ağza dolaşan bir sürü hikâye var ama gerçekte bünyesine güç alabilen ejderha dışındaki tek canlı kedidir. Kedinin bu gücü neden aldığını ve bununla ne yaptığını kimse bilmiyor... Ne var?"</p>
<p>"Ooo... Şurada şu yönde. Orada bir şey var gibi. Şu ağacın arkasında!"</p>
<p>"Ciri, uydurma. Bir kesişme ancak üzerine gelindiğinde duyumsanabilir... Hımmm... İlginç. Sıra dışı diyebilirim. Bir akım mı hissediyorsun?"</p>
<p>"Evet, gerçekten!"</p>
<p>"O halde gidelim oraya. İlginç, ilginç. Sapta yerini. Göster, nerede?"</p>
<p>"Burada! Tam bu noktada!"</p>
<p>"Aferin. Mükemmel. Yüzük parmağında hafif bir bükülme duyumsuyor musun? Nasıl aşağıya doğru bakıyor, görüyor musun? Aklına yaz, işarettir bu."</p>
<p>"Güç aktarımı yapabilir miyim?"</p>
<p>"Dur, kontrol edeceğim."</p>
<p>"Hanımefendi Yennefer? Şu güç aktarımı nasıl çalışıyor? Ben gücü kendi bünyeme aldığımda, aldığım kaynaktan eksilmez mi? Bunu yapmak adil mi? Nenneke Ana bize, hiçbir şeyi canımız istedi diye öylesine alamayacağımızı öğretti. Hatta kirazları bile ağaçta bırakmalıymışız, kuşlar için dalında kalmaları gerekirmiş, kendiliğinden dökülmelerini beklemeliymişiz."</p>
<p>Yennefer kıza sarılıp hafifçe şakağından öptü. "Şu söylediklerini diğerlerinin de duymasını çok isterdim," diye mırıldandı. "Vilgefortz, Francesca, Terranova... Onlar, güç üzerinde kayıtsız şartsız hakları olduğunu ve sınırsızca yararlanabileceklerini sanıyorlar. Melitele Tapınağındaki akıllı küçük baykuşun sözünü dinlemelerini çok isterdim. Korkma, Ciri. Bunu düşünmen çok güzel ama inan bana, yeterince güç var. Hiçbir zaman eksilmez. Bu, kocaman bir bahçeden tek bir kiraz koparman gibidir."</p>
<p>"Şimdi alabilir miyim üzerime?"</p>
<p>"Bekle. Uff, amma da güçlü bir yuva bu böyle. Çok şiddetli atıyor. Dikkatli ol, baykuşum. Gücü dikkatlice ve çok ama çok yavaş al."</p>
<p>"Korkmuyorum! Hıh! Witcher’im ben! Hıh! Gücü duyumsuyorum! Duyumsuyorum... Oooo! Hanımefendi... Ye...nnne... feeeer..."</p>
<p>"Lanet olsun! Uyarmıştım seni! Söylemiştim! Başını arkaya at! Arkaya, dedim! Al şunu burnuna bastır, yoksa kan içinde kalacaksın! Sakin, sakin ol yavrum, sakın bayılayım deme! Yanındayım. .. Yanındayım güzel kızım. Mendili sıkıca tut. Sana sihirle buz getireceğim şimdi..."</p>
<p>Ciri’nin burnundan akan birkaç damla kan, koca bir olaya dönüşmüş, Yennefer ve Nenneke bir hafta boyunca birbirleriyle konuşmamışlardı.</p>
<p>Sihirbaz kadının eğitime ara vermesi üzerine Ciri, bir hafta can sıkıntısı çekmiş, tembellik yapmış ve kitap okumuştu. Yennefer’i bazen günlerce görememişti. Sihirbaz gün ışırken çıkıp gidiyor, hava kararmadan dönmüyor, kıza tuhaf gözlerle bakıyordu. Ayrıca dikkat çekecek kadar az konuşuyordu.</p>
<p>Ciri bir hafta sonra dayanamadı. Sihirbaz kadının geri döndüğünü görür görmez hiçbir şey söylemeden yanına gidip ona sarıldı.</p>
<p>Yennefer susuyordu. Uzun süre ağzını açmadı. Konuşması gerekmiyordu zaten. Kızın omuzlarını sıkıca kavrayan parmakları onun yerine anlatıyordu.</p>
<p>Ertesi sabah yaptıkları birkaç saatlik uzun bir görüşmeden sonra başrahibe ve sihirbaz kadın barıştılar. Ardından her şey yoluna girdi ve Ciri çok mutlu oldu.</p>
<p>"Gözlerimin içine bak, Ciri. Küçük bir ışık. Formülü söyle lütfen!"</p>
<p>"Aine verseos\"</p>
<p>"Güzel. Elime bak. Aynı hareketi yaparak ışığı havaya yay."</p>
<p>"Aine aen aenye"</p>
<p>"Harika. Peki, şimdi hangi hareketi yapman gerekiyor? Evet, aynen onu. Çok iyi. Hareketi güçlendir ve güç al. Çok, daha çok, ara vermeden!"</p>
<p>"Aaaaah..."</p>
<p>"Sırtını dik tut! Kollarını bedenine bastır! Ellerini rahat bırak, gereksiz parmak hareketleri yapma, her hareketle birlikte etki birkaç misline katlanabilir. Burada yangın çıkmasını ister misin? Güçlendir, daha ne bekliyorsun?"</p>
<p>"Aaah ben... Yapamıyorum..."</p>
<p>"Gevşe ve titremeyi bırak! Güç al! Ne yapıyorsun sen? Evet, böyle daha iyi... İsteğin azalmasın! Solukların çok hızlı ve aşırı sık! Kendini gereksiz yere ısıtıyorsun! Yavaş ol, baykuşum, sakinleş. Biliyorum, rahatsız bir durum. Ama alışacaksın."</p>
<p>"Canım acıyor... Karnım... Uff, burası..."</p>
<p>"Bir kadınsın sen, doğal bir tepki bu. Zamanla direncin artacak. Bunu sağlamak için ağrı kesici olmadan idman yapmalısın. Yapmak zorundasın, Ciri. Korkma, gözüm üstünde, kolluyorum seni. Bir şey olmaz sana. Ama acıya katlanacaksın. Sakin soluk alıp ver. Dikkatini topla. Hareketi yap lütfen. Mükemmel. Şimdi güç al, topla, çıkar oradan... Güzel, çok iyi... Birazcık daha..."</p>
<p>"Ah... Ah... Ahhh!"</p>
<p>"Bak gördün mü, istediğin zaman yapabiliyorsun! Şimdi elimi izle. Dikkatle bak. Aynı hareketi yap! Parmakların! Parmakların, Ciri! Tavana değil, elime bak! Şimdi oldu, evet, şahane. Topla! Ve şimdi dön, hareketi ters yönde yap ve gücü parlak bir ışık olarak dışarı ver."</p>
<p>"Uyyy... Üüüüühh..."</p>
<p>"Ağlamayı kes! Kendine gel! Kramp girdi! Birazdan geçer! Parmaklarını daha çok aç, söndür, çıkar içinden. Yavaş ol, dedim sana, yoksa yine bir kılcal damarın çatlayacak!"</p>
<p>"Üfffffff!"</p>
<p>"Çok sert oldu, baykuşum, hâlâ fazla sert. Biliyorum, güç dışarı çıkmak için bastırıyor ama onu kontrol etmeyi öğrenmek zorundasın. Az önceki patlamalardan birini daha yaşamamalısın, buna izin vermemelisin. Eğer seni tecrit etmemiş olsaydım buranın altını üstüne getirecektin. Hadi, bir kez daha. Şimdi baştan alıyoruz. Hareketi ve formülü istiyorum."</p>
<p>"Hayır! Yeter! Dayanamıyorum artık!"</p>
<p>"Soluğunu yavaşlat, titremeyi bırak. Bu defa yanıltamazsm beni, sıradan bir histeri krizi bu. Kendine gel, dikkatini işine ver ve başla."</p>
<p>"Hayır, lütfen Hanımefendi Yennefer... Canım acıyor... Midem bulanıyor..."</p>
<p>"Gözyaşı istemiyorum, Ciri. Ağlayan bir sihirbazdan daha itici bir görüntü olamaz. Acınacak biri olursun. Unutma bunu. Beynine yaz. Evet, bir kez daha baştan alıyoruz. Büyülü sözcükler ve hareket. Hayır, hayır. Bu kez kopya vermiyorum, kendin yapacaksın. Evet, belleğini zorla bakalım!"</p>
<p>"Aine versoes... Aine aen aenye... Aaaahhh!"</p>
<p>"Olmadı! Aşırı hızlıydın!"</p>
<p>Sihir, kancalı bir demirden ok gibi içine saplanmıştı. Derin bir yara açmıştı. Ciri’nin canı acıyordu. Ama bir yanıyla hazza benzeyen tuhaf bir acıydı bu.</p>
<p>Dinlenmek için yine parkın içinde koşuyorlardı. Yennefer, Ciri’nin kılıcını kınından çıkarmak için Nenneke’yi ikna etmiş, kızın böylece adım, çalım ve hücum çalışmasını sağlamıştı. Tabii diğer rahibelerin ve çırak kızların bu çalışmaları görmemelerine özen göstermişti. Sihir her yerdeydi. Ciri, basit sihir formülleriyle ve dikkatini irade üzerine toplayarak kaslarını gevşetmeyi, krampları çözmeyi, adrenalini denetim altına almayı, iç kulağa ve vagus sinirine hükmetmeyi, nabzı hızlandırmayı ve yavaşlatmayı, kısa bir süre için oksijensiz durabilmeyi öğreniyordu.</p>
<p>Sihirbaz kadın, Ciri’nin ummadığı kadar kılıç ve Witcherların "dansı" hakkında bilgi sahibiydi. Kaer Morhen’in sırlarını biliyordu, belli ki şatoya gitmişti. Vesemir ve Eskel’i tanıyordu. Ama Lambert ve Coen’i tanımıyordu.</p>
<p>Kaer Morhen’e gitmişti Yennefer. Şatoyu konuştukları zaman sihirbaz kadının gözlerinden neden bir sıcaklık yayıldığını, bakışlarının o haince ışıltıyı ve o soğuk, umursamaz ve bilgece derinliği yitirdiklerini Ciri tahmin edebiliyordu. Eğer bu tür sözcükler Yennefer’e yakışsaydı Ciri, sihirbaz kadının öyle anlarda hayaller kurup anılarda yaşadığını savunabilirdi.</p>
<p>Ciri bunun nedenini tahmin edebiliyordu.</p>
<p>Ciri’nin açmaktan içgüdüsel olarak özenle kaçındığı bir konu vardı. Gelgeldim bir gün boşboğazlık edip ağzından kaçırmıştı. Konu, Triss Merigold’du. Yennefer sözüm ona isteksiz, sözüm ona umursamaz bir tavırla ve sözüm ona yeri gelmişken öğrenmek istediklerinin kalanını Ciri’nin ağzından almıştı. Gözlerindeki ifade donuk ve anlaşılmazdı.</p>
<p>Ciri bunun nedenini tahmin edebiliyordu. Ve bir mucize gerçekleşmişti: Artık kızgınlık hissetmiyordu.</p>
<p>Sihir insanı yatıştırıyordu.</p>
<p>"Aard işareti, Ciri, psikokinetik grubundan basit bir sihir formülüdür ve enerjiyi belli yönlere iterek yayma esasına dayalıdır. Darbe gücü, iten tarafın dikkatini iradesi üzerine ne kadar topladığına ve gücü hangi ölçüde dışa verdiğine bağlıdır. Bu güç çok yüksek olabilir. Witcherlar bu sihri öğrenip benimsemişlerdir, çünkü sihir formülleri bilmeyi gerektirmez, dikkat toplama ve hareket yeterlidir. O yüzden buna ‘işaret’ demişlerdir. Adını nereden bulduklarını bilmiyorum, Eski Lisan’dan geliyor olabilir. ‘Ard’ sözcüğü bildiğin gibi ‘dağ’, ‘üst’ ya da ‘en ulu’ anlamlarına gelir. Eğer kaynağı buysa, işaretin adı çok yanıltıcıdır, çünkü bundan daha kolay bir psikokinetik sihir yoktur. Biz tabii Witcher işareti gibi böylesine ilkel bir şey uğruna zamanımızı ve enerjimizi harcamayacağız, gerçek psikokinezi çalışacağız. Bunu şey üzerinde... Evet, elma ağacının altında duran şu sepet üzerinde uygulayacağız. Dikkatini topla."</p>
<p>"Topladım."</p>
<p>"Dikkatini çabuk topluyorsun. Unutma, gücü dışarı itmeyi kontrol edeceksin. Ancak bünyene aldığın ölçüde dışarı verebilirsin. Eğer gücü bir zerre bile fazladan dışarı atarsan, kendi organizmana zarar vermiş olursun. Böyle bir zorlama bayılmana yol açabilir, hatta daha aşırı durumlarda seni canından edebilir. Buna karşın aldığın enerjinin tamamını dışarı verirsen, tekrar etme şansını yitirirsin, bu durumda yeniden bünyene güç alman gerekir. Bildiğin üzere bu zor ve acı veren bir süreçtir."</p>
<p>"Ah, bilmez miyim!"</p>
<p>"Dikkatinin dağılmasına ve enerjinin kendiliğinden bedenini terk etmesine izin vermemelisin. Benim üstadım daima şunu söylerdi: İçindeki gücü her zaman balo salonunda yellenir gibi ağır ağır ve kontrollü bir şekilde çıkaracaksın! Bir de senden geldiğini çevrendekiler anlamayacak. Anlıyor musun?"</p>
<p>"Anlıyorum!"</p>
<p>"Dik dur. Kıkırdamayı bırak. Sihrin ciddi bir iş olduğunu düşün. Zarif ve gururlu bir duruş içindeysen sihir üzerinde etkili olabilirsin. Hareketler akıcı ve hızlı yapılacak. Vakur. Aptalca bir surat takınmayacaksın, yüzün tuhaf şekiller almayacak, dilini çıkarmayacaksın. Doğanın güçleriyle çalışıyorsan, doğaya saygı göstereceksin."</p>
<p>"Peki, Hanımefendi Yennefer."</p>
<p>"Unutma, bu defa himaye etmeyeceğim seni. Sen kendine yeten bir sihirbazsın. Bu senin ilk işin, baykuşum. Şarap sürahisini ve komodini gördün mü? İlk işinden iyi sonuç çıkarırsan, üstadın bu gece o sürahinin içindekini içip bitirecek."</p>
<p>"Tek başına mı?"</p>
<p>"Öğrenciler kalfalık sınavını geçtikten sonra şarap içebilirler. Sen biraz daha beklemek zorundasın. On yıl daha anlayışlı olacaksın, daha fazla değil. Haydi, başlayalım bakalım. Parmaklarını yerleştir. Sol elin peki? Oynatıp durma öyle! Aşağıya rahatça salla ve kalçana daya. Parmaklarını! Güzel. Evet, ver dışarı!"</p>
<p>"Aaaahhh..."</p>
<p>"Gürültü çıkar demedim, enerjiyi dışarı çıkar dedim. Ama sessizce."</p>
<p>"Ha, ha, ha! Havalandı! Sepet havalandı! Gördün mü?"</p>
<p>"Biraz seğirdi diyelim. Ciri, idareli, zayıf anlamına gelmez. Psikokineziden belli bir amaç için yararlanılır. Witcherlar bir düşmanlarını yere devirmek için Aard işareti kullanırlar. Dışarı verdiğin enerji, düşmanının başından beresini bile savuramazdı. Bir kez daha, biraz daha güçlü. Cesur ol!"</p>
<p>"Hah! Amma da uçtu! Şimdi oldu mu? Gerçekten? Hanımefendi Yennefer?"</p>
<p>"Hımmm... birazdan mutfağa koşup şarabımızın yanma bir parça peynir getireceksin. İyi oldu sayılır. Sayılır. Biraz daha güçlü, baykuşum, korkma. Sepeti yerden kopardığın gibi şu karşıdaki ambarın duvarına öyle bir savur ki etrafa kıvılcımlar saçılsın. Sırtını kamburlaştırma! Kaldır kafanı! Zarif ve gururlu! Cesur ol, cesur! Off, lanet olsun!"</p>
<p>"Ayyy... Özür dilerim, Hanımefendi Yennefer... Bu sanırım... biraz fazla oldu."</p>
<p>"Birazcık. Aldırma. Yanıma gel. Hadi, kızım."</p>
<p>"Peki... Ambar ne olacak?"</p>
<p>"Olur böyle şeyler. Sen dert etme. Ama bütününe baktığımızda ilk işini başarılı olarak değerlendirebilirim. Ambar mı? Pek güzel bir ambar değildi zaten. Bu arazide birilerinin onun yokluğunu fark edeceklerini sanmıyorum. Durun bakalım bayanlar, sakin olun, sakin olun, nedir bu kopardığınız gürültü! Bir şey olmadı! Sakin ol, Nenneke! Tekrar ediyorum, hiçbir şey olmadı. Tahta parçaları toplanacak, o kadar. Ocakta pek güzel yanar bunlar!"</p>
<p>Ilık ve rüzgârsız geçen öğleden sonralarında hava çiçek ve ot kokularıyla doluyor, arı ve böcek vızıltıları eşliğinde çevreye huzur yayıyordu. Böyle günlerde Yennefer Nenneke’nin hasır koltuğunu bahçeye çıkarıyor, içine gömülüp bacaklarını keyifle uzatıyordu. Saatlerce kitapları inceliyor, çoğunlukla kuşlar olmak üzere tuhaf ulaklardan eline geçen mektupları yine saatlerce okuyordu. Bazen hiçbir şey yapmadan öylece oturup uzaklara bakıyordu. Dalgın dalgın düşünürken bir elini pırıl pırıl parlayan simsiyah buklelerinin arasında gezdiriyor, diğer eliyle çimenlere oturmuş Ciri’nin kendisinin sıcacık ve sımsıkı baldırlarına yasladığı başını okşuyordu.</p>
<p>"Hanımefendi Yennefer?"</p>
<p>"Evet, baykuşum."</p>
<p>"Söylesene, sihir aracılığıyla her şey yapılabilir mi?"</p>
<p>"Hayır."</p>
<p>"Ama pek çok şey, öyle değil mi?"</p>
<p>"Evet." Sihirbaz kadın bir an için gözlerini kapayıp parmaklarıyla göz kapaklarına dokundu. "Pek çok şey."</p>
<p>"Şöyle adamakıllı bir şey... Korkunç bir şey! Çok korkunç bir şey de yapılabilir mi?"</p>
<p>"Bazen, istenilenden de korkuncu olabilir."</p>
<p>"Hımm... Peki ben... Ben böyle bir şeyi ne zaman yapabileceğim?"</p>
<p>"Bilmiyorum. Belki de hiçbir zaman. Umarım hiçbir zaman yapmak zorunda kalmazsın."</p>
<p>Sessizlik. Suskunluk. Sıcak. Çiçek ve ot kokuları.</p>
<p>"Hanımefendi Yennefer?"</p>
<p>"Yine ne var, baykuşum?"</p>
<p>"Kaç yaşındayken sihirbaz oldun?"</p>
<p>"Hımm... Giriş sınavını geçtiğimde mi diyorsun? On üç."</p>
<p>"Hah! Tam da benim şimdiki yaşım. Peki... şeyde yaşın kaçtı, şey... hayır, sormayacağım."</p>
<p>"On altı."</p>
<p>"Hıı..." Ciri hafifçe kızardı ve tapınağın kuleleri üzerinde süzülen tuhaf şekilli bir bulut kümesiyle ilgileniyormuş gibi yaptı. "Peki... yaşın... Gerat’la tanıştığında kaç yaşındaydın?"</p>
<p>"Daha büyüktüm, baykuşum. Biraz daha büyüktüm."</p>
<p>"Bana sürekli baykuşum diyorsun! Bu addan hiç ama hiç hoşlanmadığımı biliyorsun. Neden yapıyorsun bunu?"</p>
<p>"Hain olduğum için. Bütün sihirbazlar haindir."</p>
<p>"Ama ben... ben çirkin baykuş olmak istemiyorum. Güzel olmak istiyorum. Senin gibi çok güzel olmak istiyorum, Hanımefendi Yennefer. Günün birinde sihirle senin kadar güzel biri olabilir miyim?"</p>
<p>"Senin... Senin buna neyse ki ihtiyacın yok... Senin güzelleşmek için sihre ihtiyacın yok. Bunun ne büyük bir şans olduğunu bilmiyorsun."</p>
<p>"Ama ben gerçekten güzel olmak istiyorum!"</p>
<p>"Sen gerçekten güzelsin. Gerçek güzel bir baykuş. Benim güzel baykuşum..."</p>
<p>"Off, Hanımefendi Yennefer!"</p>
<p>"Ciri, bacağımı morartacaksın."</p>
<p>"Hanımefendi Yennefer?"</p>
<p>"Evet?"</p>
<p>"Nereye bakıyorsun öyle?"</p>
<p>"Şuradaki ağaca. Ihlamur ağacı bu."</p>
<p>"Neresi ilginç bunun?"</p>
<p>"Hiçbir yeri. Ama seyretmek hoşuma gidiyor. Mutluyum... onu görebildiğim için mutluyum."</p>
<p>"Anlayamadım? "</p>
<p>"İyi."<br/></p>
<p>Sessizlik. Suskunluk. Boğucu sıcak.</p>
<p>"Hanımefendi Yennefer!"</p>
<p>"Yine ne var?"</p>
<p>"Bacağının üzerinde bir örümcek yürüyor! Nasıl da çirkin!"</p>
<p>"Diğerlerinden farksız bir örümcek."</p>
<p>"Öldür onu!"</p>
<p>"Canım eğilmek istemiyor."</p>
<p>"O zaman sihir formülüyle öldür!"</p>
<p>"Melitele Tapınağının arazisinde mi? Nenneke ikimizi de savurup dışarı atsın diye mi? Hayır, teşekkür ederim. Şimdi sus artık. Düşünmek istiyorum."</p>
<p>"Böyle kara kara ne düşünüyorsun? Hımm, tamam, hemen susuyorum."</p>
<p>"Ciri, ne büyük bir sürpriz bu böyle! Bana o benzersiz sorularından birini daha yöneltmenden korkmuştum."</p>
<p>"Neden olmasın? Senin benzersiz yanıtlarına bayılıyorum!"</p>
<p>"Küstahlaşıyorsun, baykuşum."</p>
<p>"Ben bir sihirbazım. Sihirbazlar hain ve küstahtırlar."</p>
<p>Suskunluk. Sessizlik. Havada bile kıpırtı yoktu. Fırtınadan önceki boğuk hava vardı. Sessizlik bu kez kargaların uzaklardan gelen gaklamalarıyla bozuldu.</p>
<p>"Sayıları gitgide artıyor." Ciri başını arkaya attı. "Uçuyorlar, uçuyorlar... Sonbahar sanki... İğrenç kuşlar... Rahibeler bunun kötüye işaret olduğunu söylüyorlar... Alametmiş? Nedir alamet, Bayan Yennefer?"</p>
<p>"Aç, Dhu Dwimmermorc’te. oku. Kitabın bir bölümü bu konuya ayrılmış."</p>
<p>Sessizlik.</p>
<p>"Hanımefendi Yennefer..."</p>
<p>"Eeeeh! Ne var yine?"</p>
<p>"Geralt neden... Neden bunca zamandır gelmedi?"</p>
<p>"Seni mutlaka unutmuştur, baykuşum. Kendine güzel bir kız bulmuştur."</p>
<p>"Hayır, olamaz! Beni unutmadığını biliyorum! Unutamaz! Biliyorum ben, kesinlikle biliyorum, Hanımefendi Yennefer!"</p>
<p>"Biliyor olman güzel. Şanslı baykuşumsun sen.</p>
<p>"Senden hoşlanmamıştım," diye yineledi kız.</p>
<p>Yennefer ona bakmadı; yine sırtını dönüp pencerenin önüne dikilmiş, gözlerini doğudaki, kararmaya başlayan tepelere dikmişti. Tepelerin üzerindeki gökyüzü kargalar ve kuzgunlarla kapkara kesilmişti.</p>
<p>Ondan neden hoşlanmadığımı birazdan soracak, diye içinden geçirdi Ciri. Hayır, o bunu sormayacak kadar zeki. Donuk bir sesle dilbilgisine atıfta bulunacak ve ne zamandan beri geçmiş zaman kullandığımı soracak. Ben de söyleyeceğim ona. Benim sesim de onunki gibi donuk olacak, onun vurgulamasını taklit edeceğim, benim de sanki duygularımdan utanıyormuşum gibi soğukluk, hissizlik ve umursamazlık rolü yapabildiğimi öğrensin. Her şeyi söyleyeceğim ona. Ona her şeyi anlatmaya mecburum, istiyorum bunu. Melitele Tapınağından ayrılmadan her şeyi bilmesini istiyorum. Buradan birlikte ayrılıp sonunda özlediğimi görmeye gideceğiz. Yennefer’in de özlediğini... Mutlaka ikimizi birden özleyeni görmeye gideceğiz. Yennefer'e söyleyeceğim...</p>
<p>Söyleyeceğim ona. Yeter ki sorsun.</p>
<p>Pencerenin önünde duran sihirbaz kadın arkasına dönüp gülümsedi. Ama sormadı.</p>
<p>Ertesi sabah erkenden atlarına atlayıp yola çıktılar. İkisi de erkeklerin yolculuk kıyafetlerine bürünerek paltolarını giymiş, başlarına saçlarını gizleyen bereler ve kapüşonlar geçirmişti. İkisi de silahlıydı.</p>
<p>Onları bir tek Nenneke uğurladı. Yennefer’le alçak sesle uzun uzun konuştu, ardından sihirbaz ve rahibe birbirlerinin ellerini erkekler gibi sımsıkı sıkarak tokalaştılar. O sırada kısrağının dizginlerini elinde tutan Ciri onlar gibi vedalaşmak istedi ama Nenneke buna izin vermedi. Ciri’ye sarıldı, onu göğsüne bastırıp öptü. Gözlerinde yaşlar birikmişti. Ciri’nin de.</p>
<p>"Evet," dedi rahibe sonra ve giysisinin koluyla gözlerini sildi. "Hadi, hareket edin artık. Ulu Melitele size yoldaş olsun, canlarım. Gelgeldim tanrıçaların kafaları binbir dertle doludur, siz de kendinize göz kulak olun. Koru onu, Yennefer. Göz bebeğin gibi kolla."</p>
<p>"Umarım," dedi sihirbaz kadın hafifçe gülümseyerek, "onu daha da iyi kollarım."</p>
<p>Gökyüzündeki karga sürüsü yüksek sesle gaklayarak Pontar Vadisine doğru ilerliyordu. Nenneke kuşlara bakmadı.</p>
<p>"Dikkat edin kendinize," diye yineledi. "Kötü günler kapıda. Ithlinne aep Aevenien’in kehanette bulunurken bir bildiğinin olduğu anlaşılır bakarsın. Kılıç Çağı ve Balta Çağı geliyor. Nefret ve Kurt Fırtınaları Çağı. Gözünü kızdan ayırma, Yennefer. Kimsenin onun canını yakmasına izin verme."</p>
<p>"Yine geleceğim, Ana," dedi Ciri ve eyere atladı. "Mutlaka döneceğim! Yakında!"</p>
<p>Yanıldığını, çok yanıldığını bilmiyordu.</p>
<div>
</div>
<p>İngiltere için Tolkien, Amerika için George R. R. Martin neyse Doğu Avrupa için Sapkowski odur.</p>
<div><img src="../Images/main-1.jpg" alt=""/></div>
<p>"SAPKOWSKI’NiN WITCHER EVRENİ, MODERN FANTASTİK EDEBİYAT DÜNYASININ EN DETAYLILARINDAN BİRİDİR VE BİRÇOK YENİLİKÇİ FİKİR SUNAR. KARMAŞIK KARAKTER İLİŞKİLERİ BU DÜNYAYI DAHA DA ZENGİNLEŞTİRİR... FANTASTİK EDEBİYAT HAYRANLARININ EL ÜSTÜNDE TUTACAĞI BİR SERİ."</p>
<p>B&amp;N</p>
<p>"OKUDUĞUM EN İYİ VE EN İLGİNÇ FANTASTİK EDEBİYAT SERİLERİNDEN BİRİ. SAPKOWSKI HİÇ KİMSEYE BENZEMEYEN BİR TASARIMCI." Nerds of a Feather</p>
<p>"SAPKOWSKI’NiN ROMANI, KARMAŞIK BİR BÜYÜ GİBİ; FANTASTİK MALZEMELER, ENTELEKTÜEL DİSKUR VE İNCE BİR MİZAHIN KARIŞIMI."</p>
<p>Time</p>
<p>"ARTIK ESKİMİŞ BİR TÜRDE YENİ BİR SOLUK. SAKIN KAÇIRMAYIN." Dreamwatch</p>
<p>"SAPKOWSKI’NiN MÜTHİŞ ÜSLUBU, SANSASYONEL OLAYLAR VE İLGİ ÇEKİCİ BİR ATMOSFER YARATMADAKİ BULUNMAZ YETENEĞİ, GERİLİMİ VE MİZAHI USTA BİR HARMANDA BİRLEŞTİREBİLMESİ ONU EŞSİZ KILIYOR."</p>
<p>Polityka</p>
<p>"SAPKOWSKI İLGİNÇ VE OLAĞANÜSTÜ DERİNLİKTE KARAKTERLER YARATMAKTA USTA. SON DİLEK MELANKOLİ VE MİZAH DOLU BÎR ROMAN."</p>
<p>The Wertzone</p>
<p>"POLONYALI YAZAR ANDRZEJ SAPKOWSKI’NiN KARAKTER BAZLI MUHTEŞEM YAZILMIŞ ESERİ TÜRÜNÜN EN ÖNDE GELEN ROMANLARINDAN."</p>
<p>The Specusphere</p>
<p>"TANIDIK HİKÂYELERİN BÖYLE FARKLI ELE ALINMASI ÇOK SEVİNDİRİCİ. SONDİLEKİN ÇOĞU BİR PERİ MASALI GİBİ."</p>
<p>SFX</p>
<p>"DOĞU AVRUPA FOLKLORU VE EFSANELERİ İLE GÜZEL PRENSESLER VE HUYSUZ ŞEYTANLAR BİR ARADA. SON DİLEKTE HİÇBİR ŞEY GÖRÜNDÜĞÜ GİBİ DEĞİL. BAŞLADIĞINIZ ZAMAN BIRAKAMAYACAKSINIZ." Waterstones</p>
<div><img src="../Images/main-2.jpg" alt=""/></div>
</body>
</html>