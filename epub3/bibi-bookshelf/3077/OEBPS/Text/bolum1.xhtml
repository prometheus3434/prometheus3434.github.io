<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h2>Bölüm 1</h2>
<p>Kent yanıyordu.</p>
<p>Hendeklere ve terasa doğru uzanan dar sokaklardan duman ve yakıcı sıcaklık yayılıyordu; alevler, birbirlerine bitişik saman çatıları yutuyor, ardından kale surlarını yalıyordu. Batı yönündeki liman kapısından çığlıklar yükseliyordu; amansız bir mücadelenin gürültülerine bir şahmerdanın darbeleri karışıyor, surlar zangır zangır titriyordu.</p>
<p>Saldırganlar kızın çevresini bir anda sarmıştı; adamlar birkaç askerin, halkın arasından teberli bir iki kişinin esnaf locasından tatar yaylı okçuların savunduğu barikatları yıkarak gelmişlerdi. Sırtları siyah eyer örtüleriyle kaplı atlar, surların üzerinden vampir misali uçuyor, ayna gibi parlayan geniş bıçaklı kılıçlar, kenti savunan muhafızların arasında ölüm saçıyordu.</p>
<p>Ciri, onu eyerin üzerine oturtan şövalyenin atını mahmuzladığmı hissetti. Hatta adamın çığlık attığını duyuyordu. "Sıkı tutun," diye bağırıyordu adam. "Sıkı tutun!"</p>
<p>Cintra renklerine bürünmüş başka şövalyeler yanlarından hızla geçiyor, Nilfgaardlılarla birlikte ileriye doğru at koşturuyorlardı. Ciri göz ucuyla bir an baktı; sarı—mavisiyah pelerinlilerden yükselen çelik şakırtıları, kalkanlara indirilen darbeler ve at kişnemeleri arasında çılgın bir girdaptı bu...</p>
<p>Bir çığlık duydu. Hayır, çığlık değil, haykırıştı kulağına çalman.</p>
<p>"Sıkı tutun!"</p>
<p>Korku. Her sarsıntı, her ani hareket, atın her sıçrayışı, tırnaklarını geçirerek kayışı doladığı ellerini yırtarcasına acıtıyordu. Var gücüyle kendine doğru çektiği bacaklarına söz geçiremiyordu kız, gözleri dumandan yaşlarla dolmuştu. Ona dolanmış olan kol, küçük kızı sıktıkça sıkıyor, soluğunu kesiyor ve ezdiği kaburgalarını sızlatıyordu. Çığlıklar, kulaklarını sağır ediyordu; böylesini ömrü boyunca duymamıştı. Bir insanı böylesine bağırtabilen ne olabilirdi acaba?</p>
<p>Korku. Bayıltıcı, felç eden, soluk kesen bir korku.</p>
<p>Yine demir şakırtıları ve at kişnemesi duyuluyordu. Çevreyi saran evler titreşiyor, pencereler alev kusuyordu. Az önce bataklık gibi görünen dar yola cesetler ve kaçanların ellerinden savurdukları eşyaları saçılmıştı şimdi. Kızın arkasında oturan şövalye ansızın tuhaf ve boğuk sesler çıkararak öksürmeye başladı. Kayışları sımsıkı tutan ellerinin üzerine kan fışkırıyordu ve oklar havada uçuşuyordu.</p>
<p>Düşme, çarpma ve zırhına inen sancılı bir darbe... Kızın yanı başında nallar gümbürdedi, eyer kemeri çözülmüş bir atın karnı tepesinden hızla geçti, derken bir at karnı daha, arkasından siyah eyer örtüsü dalgalanarak indi. Bir oduncunun baltasını savururken çıkardığı iniltiyi duyuyordu sanki. Ama ortada odun yoktu, demir demirle tokuşuyordu. Boğuklaşan çığlık sesinden sonra, kızın hemen yanı başında kocaman ve simsiyah bir şey çamurun içine devrilip her yere kan sıçrattı. Zırhlı bir ayak ileri geri oynayıp seğirdi, devasa mahmuzuyla toprağı kazıdı.</p>
<p>Ani bir hareket oldu, derken bir güç kızı tuttuğu gibi havaya kaldırdı ve bir eyerin üzerine oturttu. Sıkı tutun! Tekrar nal sesleri yükseldi ve hayvan çılgın gibi dörtnala koşuyordu. Elleri ve ayakları çaresizce bir dayanak aradı. At, şaha kalktı. Sıkı tutun! Tutunabilecek bir yer... Yok... Yok. Onun yerine kan vardı. At devrildi. Kız atlayamadı, onu saran zırhlı gömlek giymiş kollardan kendini kurtaramadı, bedenini çözemedi. Başından ve boynundan aşağıya oluk oluk akan kandan kendini kurtaramadı.</p>
<p>Ani bir hareketle bataklığın çamurları üzerine sıçradı, yere pat diye çarptığını hissetti ve atların yerleri zangırdatan çılgınca koşturmalarından sonra zeminin sükûnetine şaşırıp kaldı. Sağrısını yerden kaldırmaya çalışan atın kulakları sağır eden kişnemesi duyuldu. Sonra nalların, hızla geçip giden üzengilerin şakırtısı... Siyah pelerinler ve eyer örtüleri... Çığlıklar.</p>
<p>Sokak alevler içindeydi, haykıran ateşten bir duvar sarmıştı âdeta her yeri. Böyle bir manzaranın ortasında bir atlı belirdi, öyle uzun boyluydu ki başı, alev almış çatılara üstten bakıyordu sanki. Sırtında siyah eyer örtüsünü taşıyan at salınarak yürüyor, başını sağa sola atıyor, kişniyordu.</p>
<p>Atlı, kıza baktı. Ciri, adamın gözlerinin ışıldadığını yırtıcı kuş kanatlarıyla bezeli kocaman çelik miğferin nişangâhının ardından fark edebiliyordu. Adamın yere uzattığı elinde tuttuğu geniş kılıcın üzerinde alevlerin yansımasını gördü.</p>
<p>Atlı kızı süzdü. Ciri hareket edemiyordu. Ölü adamın, belini hâlâ saran güçsüz kolu onu engelliyordu. Kız hareket edemiyordu, çünkü ağır ve kandan ıslanmış bir şey kalçasının üzerine yatmış onu yere çiviliyordu.</p>
<p>Kız ayrıca korkusundan hareket edemiyordu. Bütün duyularını felce uğratan müthiş bir korkuydu bu; öyle ki küçük kız yaralı atın iniltisini, alevlerin çağıltısını, insanların öldürülmeden önce attıkları çığlıkları, trampetlerin gümbürtüsünü algılayamıyordu. Var olan, önem taşıyan tek şey korkusuydu. Tüylerle bezeli miğfer takmış atlı görünümüne bürünmüş korkusu, çağıldayan alevlerin sardığı kızıl surların önünde hareketsizce dikiliyordu.</p>
<p>Adam atını mahmuzladı, miğferindeki yırtıcı kuşun kanatları dalgalandı ve kuş uçmaya başladı. Hedef, korkudan taş kesilmiş savunmasız kurbana saldırmaktı. Kuş —ya da atlı belki de— kulakları tırmalamasına korkunç, zalimce ve zaferini kutlamasına haykırdı. Siyah at, siyah üniforma, siyah pelerin ve bunların hepsinin ardında alevler, alevlerden bir deniz...</p>
<p>Korku.</p>
<p>Kuş, çığlığı bastı. Kanat çırptı, tüyleri kızın yüzüne çarptı. Korku.</p>
<p>İmdat! Neden bana kimse yardım etmiyor! Yalnızım, küçüğüm, savunmasızım, hareket edemiyorum, gırtlağım kasılmış, sesim çıkmıyor. Neden kimse yardımıma koşmuyor!</p>
<p>Korkuyorum!</p>
<p>O kocaman, tüylerle süslü miğferin nişangâhının ardından gözler parıldadı. Siyah pelerin her şeyi örtüyordu...</p>
<p>"Ciri!"</p>
<p>Kız kan ter içinde uyandı, kaskatı kesilmişti. Onu uyandıran kendi çığlığı hâlâ bedeninin içinde, göğüs kafesinin altında çınlıyor, kurumuş boğazını yakıyordu. Yorgana sımsıkı sarılmış parmakları acıyor, sırtı ağrıyordu...</p>
<p>"Ciri. Sakinleş hadi."</p>
<p>Geceydi, kapkaranlık ve fırtınalı bir geceydi; rüzgâr karaçamların tepesini tekdüze bir ahenkle hışırdatıyor, ağaç gövdelerini sallayıp gıcırdatıyordu. Ateş de bitmişti, çığlıklar da; tek duyduğu sakin bir ninniydi. Hemen yakınında yakılan ateşin ışığı ve sıcağı titreşirken, alevler çitleri ışığa bürüdü, yerdeki eyere dayalı duran kılıcın sapma ve kınına vuruyordu. Ortada ne başka bir ateş ne de başka bir kılıç vardı. Küçük kızın yanağını okşayan el, kan değil, mis gibi ten ve kül kokuyordu.</p>
<p>"Geralt..."</p>
<p>"Düş gördün yalnızca. Kötü bir düş."</p>
<p>Ciri tir tir titremeye başladı, kollarını ve bacaklarını iyice kendine doğru çekti.</p>
<p>Düş, yalnızca bir düş.</p>
<p>Kamp ateşi kora dönüşmüş, ak kayın kütükleri kızıla boyanmış, şeffaflaşmıştı, ateş çıtır çıtır yanarken aralardan mavi alevler çıkıyordu. Kızın üzerine battaniye ve pelerinini örten adamın ak saçları ve keskin profili alevlerle aydınlandı.</p>
<p>"Geralt, ben..."</p>
<p>"Yanındayım. Hadi uyu, Ciri. Dinlenmelisin. Önümüzde çok uzun bir yolumuz var."</p>
<p>Kulağıma müzik sesleri geliyor, diye düşündü kız ansızın. Bu çağıltılar arasından... müzik sesi geliyor. Lavta müziği. Ve de sesler. Cintralı küçük prenses. Kader çocuğu... Eski Kanın çocuğu, elf kanından olma. Rivyalı Geralt, Beyaç Kurt ve kaderi. Hayır, hayır şairin birinin uydurduğu efsane bu. Yok artık öyle bir efsane. Yaşamıyor artık. Başını alıp giderken kentin sokaklarında vurdular onu...</p>
<p>Sıkı tutun... Sımsıkı...</p>
<p>"Geralt?"</p>
<p>"Ne var, Ciri?"</p>
<p>"Ne yaptı o adam bana? Vaktiyle neler oldu? O bana... ne yaptı?"</p>
<p>"Kim?"</p>
<p>"Şövalye... Miğferinde tüyler olan kara şövalye... Hiçbir şeyi anımsayamıyorum artık. Bağırıyordu... Bir de yüzüme bakıyordu. Neler olduğunu anımsamıyorum. Tek bildiğim, korktuğum. Öylesine korkuyordum ki..."</p>
<p>Adam kıza doğru eğildi, kamp ateşinin alevleri gözlerinde titreşiyordu. Tuhaf gözlerdi bunlar. Hem de çok tuhaf. Ciri bu gözlerden eskiden korkardı, içlerine bakmaya çekinirdi. Ama bu eskidendi. Çok eskidendi.</p>
<p>"Hiçbir şeyi anımsayamıyorum," diye fısıldadı kız ve adamın işlenmemiş ağaç kadar sert ve kuru eline uzandı. "O kara şövalye..."</p>
<p>"Düş gördün sen. Güzel güzel uyu hadi. Bir daha girmez düşüne."</p>
<p>Ciri bu ve benzeri güvenceleri vaktiyle çok duymuştu. Gece yarıları kendi çığlıklarıyla uyandığında ona bunları defalarca söylemişler, defalarca sakinleştirmişlerdi onu. Ama şimdi farklıydı. Çünkü ona bunu söyleyen Rivyalı Geralt’tı, Beyaz Kürt’tü, Witcher’di. Witcher onun kaderiydi. O da Witcher'in kaderiydi. Witcher Geralt onu savaşın, ölümün ve çaresizliğin ortasında bulmuştu, yanma almıştı ve bir daha asla ayrılmayacaklarına söz vermişti.</p>
<p>Kız, Geralt’ın elini bırakmadan uykuya daldı.</p>
<p>Ozan şarkısını bitirdi. Başını hafifçe yan yatırmış, lavtasında baladın girişini usulca, yavaşça tekrarlıyor, ona eşlik eden öğrenciden bir ton daha tizden çalıyordu.</p>
<p>Kimse tek kelime etmedi. Dev meşenin altında sesi giderek alçalan müziğin dışında yaprakların hışırtısı ve dalların çıtırtıları duyuluyordu yalnızca. Derken ansızın bir keçi melemeye başladı; hayvancık ulu ağacın çevresine çepeçevre dizili arabalardan birine bağlanmıştı. Genişçe bir yarım daire oluşturarak oturan dinleyicilerden biri sanki işaret verilmişçesine ayağa kalktı. Kenarları sarı yaldızlı biyeyle çevrili çivit mavisi pelerinini omuzlarından geriye atıp saygıyla eğildi.</p>
<p>Tok sesini yükseltmeden, "Teşekkür ederim, Üstat Dandelion," dedi. "İzninle, bendeniz Radcliffe’li Oxenfurt, gizemli sihirlerin ustası, kuşkusuz burada hazır bulunan herkes adına yüce sanatın ve yeteneğin için sana teşekkürlerimi iletmek istiyorum."</p>
<p>Sihirbaz gözlerini orada toplanmış kişiler üzerinde gezdirdi. En az yüz kişi yarım daire şeklinde meşenin dibinde boylu boyunca uzanıyor, ayakta duruyor ya da arabaların üzerinde oturuyordu. Dinleyiciler başlarını sallayıp bir şeyler fısıldadılar. Birkaç kişi alkışlamaya başladı, yine birkaç kişi ellerini havaya kaldırarak ozanı selamladı. Duygulanmış olan kadınlar burunlarını çekip gözlerindeki yaşları konumlarına, mesleklerine ve maddi güçlerine uygun koşullarda siliyorlardı: Tüccar karılarının mendilleri ketenden, elflerin ve soylularınki patiskadandı; ünlü ozanı dinleyebilmek için maiyetiyle birlikte yaban avını yarıda kesen Baron</p>
<p>Vilibert’in üç kızı, sonbahar tonlarındaki şık yün şallarına yüksek sesle sümkürüyorlardı.</p>
<p>Sihirbaz Radcliffe, "Üstat Dandelion," diye devam etti, "bizi derinden etkilediğini, yüreklerimize dokunup bizi hissetmeye ve düşünmeye yönelttiğini söylersem, abartmış olmam. Sana teşekkürlerimizi ve büyük saygımızı iletmekten mutluyum."</p>
<p>Ozan ayağa kalktı ve eğilerek selam verdiği sırada küçük şapkasına tutturulmuş balıkçılkuşu tüyü dizine değdi. Öğrencisi çalgısını çalmayı yarıda kesti, o da eğilerek selam verdi ancak Üstat Dandelion ona tehdit dolu bir bakış atıp, kısık sesle bir şeyler mırıldandı. Delikanlı hemen başını önüne eğip kendini lavtasının tıngırtısına verdi.</p>
<p>Halk canlanıvermişti şimdi. Kervanlarının önünde dikilen tacirler kendi aralarında fısıldaştıktan sonra hatırı sayılır bir bira fıçısını yuvarlayarak meşenin altına getirdiler. O sırada Sihirbaz Radcliffe, Baron Vilibert’le sohbete dalmıştı. Baronun kızları burunlarını çekmeyi bırakıp hayranlıkla Dandelion’ı izliyorlardı. Ozan bu ilgiyi fark etmemişti, çünkü suskun ama sürekli hareket halinde olan bir elf grubuna bakıp gülümsemekle, göz kırpmakla ve ağzını yayarak şirin görünmekle meşguldü. Aslında bütün ilgisi siyah saçlı, iri gözlü, başına küçük bir şapka takmış güzeller güzeli bir dişi elf üzerinde toplanmıştı. Dandelion’ın rakipleri vardı: Dinleyicilerinin arasındaki şövalyeler, okul çocukları ve gezgin ozanlar da iri gözlü, küçük şapkalı kızı fark etmiş, gözlerini ondan alamıyorlardı. İlginin hoşuna gittiğini açıkça belli eden elf kızı, bluzunun dantelli manşetlerini çekiştiriyor, gözlerini süzüyordu ama yanındaki erkek elfler çevresini sarmışlar, kıza yaranmaya çalışan erkeklerden nefret ettiklerini gizlemiyorlardı.</p>
<p>Bleobheris meşesinin yanındaki açıklık alan, sıklıkla halk toplantılarının yapıldığı, yolcuların dinlendiği, seyyahların buluştuğu bir yerdi, sakinleri hoşgörüleri ve samimiyetleriyle tanınırdı. Yüzlerce yıllık ağacı korumaları altına almış olan druidler, bu açıklık alana "Dostluk Yeri" adını vermişlerdi ve gelen her konuğu burada gönülden ağırlarlardı. Ama dünyaca ünlü bir ozanın az önce son bulmuş gösterisi gibi en sıra dışı olaylarda bile konuklar her zaman sınırları açıkça çizilmiş kendi gruplarının içinde konumlandırılırlardı. Elfler, elflerin yanında yer alırlardı. Cüce zanaatkârlar, ticari karavanları koruma birliğini oluşturan tepeden tırnağa silahlanmış soydaşlarından ayrılmazlardı. Yakınlarında olsa olsa yer cücesi madencilerin ve buçukluk çiftçilerinin bulunmasına izin verirlerdi. Bu arada bütün insan olmayanlar aynı şekilde insanlarla aralarına mesafe koyarlardı. İnsanlar da insan olmayanlardan uzak dururlardı ve kendi aralarında bile kaynaşmaya onlar da hiç yanaşmazdı. Aristokratlar, tacirlere ve seyyar satıcılara tiksinircesine tepeden bakarlardı; askerler ve paralı askerler, kepenekleri leş gibi kokuyor diye çobanları görünce yollarını değiştirirlerdi. Sayıları az olan sihirbazlar ve simyacılar kendilerini tümüyle hepsinden ayrı tutup çevrelerindeki herkesi ayrım yapmadan kibirle süzerlerdi. En arkalarda ise âdeta iç içe geçmiş, karanlık, suratlarını asıp susan bir kalabalık vardı, çiftçilerdi bunlar. Ellerinde boylarını aşan tırmıkları, gübre yabaları ve kürekleriyle bir orduyu anımsatıyor, herkesi ve her şeyi görmezden geliyorlardı.</p>
<p>Çocuklar, her zaman olduğu gibi herkesten farklıydılar. Ozanın gösterisi sırasında susmak zorunda kalmış ama bu yasaktan şimdi kurtulmuşlardı. Şamatacı çete şimdi delice çığlıklar atarak ormanda koşuyordu; birazdan kendilerini bir oyuna kaptıracaklardı ve çocukluk çağını gerilerde bırakmış bir kişi bu oyunun kurallarını genelde anlamazdı. Yaşları küçük insanlar, elfler, cüceler, yer cüceleri, buçukluklar, yarı elfler, çeyrek elfler ve soyları sopları belirsiz bacaksızlar ne toplumsal ne de ırksal engel tanırlardı. Yani şimdilik böyleydi.</p>
<p>Açıklık alanda bulunan şövalyelerden biri, "Gerçekten!" dedi sesini yükselterek. İskelet gibi bir adamdı, sırtındaki kırmızısiyah tuniğin üzerinde yürüyen üç aslan deseni vardı. "Sayın Sihirbaz çok haklı! Şarkılarınız çok güzeldi, şeref duydum, Sayın Dandelion; Kahlhorn’dan, yaşlı babamın şatosunun yakınlarından geçerseniz, bir an bile duraksamadan girin içeriye. Sizi prensler gibi ağırlarız, durun, ne diyorum ben, bizzat Kral Vizimir gelmiş gibi ağırlarız sizi! Kılıcım üzerine yemin ederim ki çok ozan dinledim ben ama onlar sizinle kıyaslanamaz bile, üstadım. Biz soyluların ve şövalyelerin sanatınız karşısında duyduğumuz takdiri ve sunduğumuz hürmetleri kabul buyurun lütfen!"</p>
<p>Ozan, doğru ânı yakalamış olmanın inancıyla öğrencisine göz kırptı. Delikanlı lavtasını bırakıp yerde duran ve dinleyicilerin takdirlerinin kanıtını toplamaya yarayacak küçük ziynet kutusunu eline aldı. Çocuk gözlerini çekinerek kalabalığın üzerinde gezdirdi, sonra kutuyu yeniden yere bıraktı ve hemen yakınında duran tahta kâseyi kucakladı. Üstat Dandelion, delikanlının özenli tavrını anlamlı bir gülümsemeyle destekledi.</p>
<p>"Üstadım!" diye seslendi yapılı bir kadın. Üzerinde "Vera Aslanbaş ve Oğulları" yazılı, içi aksöğüt kamışından yapılmış mallarla dolu bir arabanın tepesinde oturuyordu. Oğulları görünürde yoktu, muhtemelen annelerinin kazandığı paraları harcamakla meşguldüler. "Üstat Dandelion, nasıl olur? Bizi nasıl belirsizlik içinde bırakırsınız böyle? Şarkınızın sonu olamaz bu! Hadi devam edin, sonrasında neler oldu anlatın bize!"</p>
<p>"Şarkılar ve halatlar," dedi sanatçı saygıyla eğilerek, "asla son bulmaz, hanımefendi, çünkü şiir sanatı sonsuz ve ölümsüzdür, ne başı vardır ne de sonu..."</p>
<p>"Ama sonra ne oldu?" Tüccar kadın, ozanın öğrencisinin uzattığı tahta çanağa şangır şangır öten paralardan cömertçe atarken yenilgiyi kabul etmemeye kararlıydı. "Şarkı olarak söylemek istemiyorsanız bile hiç değilse anlatın. Siz hiç ad vermeseniz de şarkılarınızı süsleyen Witcher’in şu ünlü Rivyalı Geralt’tan başkası olmadığını bizler biliyoruz. Çılgınca bir tutkuyla sevdiği büyücü de ünlü Yennefer’den başkası değildir mutlaka. Witcher a vaat edilen ve onun kaderi olan sürpriz çocuk ise istilacıların yerle bir ettikleri Cintra’nın bahtsız prensesi Cirilla. Öyle değil mi?"</p>
<p>Dandelion sabırla gülümserken yüzünde gizemli bir ifade vardı.</p>
<p>"Benim şarkılarım genelgeçer şeyleri anlatır, yardımsever değerli hanımefendi," dedi. "Herkesin yüreğine düşebilecek duyguları dile getirir. Belli kişilerden söz etmez."</p>
<p>Kalabalığın içinden, "Asla!" diye bağırdı birisi. "Şarkıların konusunun Witcher Geralt olduğunu buradaki herkes biliyor!"</p>
<p>Baron Vilibert’in kızları gözyaşlarından ıslanmış mendillerini avuçlarının içinde sıkarken incecik sesleriyle, "Evet! Evet!" diye tek bir ağızdan destek verdiler. "Bir şarkı daha söyleyin, Üstat Dandelion! Sonra ne oldu? Witcher ile büyücü Yennefer kavuştular mı? Aşkları devam etti mi? Mutlu oldular mı? Öğrenmek istiyoruz! Üstat, üstat!"</p>
<p>Bir cüce grubunun lideri, kemerine kadar inen kızıl sakallarını sallayarak, "Hadi canım!" diye bağırdı boğuk bir sesle. "Prensesler, sihirbaz, kader, aşk... Şirin gösterilmeye çalışılan bir masal, işe yaramaz şeyler bunların hepsi. İşinize karışmayayım ama Sayın Şair, işi güzelleştirip içine duygu katmak için düpedüz aldatmaca, şairane uydurmalar işte bunlar. Ama katliam ve Cintra'nın yağmalanmasını, Marnadal ve Sodden savaşlarını, askerî meseleleri çok güzel okudunuz, Dandelion! Tabii böyle bir şarkı için birkaç gümüş para atabilir insan, hem savaşçının yüreği de hoş olur! Ben Sheldon Skaggs, zerre kadar yalan söylemediğinizi de açıkça gördüm; şunu belirteyim, doğruyla yalanı pek güzel ayırt ederim ben, çünkü Sodden Savaşına ben de katıldım, elimde baltayla Nilfgaardlı istilacıların karşısına dikildim."</p>
<p>"Ben de Troylu Donimir," diye kükredi üç aslanlı tunik giymiş sıska şövalye, "Sodden Savaşına katıldım ama sizi hiç görmedim, Sayın Cüce!"</p>
<p>"Demek ki kamp nöbetindeydiniz!" diye karşılık verdi Sheldon Skaggs. "Ben en ön saflardaydım, can pazarının yaşandığı hat üzerinde!"</p>
<p>"Ne dediğine dikkat et!" Troylu Donimir kıpkırmızı kesilmişti. Kılıcının aşağıya doğru çektiği silah kemerini düzeltti. "Bir de kime dediğine!"</p>
<p>"Asıl sen dikkat et!" Cüce elini, kemerinin arkasına sokulu baltasına attı, yüzü öfkeyle kasıldı. "Gördünüz mü? Şu boklu şövalyeyi gördünüz mü? Üç aslanlı arması varmış! Aslanlardan ikisi sıçıyor, üçüncüsü homurdanıyor!"</p>
<p>"Sakin olun, sakin!" Beyazlar giymiş kır saçlı bir druid keskin ve emir veren bir sesle kopmakta olan kıyametin önünü kesti.</p>
<p>"Hiç yakışmıyor, beyler! Burada yapamazsınız, Bleobheris’in, dünyada yaşanmış her türlü kavga ve çekişmeden daha yaşlı olan bu meşenin altında olmaz! Üstelik bize sevgiyi öğretmeleri için yazılmış halatların sahibi şair Dandelion'ın huzurunda hiç olmaz! Öyle değil mi Handel?"</p>
<p>"Doğru!" Kısa boylu, göbekli, yüzü terden parlamış papaz, druid’x bir an bile duraksamadan onayladı. "Görüyorsunuz ama gözleriniz yok, duyuyorsunuz ama kulaklarınız sağır. Bomboş fıçıları andırdığınız için Tanrı sevgisi girmemiş içinize..."</p>
<p>"Demirçelik ürünleri üretim ve pazarlama" tabelası taşıyan bir arabanın üzerinde oturan uzun burunlu bir yer cücesi incecik sesiyle, "Madem konu fıçılardan açıldı," dedi, "o halde bir fıçı daha yuvarlayın buraya, saygıdeğer esnaflar! Çünkü Şair Dandelion'ın boğazı kurumuştur mutlaka, hem onca duygulanmadan sonra bizler de aynı durumdayız!"</p>
<p>Papaz, gür sesiyle, "Gerçekten boş fıçılar gibi," diyerek yer cücesini bastırdı. Vaazının yarıda kesilmesine ve akimın karıştırılmasına izin vermeyeceği belliydi. "Sayın Dandelion'ın halatlarım zerre kadar anlamamış, bunlardan tek bir ders çıkarmamışsınız. Bu halatların insan yazgılarını konu aldığını, tanrıların elinde yalnızca birer oyuncak olduğumuzdan, kaderden, hepimizin kaderlerinden söz ettiğini, Witcher Geralt ile Prenses Ciri efsanesini anlattığını anlamamışsınız. Sözü edilen o savaş, yani gerçek bir olgu zemini üzerine kurulmuş olsa da bir benzetme yalnızca, şairin hayal ürünü ve amacı bizim..."</p>
<p>Vera Aslanbaş arabasının tepesinden, "Saçmalıyorsun, azizim!" diye seslendi. "Ne efsanesi? Ne hayal ürünü? Ben Rivyalı Geralt’ı şahsen tanıdım, Vizima’da Kral Foltest’in kızının büyüsünü bozduğunu kendi gözlerimle gördüm. Daha sonraki bir tarihte ticaret yolunda rastladım. Esnaf loncasının ricasını kıramayıp, kervanların yolunu kesen bir griffon u öldürüp bu eylemiyle birçok iyi insanın yaşamını kurtarmıştı. Hayır, bu ne efsanedir ne de masal. Üstat Dandelion bize burada gerçeği, gerçeğin ta kendisini okudu."</p>
<p>"Ben de şahidim," dedi ince yapılı bir kadın savaşçı. Arkadan topladığı dümdüz siyah saçlarından kaim bir saç örgüsü yapmıştı. "Ben de Liryalı Rayla olarak Geralt’ı, Beyaz Kurt’u, canavarların ünlü kasabını tanıyorum. Büyücü Yennefer’i çok kereler gördüm, çünkü ikamet ettiği Vengerberg’e gittim. Ancak ikisinin birbirlerini sevdiklerini hiç duymadım."</p>
<p>"Ama doğru olmalı," dedi ahenkli sesiyle şapkalı güzel elf.</p>
<p>"Aşkı anlatan bu hoş balat hayal ürünü olamaz!"</p>
<p>Baron Vilibert’in kızları, "Olamaz tabii!" diye elfî destekleyip komut almışçasına üçü birden gözyaşlarını mendillerine sildiler. "Asla olamaz!"</p>
<p>Vera Aslanbaş, Radcliffe’e dönüp, "Sayın Sihirbaz!" dedi. "Birbirlerini sevdiler mi, sevmediler mi? Witcher’in ve şu Yennefer’in gerçekte neler yaşadıklarını siz mutlaka bilirsiniz. Bu konunun üzerindeki sır perdesini kaldırın artık!"</p>
<p>"Eğer şarkı onların birbirlerini sevdiklerini söylüyorsa," dedi sihirbaz gülümseyerek, "öyledir o zaman ve bu aşk yüzyıllarca sürer. Şiirin gücüdür bu."</p>
<p>"Deniyor ki," diye ansızın araya girdi Baron Vilibert, "Vengerbergli Yennefer, Sodden Tepesi nde şehit düşmüş. Orada birkaç sihirbaz kadın daha yaşamını yitirmişti..."</p>
<p>"Doğru değil bu," dedi Troylu Donimir. "Anıtın üzerinde Yennefer’in adı bulunmuyor. Benim bölgemdir orası, tepeye defalarca çıktım ve anıtın içine kazınmış yazıtları okudum. Orada üç sihirbaz kadın öldü. Triss Merigold, Mercan diye tanınan Lytta Neyd... Hımmmm... Üçüncü sihirbazın adını unuttum şimdi..."</p>
<p>Şövalye, Sihirbaz Radcliffe’e baktı; ama o tek söz söylemeden gülümsüyordu.</p>
<p>"Ama şu Geralt," diye söze karıştı Sheldon Skaggs, "Yennefer e âşık olan şu Geralt bildiğim kadarıyla nalları dikmiş. İşinin Nehir Bölgesinde bittiğini duydum. Canavarları öldürdü, sonunda onunla başa çıkan birine denk geldi. Bu iş böyledir millet, kılıçla savaşan, kılıçla ölür. Herkes bir gün kendinden üstün olan biriyle karşılaşır ve o kılıcı kendi yer."</p>
<p>"Hiç inanmam." İnce yapılı savaşçı kadın solgun dudaklarını büzdü, yere okkalı bir tükürük yapıştırdı, zincirli zırhlarla donatılmış kollarını şangırtılar eşliğinde göğsünde kavuşturdu. "Rivyalı Geralt’ın kendinden iyisine denk gelebileceğine inanmıyorum. Witcher ’m kılıcını nasıl kullandığını görme fırsatını bulmuştum bir gün. İnsana benzemeyen hızı var onun..."</p>
<p>"Doğru söyledin," diye atıldı Sihirbaz Radcliffe. "İnsana benzemez o. Witcher bir mutanttır, bu yüzden tepkilerinde inanılmaz hızlıdır."</p>
<p>"Neden söz ettiğinizi anlayamadım, Sayın Sihirbaz." Savaşçı kadın dudaklarını şimdi iyice büzmüş, yüzü korkunç bir ifade almıştı. "Sözleriniz pek bilgece. Ancak şunu bilirim: Bugüne kadar tanıdığım hiç kimse, kılıç kullanmakta Rivyalı Geralt’la, Beyaz Kurt’la boy ölçüşemez. Bu yüzden hürmetli cücenin savunduğu gibi onun bir dövüşte yenilmiş olabileceğine inanmıyorum."</p>
<p>"Ona buna saldıranın gün gelir kıçını yere yapıştırırlar," dedi Sheldon Skaggs sözcüklerin üzerine basa basa. "Elflerin sözüdür bu."</p>
<p>Güzel elfîn yanında duran, Yaşlı Irk’ın temsilcisi uzun boylu, sarışın adam, "Elflerin kendilerini böyle bayağı biçimde ifade etmek gibi bir alışkanlıkları yoktur," dedi soğuk bir sesle.</p>
<p>Baron Vilibert’in yüzlerini toprak rengi mendillerinin ardına gizlemiş kızları, yine hep bir ağızdan, "Hayır! Hayır!" diye cırıldadılar. "Witcher Geralt ölmüş olamaz! Witcher önce yazgısı olan Ciri’yi, sonra da büyücü Yennefer’i buldu ve üçü birlikte uzun ve mutlu bir yaşam sürdüler. Öyle değil mi, Üstat Dandelion?"</p>
<p>"Ama bu yalnızca bir balat, muhterem küçükhanımlar." Biraya susamış demir imalatçısı yer cücesi esnedi. "Bir halattan ne ölçüde gerçeklik bekleyebiliriz ki? Gerçek başka, şiir başka bir şeydir. Şu kızı konuşalım örneğin... Neydi adı? Ciri mi? Şu ünlü sürpriz çocuğu ele alalım. Cintra’ya çok gittim; Cintra kral ve kraliçesinin çocuksuz bir çift olduklarını biliyorum, ne oğulları vardı, ne kızları..."</p>
<p>"Yalan!" diye bağırdı kızıl saçlı bir adam. Fok derisinden bir rahip elbisesi giymiş, alnına ekoseli bir bez bağlamıştı. "Cintra'nın dişi aslanı Kraliçe Calanthe’nin Pavetta adında bir kızı vardı. Kız, kocasıyla birlikte denizde fırtınaya yakalanıp yaşamını yitirmişti, girdap ikisini de yutmuştu."</p>
<p>Demirci yer cücesi, "Yalan söylemediğimi hepiniz duydunuz işte!" diye kükreyip herkesi tanık gösterdi. "Cintra Prensesi’nin adı Pavetta’ydı, Ciri değil."</p>
<p>"Cirilla —Ciri diye çağrılırdı—boğulan Pavetta’nın kızıydı," dedi kızıl saçlı. "Prenses değil, Cintra hanedanının kızıydı. Ayrica Witcher'in yazgısı olan sürpriz çocuktu. Sayın Dandelion’ın şarkısında anlattığı gibi prensesin henüz dünyaya getirmeden Witcher’a vereceğini vaat ettiği bebeği oydu. Gelgelelim Witcher o çocuğu bulup yanma alamadı. Sayın Şair bu noktada gerçeklerden uzaklaşmış."</p>
<p>Kaslı bir delikanlı, "Hem de nasıl," diye atıldı. Üstüne başına bakılırsa bir zanaatkar kalfasıydı, şaheserini tamamlayıp ustalık sınavını vermeden önce seyahate çıkmıştı. "Witcher yazgısına kavuşamadı. Cirilla, Cintra kuşatıldığı sırada yaşamını yitirdi. Kraliçe Calanthe kuleden atlamadan önce, Nilfgaardhların canlı canlı eline düşmesin diye prensesin kızını kendi elleriyle ölüme götürdü."</p>
<p>"Hiç de böyle olmadı, tamamen farklıydı," diye itiraz etti kızıl saçlı. "Prensesin kızı kentten kaçmaya çalışırken katliama kurban gitti."</p>
<p>"Her nasılsa," diye bağırdı demirci yer cücesi, "Witcher, Ciri’yi bulamadı! Şair yalan söylüyor!"</p>
<p>"Ama güzel söylemiş yalanını," dedi şapkalı kadın elf ve uzun boylu elfe sokuldu.</p>
<p>"Mesele şiir değil, gerçekler!" dedi demir tüccarı. "Yine söylüyorum, prensesin kızı büyükannesinin elinden can verdi. Cintra’ya gitmiş herkes bunu doğrulayabilir!"</p>
<p>"Ben de kız kaçmaya çalışırken yolun ortasında öldürüldü, diyorum," diye ısrar etti kızıl saçlı adam. "Ben Cintralı değilim ama olayın öyle geliştiğini biliyorum, çünkü Cintra’ya savaşta destek veren Skellige prensinin birliğindeydim. Cintra Kralı Eist Tuirseach bilindiği üzere Skellige adalarından geliyordu ve prensin amcasıydı. Ben prensin birliğinde Marnadal’da ve Cintra’da savaştım, yenilgiden sonra da Sodden’de..."</p>
<p>Sheldon Skaggs çevresini sarmış cücelere dönerek, "Bir muharip daha," diye homurdandı. "Sürüyle kahraman ve savaşçı. Hey, millet! İçinizden Marnadal ya da Sodden’de savaşmamış hiç değilse bir kişi çıkar mı?"</p>
<p>"Alay etmenin sırası değil, Skaggs," dedi uzun boylu elf azarlayan bir sesle ve onlara hayranlıkla bakanların varsa kuşkularını ortadan kaldırmak için kolunu şapkalı güzel kadının omzuna doladı. "Sodden’de sırf sen savaştın sanma sakın. Örneğin o savaşa ben de katılmıştım."</p>
<p>Baron Vilibert, herkesin duyabileceği bir tonda, "Kim bilir hangi tarafta," diye fısıldadı, ancak elf onu tamamen duymazdan geldi.</p>
<p>Ne barona ne de sihirbaza bir an bile bakmadan, "Herkesçe bilindiği gibi," diye devam etti, "Sodden’i kurtarmak için girilen ikinci savaşta cephede yüz bine yakın asker vardı, bunların en az otuz bini şehit oldu ya da yaralandı. Bay Dandelion, bu ünlü ama bir o kadar da korkunç mücadeleyi halatlarında ebedileştirdiği için teşekkürü hak ediyor. Bu şarkının sözlerinde ve melodisinde methiye değil, uyarı algıladım ben. Ancak Sayın Şair övgüye ve ebedi üne layıktır, çünkü onun baladı sayesinde bu acımasız ve gereksiz savaşın yol açtığı trajedi gelecekte belki de önlenecektir."</p>
<p>"Gerçekten," dedi Baron Vilibert, elfe kışkırtan gözlerle bakarak, "halattan ilginç şeyler algılamışsınız, muhterem. Gereksiz bir savaş mı dediniz? Gelecekte bir trajedi yaşanmasını mı önlemek istiyorsunuz? Şöyle mi anlamalıyız, Nilfgaard bize yine saldırırsa teslim olmamızı mı öğütmüyorsunuz? Yani siz Nilfgaard’ın boyunduruğunu köle gibi kabul mü ederdiniz?"</p>
<p>"Yaşam, değeri ölçülemez bir armağandır ve korunmalıdır," dedi elf buz gibi sesle. "Sodden uğruna yapılan katliam ve insan zayiatını —bu her iki savaşta, hem kazanılan hem kaybedilende böyleydi— hiçbir şey haklı çıkaramaz. Her iki savaş da siz insanlara binlerce cana mâl oldu. Gücünüzü akıl almaz ölçüde yitirdiniz..."</p>
<p>"Elf zırvası!" diye patladı Sheldon Skaggs. "Aptalca lakırdıdan başka bir şey değil! Başkalarının barış içinde düzgün bir hayat sürmesinin, Nilfgaardlılar tarafından prangaya vurulmamasınm, kükürt ve tuz ocaklarında falakaya yatıramamasının bedeliydi o savaşlar. Kahramanca ölüp Dandelion sayesinde sonsuza dek anılarımızda yaşayacak olanlar, bir yurdun nasıl korunması gerektiğini öğrettiler bize. Okuyun halatlarınızı, Dandelion, herkese okuyun onları. Bunlardan çıkacak ders boşa gitmeyecek, hepimize yarar sağlayacak, göreceksiniz! Çünkü Nilfgaard er ya da geç yine üzerimize çullanacak, unutmayın bu sözlerimi! Şimdi yaralarını yalayıp kendilerine geliyorlar ama onların siyah pelerinlerini ve tüylü miğferlerini yine karşımızda göreceğimiz gün hiç de uzak değil!"</p>
<p>"Ne istiyorlar bizden?" diye bağırdı Vera Aslanbaş. "Gözlerine neden bizi kestirmişler? İstediğimiz gibi yaşayıp çalışalım diye neden rahat bırakmıyorlar bizi? Ne istiyor bu Nilfgaardlılar bizden?"</p>
<p>"Kanımızı!" diye kükredi Baron Vilibert.</p>
<p>"Bir de topraklarımızı!" diye bağırdı biri çiftçilerin arasından.</p>
<p>"Bir de karılarımızı!" diye ona destek verdi Sheldon Skaggs, yüzünde ürkütücü bir ifadeyle gözlerini devirerek.</p>
<p>Birkaç kişi seslerini yükseltmeden gizlice kahkaha attılar. Çünkü cücelerin çekicilikten nasiplerini almamış kadınlarına cüceler dışında birilerinin yan gözle bakacağı düşüncesi çok komik olsa bile, bu şaka kaldıramayacak kadar tehlikeli bir konuydu. Özellikle de baltalarının ve hançerlerinin kemerlerinden inanılmaz bir hızla fırlamak gibi kötü bir alışkanlığı olan bu bodur, tıknaz ve sakallı kalabalığın huzurunda pek tehlikeliydi. Cüceler, bütün dünyanın onların kızlarını ve kadınlarını gözüne kestirdiğinden açıklanamaz bir nedenden dolayı emin oldukları için bu konuda aşırı duyarlıydılar.</p>
<p>"Bunun günün birinde olacağı belliydi," dedi kır saçlı druid ansızın. "Mutlaka olacaktı. Yeryüzünde tek başımıza ve dünyanın merkezi olmadığımızı unuttuk. Bulanık bir gölde yaşayan karınlarını tıka basa doldurmuş aptal ve tembel sazanlar gibi turnabalıklarınm varlığına inanmadık. Dünyamızın o göl gibi çamur bağlamasına, bataklığa dönüşmesine ve çürümeye başlamasına izin verdik. Şöyle bir bakın çevrenize — her yer cürüm, günah, hırs, kazanma tutkusu, kavga, kötü niyet, değerlerin çiğnenmesi ve ahlaksızlıktan geçilmiyor. Doğanın bizler için öngördüğü gibi yaşamak yerine o doğayı ortadan kaldırmaya başladık. Sonuç ne oldu peki? Dökümhanelerin leş gibi kokusundan havamız kirlendi, mezbahalar ve tabakhaneler nehirleri ve dereleri berbat etti, ormanlar rastgele kesiliyor... Hatta kutsal Bleobheris’in kutsal kabuğuna bile —başınızı kaldırıp saygıdeğer şairin tam başının üstüne bakın— birisi çakıyla iğrenç bir ifade kazımış. Üstelik yanlış yazmış. Yani Vandallık etmesi yetmemiş, aynı zamanda yazı yazmayı bilmeyen cahilin biriymiş. Neden şaşırıyorsunuz ki? Bunun sonunun kötü olması kaçınılmaz..."</p>
<p>"Evet! Evet!" diye atıldı şişman papaz. "Çok geç olmadan aklınızı başınıza toplayın, ey günahkârlar, çünkü tanrıların öfkesi ve misillemesi sizi bekliyor! Itlina’nm kehanetini, suçtan zehirlenmiş ırklara tanrıların verecekleri cezalarla ilgili kâhinin sözlerini anımsayın! Anımsayın: ‘Zillet Çağı gelecek, ağacın yaprakları dökülecek, tomurcuğun suyu çekilecek, meyve çürüyecek, buğday acıyacak, nehir vadileri su yerine buzlarla dolacak. Beyaz Ayaz, arkasından Beyaz Işık gelecek ve dünya soğuktan yok olup gidecek.’ Kâhin Itlina böyle der! Ama bunlar olmadan önce alametler görülecek, afetler yaşanacak, çünkü unutmayın ki Nilfgaard tanrıların bir cezasıdır! Bu, ölümsüzlerin siz günahkârları terbiye ettiği kırbaçtır, siz böylelikle..."</p>
<p>"Öf, kapa çeneni, muhterem!" diye bağırdı Sheldon Skaggs ve ağır çizmelerini sertçe yere vurdu. "Batıl inançlarınızdan ve zırvalarınızdan midem bulandı! Bağırsaklarım içimde dönüp duruyor..</p>
<p>"Dikkatli ol, Sheldon," diye onun sözünü kesti uzun boylu elf gülümseyerek. "Başkalarının diniyle alay etme. Bu ne güzeldir ne de yakışık alır, üstelik... tehlikesiz de değildir."</p>
<p>"Hiçbir şeyle alay ettiğim yok," diye karşı koydu cüce. "Tanrıların varlığını sorgulamıyorum ben ama birileri onları dünyevi meselelere karıştırdığında ve kim bilir hangi elfin çılgın kehanetleriyle insanların akıllarını başlarından almaya kalktığında dayanamıyorum. Nilfgaardlılar tanrıların aletiymiş, öyle mi? Saçmalık! Ey insanlar, gerilere gidin, Desmond’un, Radowid’in, Sambuk’un, Abrad Alteiche’ın dönemlerini düşünün. Anımsamıyorsunuz, çünkü ömürleriniz bir gün yaşayan sineğinki kadar kısa; ama ben anımsıyorum, Jaruga ağzında ve Portar deltasında kayıklarınızdan indiğiniz gün bu arazilerin ne halde olduğu hâlâ gözümün önünde. Dört geminin mürettebatının işgal ettiği topraklardan üç krallık kuruldu, sonraları iktidar sahipleri zayıf olanları yutup güçlerini artırdılar. İnsanları ele geçirip boyundurukları altına aldılar, krallıklar büyüdükçe büyüdü, güçlendikçe güçlendi. Şimdi ise Nilfgaard aynısını yapıyor, çünkü orası güçlü, uzlaşmış, kendi içinde bütünlük kazanmış, kuralları olan bir ülke. Eğer siz de aynı şekilde birleşmezseniz, Nilfgaard sizi yutacak; bilge druid’\n. dediği gibi turnabalığının sazanı yutması misali olacaksınız!"</p>
<p>"Hele bir denesinler!" Troylu Donimir, üç aslanla süslü göğsünü şişirip kınında duran kılıcını gürültüyle sağa sola itti. "Sodden’de Mores’ye bir ders vermiştik biz, gerekirse bir kez daha veririz!"</p>
<p>"Sizin hayal gücünüz sınır tanımıyor," diye homurdandı Sheldon Skaggs. "Sayın Şövalye, Sodden’deki ikinci çatışmadan önce Nilfgaard'ın topraklarınızın üzerinden silindir gibi geçtiğini, Marnadal arazilerinden nehir bölgesine kadar her yere sizin gibi havalı kasıntıların cesetlerini saçtığını anlaşılan unutmuşsunuz. Üstelik Nilfgaardlıları sizin gibi çığırtkanlar durdurmadı, Temerya, Redanya, Aedirn ve Kaedwen orduları birleşerek ancak durdurabildiler. Planlı ve birlikte hareket etmek durdurdu!"</p>
<p>"Sırf bu değil," dedi Radcliffe gür ve buz gibi sesiyle. "Sırf bu değil, Efendi Skaggs."</p>
<p>Cüce yüksek sesle öksürdü, sümkürdü, çizmelerinin topuğuyla yere çukur açtı, sonra sihirbaza doğru eğildi.</p>
<p>"Kimse meslektaşlarınızın katkılarını yok sayamaz," dedi. "Sihirbazların Sodden Tepesi’ndeki kahramanlıklarının değerini bilmeyenleri ayıplarım, çünkü onlar gözlerini kırpmadan savaştılar, ortak dava uğruna kanlarını döktüler, zafere giden yolu açtılar. Efendi Dandelion halatlarında onları unutmamış, bizler de unutmayacağız. Ama bilin ki yekvücut olarak büyük bir dayanışma içinde o tepede savaştılar, Vilgefortz’u komutan olarak benimsediler, tıpkı bizlerin, dört krallığın savaşçılarının Vizimir’in başkomutanlığını kabul ettiğimiz gibi. Ancak bu uyumun ve dayanışmanın savaş süresiyle sınırlı kalması çok yazık oldu. Barış sürecine girer girmez dağıldık. Vizimir, gümrük meseleleri ve ticaret hakkı yüzünden Foltest’le anlaşamıyor. Aedirn Kralı Demavend, Henselt’le Kuzey Krallığı yüzünden didişiyor, Hengforslular ve Kovirli Thyssenidler ise olup bitene aldırmıyorlar. Duyduğum kadarıyla, sihirbazlar arasında da eski uyumun kurulması için boş yere uğraşılıyormuş. Bizde birlik, beraberlik ve disiplin yok. Ama Nilfgaard’da bunların hepsi var!"</p>
<p>Baron Vilibert, "Nilfgaard’a Emhyr var Emreis hükümdarlık ediyor, adam hem kral hem zorba, kırbaç, ip ve balta kullanarak kendine itaat ettiriyor!" diye kükredi. "Bize şimdi ne önerirsiniz, Sayın Cüce? Ne için birleşelim? Benzeri bir zulüm için mi? Hem sizce hangi kral ve hangi krallık diğerlerinin boyunduruğu altına girsin? Asayı ve kamçıyı en çok kimin elinde görmek isterdiniz?"</p>
<p>"Bana ne bundan!" Skaggs omuzlarını silkti. "Bunlar sizin insan meseleleriniz. Kimi kral yaparsanız yapın, nasılsa bir cüce seçilmeyecektir."</p>
<p>Yaşlı Irk'ın uzun boylu temsilcisi, "Elf de olmaz, yarı elf bile olmaz," diye ekledi, kolunu yeniden şapkalı güzele dolayarak. "Çeyrek elf bile sizin gözünüzde bokun bokudur..."</p>
<p>"Bu sizin hassas noktanız." Vilibert gülümsedi. "Nilfgaard’la aynı telden çalıyorsunuz çünkü o da hep eşitlikten söz eder, eski koşullara geri dönüleceğini vaat eder, yeter ki bizi yenip bu topraklardan kovsun! Yani sizi böyle bir birlik, böyle bir eşitlik bekliyor, sözünü ettikleriniz ve müjdeledikleriniz bunlar! Çünkü Nilfgaard size karşılığında altın ödüyor. Birbirinizi bu kadar sevmenize de şaşırmamak gerekir, şu Nilfgaardlılar da bir elf soyundan..."</p>
<p>"Saçma," dedi elf soğuk bir sesle. "Aptalca sözler ediyorsunuz, Sayın Şövalye. Irkçılık gözünüzü kör etmiş anlaşılan. Nilfgaardlılar tıpkı sizin gibi insanlardır."</p>
<p>"Yalan! Onların Kara Seidhe soyundan olduklarını bilmeyen yok! Damarlarında elflerin kanı akıyor. Elf kanı."</p>
<p>"Sizin damarlarınızda ne akıyor peki?" Elf alaylı alaylı gülümsedi. "Bizler ve sizler nesillerden, yüzyıllardan beri kanlarımızı karıştırıyoruz, en iyi bunu beceriyorsunuz ama bu şans mı, şanssızlık mı, bilemiyorum. Karışık birliktelikleri lanetlemeye sizler en çok çeyrek yüzyıldır başladınız, hani başarılı olduğunuz da söylenemez. Şimdi bana Seidhe Ichaer’in, Eski Irk'ın kanının karışmadığı tek bir insan gösterin bakalım!"</p>
<p>Vilibert kıpkırmızı kesildi. Vera Aslanbaş da kulaklarına kadar kızardı. Sihirbaz Radcliffe başını önüne eğip hafifçe öksürdü. Ne ilginçtir ki şapkalı güzel Elf de kızarmıştı.</p>
<p>Kır saçlı druid’in usulca, "Bizler hepimiz toprak ananın çocuklarıyız," diyen sesi duyuldu. "Doğa ananın çocuklarıyız. Anamıza özen göstermesek de, onu bazen üzüp canını yaksak da, kalbini kırsak da o bizi seviyor, hepimizi seviyor. Burada, dostluk alanında buluşmuş olan bizler bugün hep birlikte bunu düşünelim. Hangimizin buraya önce geldiğinin kavgasını yapmayalım, çünkü bir dalga önce pelidi taşımış buraya, Ulu Bleobheris, meşelerin en yaşlısı bu pelitten filizlenmiş. Bleobheris’in dallarının altında, zaman kavramı tanımayan köklerinin arasında dururken, kendi kardeşçe köklerimizi unutmak istemeyiz — ki dünya bu köklerden oluşmuştur. Şair Dandelion'ın şarkısındaki sözleri anımsayalım..</p>
<p>"Aynen!" dedi Vera Aslanbaş. "Nerede o?"</p>
<p>Sheldon Skaggs, meşenin altındaki boş yere bir an göz attıktan sonra, "Sıvışmış," dedi. "Parayı aldı ve vedalaşmadan toz oldu. Gerçekten elf usulü!"</p>
<p>"Cüce usulü!" dedi demir tüccarı yer cücesi tiz sesiyle.</p>
<p>"İnsan usulü," diye düzeltti uzun boylu elf. Ardından şapkalı güzel kadın başını onun omzuna yasladı.</p>
<p>"Hey, gezgin müzisyen," dedi Madam Lantieri ve kapıya vurmadan içeriye daldı. Sümbül, ter, bira ve közlenmiş et kokusunu da önüne katıp odaya doldurmuştu. "Konuğun var. Buyurun girin, saygıdeğer beyefendi."</p>
<p>Dandelion saçlarını düzeltti ve oymalı devasa koltukta doğruldu. Dizlerinde oturan iki kız çarçabuk yere atladılar, açılan yerlerini kapayıp yakası paçası dağılmış gömleklerini çekiştirdiler. Fahişelerin utancı, diye düşündü şair, bir balat için hiç de fena bir ad değildi. Ayağa kalktı, kemerini bağladı ve başını kaldırıp eşikte bekleyen asilzadeye bakarken tuniğini sırtına giydi.</p>
<p>"Gerçekten," dedi, "beni nerede bulacağınızı her zaman biliyorsunuz, ancak doğru zamanı neredeyse hiç tutturamıyorsunuz. Bu iki güzelden hangisini seçeceğime şansınıza henüz karar vermemiştim. Senin bu yüksek fiyatların ikisini birden almama izin vermiyor."</p>
<p>Madam Lantieri anlayışla gülümseyip ellerini çırptı. İki kız -biri açık tenli ve çilliydi, adalardan gelmişti, diğeri esmer tenli bir yarı elfti— aceleyle odayı terk ettiler. Eşikte duran adam, paltosunu çıkardı ve küçük olsa da ağzına kadar dolu bir keseyle birlikte Madam Lantieri’ye uzattı.</p>
<p>"Kusura bakmayın, üstat," diyerek yaklaştı ve masaya oturdu. "Sizi zamansız rahatsız ettiğimi biliyorum. Ama meşenin altından bir anda yok oldunuz. Karayolunda da sizi bulamadım, oysa niyetim buydu, ayrıca kasabada da hemen izinize rastlayamadım. Merak etmeyin, fazla zamanınızı almayacağım..."</p>
<p>"Hep böyle dersiniz ama hep kandırırsınız beni," diye adamın sözünü kesti ozan. "Bizi yalnız bırak, Lantieri, ayrıca rahatsız edilmememizi sağla. Sizi dinliyorum, bayım."</p>
<p>Adam onu dikkatle süzdü. Siyah, yaşlı gibi duran nemli gözleri, sivri bir burnu, ince ve şekilsiz dudakları vardı.</p>
<p>"Lafı gevelemeden doğrudan konuya gireceğim," dedi adam, madam dışarı çıkıp, arkasından kapıyı kapatır kapatmaz. "Balatlarınız ilgimi çekiyor, üstat. Daha doğrusu şarkılarınızda geçen kişiler. Balatlarınızdaki kahramanların gerçek yazgıları aklımı kurcalıyor. Çünkü yanılmıyorsam, gerçek insanların gerçek yazgıları güzel eserler yazmanızda size ilham kaynağı olmuş — ki meşenin altında bunları dinledik. Kastettiğim... Cintralı küçük Cirilla’yı kastediyorum. Kraliçe Calanthe’nin torununu."</p>
<p>Dandelion tavana bakıp parmaklarını masanın üzerinde tıklattı. "Değerli beyefendi," dedi kuru bir sesle. "Garip şeylerle ilgileniyorsunuz. Tuhaf şeyler soruyorsunuz. Olduğunuzu sandığım kişi değilsiniz herhalde."</p>
<p>"Kim sanmıştınız beni, izninizle sorabilir miyim?"</p>
<p>"Sorabilir misiniz, bilmiyorum. Bu, ortak bir dostumuzdan bana selam getirmiş olmanıza bağlı. Aslında bunu en başta yapmalıydınız ama nedense unuttunuz."</p>
<p>"Asla unutmadım." Adam elini toprak rengi kadife ceketinin iç cebine atıp bir kese daha çıkardı; bu, az önce randevuevi sahibesi kadına verdiğinden biraz daha büyüktü, onun gibi tıka basa doluydu ve masanın üzerine atmasıyla birlikte ümit vaat edici şangırtılar çıkardı. "Ortak ahbaplarımız yok bizim, Dandelion. Bu kese bu açığı kapatmaz mı dersin? "</p>
<p>"Nezaketsizce attığınız para kesesi karşılığında ne satın almayı düşünüyorsunuz?" Ozan yüzünü buruşturdu. "Madam Lantieri’nin genelevinin tamamını ve çevresindeki bütün araziyi mi?"</p>
<p>"Sanata destek vermek istiyorum, diyelim. Bir de sanatçıya. Sanatçıyla çalışmaları hakkında konuşabilmek için."</p>
<p>"Sanata bu kadar mı düşkünsünüz, bayım? Ve de sanatçıyla konuşmaya öylesine heveslisiniz ki kendinizi tanıtmadan, yani görgünün temel kurallarını çiğneyerek ona zorla para vermeye çalışıyorsunuz."</p>
<p>"Konuşmamızın başında," dedi yabancı siyah gözlerini biraz kısarak, "kendimi tanıtmamış olmam sizi rahatsız etmedi."</p>
<p>"Ama şimdi etmeye başlıyor."</p>
<p>"Utanılacak bir adım yok," dedi adam. İnce dudaklarında hafif bir gülümseme belirmişti şimdi. "Adım Rience. Beni tanımıyorsunuz, Üstat Dandelion ve bu çok doğal. Siz bütün hayranlarınızı tanıyamayacak kadar ünlüsünüz. Ancak sizin yeteneğinize hayran olan herkes sizi tanıyormuş hissine kapılıyor; hatta o kadar iyi tanıdığını sanıyor ki sizinle arasında belli bir yakınlık doğuyor. Bu durum beni de kapsıyor elbette. Bunun çılgınca bir düşünce olduğunu biliyorum, lütfen bir iyilik yapın ve kusuruma bakmayın."</p>
<p>"İyilik yapıyor ve kusurunuza bakmıyorum."</p>
<p>"Birkaç soruma yanıt vermeye hazır olduğunuzdan yola çıkabilirim sanırım..."</p>
<p>"Hayır, çıkamazsınız," diye adamın sözünü kesti şair ve onu tepeden aşağıya süzdü. "Siz de bir iyilik yapıp kusuruma bakmayın; ben eserlerimin konusu, ilhamlarım, gerçek ya da hayal ürünü kişiler hakkında konuşmayı sevmem. Böyle yapılırsa şiir sanatı şiirsel konumundan çıkıp basmakalıp değersiz sözlere dönüşür."</p>
<p>"Gerçekten mi?"</p>
<p>"Kesinlikle. Düşünsenize, değirmencinin neşeli karısını anlatan baladı söyledikten sonra, burada aslında değirmenci Çamurçiğner’in karısı Zvirka’yı anlattığımı, değirmenci perşembeleri pazara çıktığı için kadını isteyen herkesin o gün düzebileceğin! eklesem, yaptığım iş şiir sanatı olmaktan çıkardı. Kadın satıcılığı ya da iğrenç bir iftira olurdu."</p>
<p>"Anlıyorum, anlıyorum" dedi Rience telaşla. "Ama bu kötü bir örnek oldu. İnsanların günahları ya da hataları ilgilendirmiyor beni. Sorularımı yanıtlayarak kimsenin sırlarını ortaya dökmüş olmayacaksınız. Yalnızca küçük bir bilgiye ihtiyacım var benim: Cintralı prenses kızı Cirilla’mn akıbeti ne oldu? Pek çok kişi onun kentin fethi sırasında öldüğünü söylüyor, bu olayın görgü tanıkları bile var. Gelgeldim sizin baladınıza bakılırsa çocuk kurtulmuş. Bunu uydurdunuz mu, yoksa gerçek mi? Bunu merak ediyorum. Gerçek mi, kurgu mu?"</p>
<p>"İlginiz beni son derece memnun etti," dedi Dandelion ve ağzını yayarak gülümsedi. "Güleceksiniz ama Bay —dur bakayım neydi adınız— ve bu baladı yazarken hedefim tam da buydu: Dinleyicilerin zevk almalarını sağlamak ve ilgilerini çekmek."</p>
<p>"Gerçek mi, kurgu mu?" diye yineledi Rience buz gibi bir sesle.</p>
<p>"Bunu söylersem işimin etkisini yerle bir ederdim. Elveda, dostum. Sana ayırabileceğim zamanın tamamını kullandın. Ancak beni orada iki ilham bekliyor ve ben seçimimi hangisinden yana yapacağımı hâlâ bilmiyorum."</p>
<p>Rience uzun bir süre sussa da gitmeye hiç niyeti yok gibiydi. Sevimsiz nemli bakışlarıyla ozanı süzdü. Dandelion içinde gitgide artan bir huzursuzluk hissetti. Genelevin alt kattaki salonundan keyifli sesler geliyor, belli aralıklarla tiz kadın kahkahaları yükseliyordu. Dandelion, sanki kibirli bir tiksinti içindeymiş gibi bakarak başını çevirdi, oysa gerçekte tavanla arasındaki mesafeyi ölçüyordu. Tavan bir goblen halıyla kaplıydı; desendeki peri kızı elindeki sürahinin içindeki suyu memelerinin üzerinden akıtıyordu.</p>
<p>"Dandelion," dedi sonra Rience ve bir elini kahverengi ceketinin cebine soktu. "Sorumu yanıtla, yalvarırım. Yanıtı öğrenmezsem olmaz! Benim için düşünemeyeceğin kadar önemli çünkü. Ve inan bana, eğer doğru yanıt verirsen..</p>
<p>"Ne olacak?"</p>
<p>Adamın ince dudaklarında itici bir gülümseme belirdi. "O zaman seni konuşmaya zorlamak zorunda kalmayacağım."</p>
<p>"Bana bak serseri, kendine gel." Dandelion ayağa kalkıp sözüm ona sert bir ifade takındı. "Şiddet ve zorlamadan iğrenirim. Hemen Madam Lantieri’ye haber vereceğim, o da Klumpner’i çağıracak. Herifin bu müessesedeki onurlu ve sorumluluk yüklü görevi adamları dışarı atmaktır. Kendisi bu alanda gerçek bir zanaatkârdır. Kıçına öyle bir tekme indirir ki kendini bir anda kentin çatıları üzerinde uçarken bulursun ve bu saatlerde sayıları az olan yayalar seni uçan at Pegasus sanırlar."</p>
<p>Rience elini hafifçe oynatınca bir şey parladı. "Haber verebileceğinden emin misin?" diye sordu.</p>
<p>Dandelion bunu düşünecek durumda değildi. Beklemeyi de düşünmüyordu. Ozan, Rience’in elindeki hançerin dönüp, klik sesi çıkarmasına fırsat bırakmadan zıplayıp tavana yükseldi, peri kızı desenli halının arkasında kayboldu, bir tekmeyle gizli kapıyı açtı, kendini döner merdivenin üzerine attı ve dümdüz tırabzandan ustalıkla aşağıya kaydı. Rience bir hamleyle peşinden gitti, ancak ozanı yakalaması olanaksızdı. Dandelion gizli çıkışı avucunun içi gibi tanırdı, çünkü alacaklılardan, kıskanç kocalardan, arada sırada şiirlerini, notalarını çaldığı ve bu yüzden ağzını burnunu kırmaya gelen rakiplerinden kaçmak için kullanırdı burayı. Üçüncü dirsekten sonra döner bir kapı olduğunu, ardındaki merdivenin kilere indiğini bilirdi. Peşine düşen adamın —ondan öncekilerde olduğu gibi— hızını kesemeyip koşmaya devam edeceğinden ve kapaklı kapıya basıp kendini domuz ahırının ortasında bulacağından hiç kuşkusu yoktu. Düşme sonucu her yeri acıyan ve dışkıya bulanan, üstelik domuzların saldırısına uğrayan adamın onu kovalayacak gücü kalmayacağına kesin gözüyle bakıyordu.</p>
<p>Gelgeldim Dandelion bir konudan ne zaman emin olsa yanılırdı. Arkasında ansızın mavimsi bir şey yanıp söndü ve ozan hem ellerinin hem de ayaklarının önce kasıldığını, sonra uyuşup kaskatı kesildiğini duyumsadı. Döner kapı önünde hızını kesmeyi başaramadı, çünkü bacaklarına söz geçiremiyordu. Çığlıklar atarak ve duvarlara çarparak merdivenden aşağıya yuvarlandı. Üzerine düştüğü kapaklı kapı kuru bir çatırtıyla açıldı, ozan karanlığın ve leş gibi kokuların içine doğru uçtu. Yere çarpıp bilincini yitirmeden, Madam Lantieri’nin domuz ahırındaki onarımdan söz ettiğini anımsadı.</p>
<p>Dandelion acılar içinde kendine geldiğinde acımasızca arkaya doğru bükülmüş olan elleri ve kolları sımsıkı bağlanmıştı. Bağırmak istedi ama başaramadı; ağzının içi balçıkla doldurulup sıvanmıştı âdeta. Çamurun içinde diz çökmüştü ve bir ip, bağlı olan kollarını yukarı doğru çekmekteydi. Kollarındaki acıyı hafifletmek için ayağa kalkmaya çalıştı, ancak bacaklarının da bağlı olduğunu fark etti. Onu insafsızca yukarı doğru çeken ipten yararlanarak soluk soluğa da olsa ayaklarının üzerinde doğrulmayı başardı.</p>
<p>Karşısında Rience dikiliyordu ve o haince bakan nemli gözleri yanında duran iki metre boylarındaki saçı sakalı birbirine karışmış herifin tuttuğu fenerin ışığında parıltılar saçıyordu. Ötekinin de arkasında en az aynı boylarda bir herif daha vardı. Dandelion onların soluklarını duyuyor, bedenlerinden yayılan bayat ter kokusunu alıyordu. El bileklerine bağlanıp kirişin üstünden atılmış ipi çeken işte o kokarcaydı.</p>
<p>Ayakları yerden kesilince şair burnundan soluyarak inledi, başka bir şeye gücü kalmamıştı.</p>
<p>"Yeter," dedi Rience hemen ama bu süre Dandelion’a sonsuzluk gibi gelmişti. Şairin ayakları zemine dokundu ama ne kadar isterse istesin çömelmesi olanaksızdı, çünkü ip gibi onun bedeni de iyice gerilmişti.</p>
<p>Rience yaklaştı. Yüzü kaskatıydı, nemli gözlerindeki ifade zerre kadar değişmemişti. Sesi de sakindi, alçaktı, hatta bezgin bir tınısı vardı.</p>
<p>"Seni edepsiz mısra düzen seni! Ayaktakımı! Bok herif! Kendini beğenmiş işe yaramaz! Benim elimden mi kurtulacaktın? Benden kimse kaçamadı bugüne kadar. Seninle sohbetimiz bitmedi daha, şarlatan, geri zekâlı seni! Bundan çok daha hoş bir yaklaşımla bir şey sormuştum sana. Sorumu şimdi yanıtlayacaksın, gelgelelim hiç de hoş olmayan koşullarda. Yanıtlayacaksın, değil mi?"</p>
<p>Dandelion hızlı hızlı başını salladı. Rience gülümsedi ve bir işaret verdi. Ozan, ipin daha da gerildiğini ve arkaya bükülmüş kollarındaki eklemlerin çıtırdadığını hissedince acıyla inledi.</p>
<p>"Konuşamıyorsun," dedi Rience yüzündeki sahte gülümsemeyi koruyarak. "Acıyor, öyle mi? Şunu bilmelisin ki seni şimdilik kendi zevkim için yukarı doğru çektiriyorum, çünkü birini canı yanarken izlemekten aldığım keyfi anlatamam. Evet, biraz daha çek."</p>
<p>Dandelion kendi iniltisini dinlerken ölecek gibi olmuştu.</p>
<p>Derken Rience, "Yeter," diye buyurdu, şairin yanma yaklaşıp dantelli yakasına yapıştı. "Aklını başına topla, ödlek. Konuşabilmen için çözdüreceğim seni şimdi. Ama o güzel sesini gereğinden fazla yükseltmeye kalkarsan pişman olursun."</p>
<p>Bir el hareketinin ardından şairin yanağına yüzüğüyle dokundu ve Dandelion çenesinin, dilinin ve damağının yeniden his kazandığını duyumsadı.</p>
<p>"Şimdi," diye alçak sesle devam etti Rience, "sana birkaç soru soracağım, sen de hemen akıcı ve doyurucu bir şekilde yanıtlayacaksın. Eğer bir an bile duraksar ya da susarsan, eğer sözlerinden zerre kadar kuşkulanmama yol açarsan... Yere bak!"</p>
<p>Dandelion denileni yaptı. Ayak bileklerini saran pranganın ucuna bağlı kısa bir ipin, içi kireç dolu bir kovanın içine girdiğini görüp dehşete düştü.</p>
<p>"Seni daha da yukarı çekmeleri emrini verirsem," dedi Rience zalimce bir gülümsemeyle, "seninle birlikte bu kova da yükselecek, işte o zaman ellerini artık kullanamaz hale geleceksin. Korkarım artık lavtanı da çalamayacaksm. Bu beni gerçekten üzer. Bu yüzden konuşacağını umuyorum. Haksız mıyım?"</p>
<p>Dandelion yanıt veremedi, çünkü korkusundan ne başını oynatabiliyor ne de ağzını açıp tek bir söz söyleyebiliyordu. Zaten Rience onun yanıtını önemsermiş gibi durmuyordu.</p>
<p>"Tahmin edebileceğin gibi," dedi Rience, "doğruyu söyleyip söylemediğini hemen anlarım, her kaçamağını anında yakalarım, sakın bana şair numaraları yapma, karmaşık bilgilerle yanıltmaya kalkma. Bunları sezmek benim için ufak iştir, tıpkı seni merdivenlerde kıskıvrak yakalamanın ufak iş olduğu gibi. Yani serseri, her sözünü ölçüp biçmeni öğütlüyorum. Ama kaybedilen her dakikaya yazıktır, başlayalım bakalım. Bildiğin üzere, güzel halatlarının güzel kahramanı, Cintra Kraliçesi Calanthe’nin torununu merak ediyorum. Ciri diye çağrılan Prenses Cirilla’yı. Görgü tanıklarının ifadesine göre bu kızcağız iki yıl önce kentin işgali sırasında yaşamını yitirmiş. Ancak sen baladında kızın şu tuhaf, neredeyse efsanevi canlıyla... Witcher Geralt’la karşılaşmasını uzun uzadıya ve duygu yüklü sözlerle anlatıyorsun. Yazgı ve kaderin buyruğu gibi şairane zırvaları bir yana bırakırsak, şarkılarından anlaşıldığı üzere çocuk, Cintra’daki çatışmadan sağ kurtulmuş. Gerçek mi bu?"</p>
<p>"Bilmiyorum..." diye sızlandı Dandelion. "Tanrılar adına, ben yalnızca bir şairim! Oradan buradan bir şeyler duyuyorum, gerisini..."</p>
<p>"Evet?"</p>
<p>"Gerisini uydurdum. Ucundan çekip uzattım! Hiçbir şey bilmiyorum ben!" dedi ozan ağlayarak ve Rience’in kokarcaya işaret verdiğini gördü, ardından da ipin daha çok gerildiğini hissetti. "Yalan söylemiyorum!"</p>
<p>"Doğru." Rience başını salladı. "Doğrudan yalan söylemiyorsun, bunu hissederdim zaten. Ama bir şekilde lafı dolandırıyorsun. Bir nedeni olmasa baladı aklından böyle uydurmazdın. Hem şu Witcher’la tanışıyorsun. O halde eklemlerini seviyorsan konuş, Dandelion. Ne biliyorsan anlat."</p>
<p>"Bu Ciri," diyebildi şair can havliyle, "Witcher'in yazgısıydı. Sürpriz çocuk deniyordu ona... Mutlaka duymuşsunuzdur, bilinen bir hikâyedir. Kızın annesi ile babası onu Witcher’a vereceklerine dair yemin etmişlerdi..."</p>
<p>"Anne baba çocuklarını o akıl hastası mutanta mı vereceklerdi? O kiralık katile? Yalan söylüyorsun, mısra düzen! Bu masallarla ancak kadınları avutabilirsin."</p>
<p>"Annemin ruhu üzerine yemin ederim ki öyleydi," diye hıçkırdı Dandelion. "Çok emin bir kaynaktan biliyorum... Witcher..."</p>
<p>"Kızı anlat. Witcher şimdilik ilgilendirmiyor beni."</p>
<p>"Kız hakkında hiçbir bilgim yok! Bir tek şunu biliyorum, savaş başlar başlamaz Witcher kızı almak için atma atlayıp Cintra’ya gitmişti. O günlerde karşılaşmıştık. Cintra’daki katliamı ve Calanthe’nin öldüğünü ona ben anlatmıştım. Bana çocuğu, kraliçenin torununu sormuştu. Cintra’da herkesin öldüğünü, son burçta tek bir kişinin canlı kalmadığını haber almıştım zaten..."</p>
<p>"Konuş. Mecazı bırak, gerçeklerden söz et!"</p>
<p>"Witcher, Cintra'nın düştüğünü ve yapılan kıyımı öğrendikten sonra yolculuktan vazgeçmişti. Birlikte kuzeye kaçtık. Hengfors’ta ondan ayrıldım ve o günden sonra da görüşmedik... Ama yolda bana ondan... Ciri’den söz etti... şu yazgıdan... Ben de bunun üzerine o baladı kaleme aldım. Başka bir bilgim yok, yemin ederim!"</p>
<p>Rience kaşlarını çatmış ona bakıyordu. "Peki Witcher’in şimdi ne yaptığını biliyor musun?" diye sordu. "Canavarları öldüren kiralık katil, yazgı hakkında atıp tutan şairane kasap ne yapıyor?"</p>
<p>"Dediğim gibi, onu en son..."</p>
<p>"Ne dediğin aklımda," diye şairin sözünü kesti Rience. "Söylediklerini can kulağıyla dinliyorum. Sana sorulan sorulara aynen yanıt ver. Soru şöyleydi: Witcher Geralt’ı bir yılı aşkın bir süredir kimse görmediyse, nerede saklanıyor? Genelde nereye saklanmayı sever?"</p>
<p>"Nerede bilmiyorum," dedi ozan hemen. "Yalan söylemiyorum. Gerçekten bilmiyorum..."</p>
<p>"Çok hızlı oldu, Dandelion, çok hızlı." Rience haince gülümsedi. "Çok hızlı. Kurnazsın ama dikkatsizsin. Nerede olduğunu bilmediğini söylüyorsun. Ama bahse girerim, o yerin adını biliyorsun."</p>
<p>Dandelion dişlerini birbirine geçirdi. Çaresiz ve öfkeliydi.</p>
<p>"Ee?" Rience kokarcaya bir işaret yaptı. "Witcher nerede gizleniyor? Adı ne oranın?"</p>
<p>Ozan sustu. İp gerildikçe gerildi, Dandelion'ın kolları iyice buruldu, ayakları yerden kesildi. Dandelion yüksek sesle ama kesik kesik inledi, sihirbazın halkası hemen ağzını tıkadı.</p>
<p>"Çek, daha da çek." Rience ellerini beline dayadı. "Biliyor musun Dandelion, sihirle beyninin içini inceleyebilirim istersem ama yorucu olur. Ayrıca gözlerinin acıyla yuvalarından fırlamasını izlemeye bayılıyorum. Hem zaten konuşacaksın."</p>
<p>Dandelion da konuşacağını biliyordu. Ayak bileklerine bağlı olan ip gerildi, kireç dolu kova gıcırdayarak zeminin üzerinde kaydı.</p>
<p>"Efendim," dedi ansızın ikinci herif, sonra feneri peleriniyle örtüp ahırın kapısındaki yarıktan dışarı baktı. "Bir gelen var. Galiba kızlardan biri."</p>
<p>"Ne yapacağınızı biliyorsunuz," diye tısladı Rience. "Feneri söndür."</p>
<p>Kokarca ipi bıraktı. Dandelion pat diye yere düştü ama fenerli adamın alçak kapının yanma geçtiği, kokarcanın da elinde uzun bir bıçakla yan tarafta pusuya yattığı gözünden kaçmadı. Tahta yarıklarından genelevin ışığı vuruyordu. Ozanın kulağına iç içe geçmiş sesler ve şarkılar çalındı.</p>
<p>Ahırın kapısı gıcırtıyla açıldı. Eşikte biri duruyordu, pek uzun boylu sayılmazdı, sırtına yuvarlak ve sımsıkı bir kapüşonu olan bir pelerin giymişti. Bir kızdı bu. Bir an için duraksadıktan sonra eşiği atladı. Kokarca onun üzerine saldırıp çevik bir hareketle bıçağını sapladı. Kokarca sonra dizlerinin üzerine düştü, çünkü hiçbir dirençle karşılaşmamıştı; bıçağını önünde uzanmış siluetin boynundan aşağıya doğru çekerken sanki dumanı yarar gibiydi. Çünkü ahıra dolan gerçekten bir duman bulutuydu ve dağılmaya başlamıştı bile. Ancak tamamen kaybolmadan içeriye bir başka siluet daldı, bulanık ve karanlık, bir sansar kadar kıvraktı. Dandelion, siluetin pelerinini fenerli adama doğru fırlattığını, kokarcanın üzerine atladığını, elinde parlayan bir şey tuttuğunu gördü; kokarcanın kesik kesik solumaya başladığını ve vahşice bir çığlık attığını duydu. Öteki herif pelerinini savurdu, zıpladı, elinde tuttuğu bıçağı salladı. Karanlık siluetin avucunun içinden ıslık sesi çıkararak alevli bir yıldırım çıktı, yağ yanıyormuş gibi dehşet verici bir cızırdamayla adamın yüzüne ve göğsüne aktı. Herif tüyler ürpertici bir çığlık attı ve ahıra mide bulandırıcı yanmış et kokusu yayıldı.</p>
<p>Derken Rience saldırdı. Yarattığı tılsım, keskin bir mavi ışıkla karanlığı yırttı. Dandelion bu ışıkta erkek giysileri giymiş, elleriyle tuhaf hareketler yapan incecik bir kadın fark etti. Onu bir anlığına görebildi, çünkü mavi ışık gürültü patırtı içinde ve gözleri kamaştıran şimşekler çakarak kayboldu, Rience öfkeli bir çığlık atarak geriye doğru düştü, üzerine tosladığı ahşap bölme duvarını çatırtılarla ortadan ikiye yardı. Erkek giysileri içindeki kadın ona yetişti, elindeki hançer bir an yanıp söndü. Ahırın içi yeniden ışıkla doldu; ancak bu kez sarı renkteydi, havada ansızın beliren ışıltılı oval bir şeyin içinden yayılıyordu. Dandelion, Rience’in çamurlu zeminden yükselip, o oval şeklin içine atladığını ve bir an bile geçmeden gözden kaybolduğunu gördü. Oval şekil ışıltısını yitirdi ama henüz bütünüyle sönmeden kadın Dandelion'ın yanına yaklaştı, ellerini ona doğru uzattı ve haykırarak anlaşılmayan bir şeyler söyledi. Derken çıtırtılar ve çağıltılar başladı ve sönmekte olan oval şey bir anda alev aldı. Dandelion'ın kulağına uzaklardan, çok uzaklardan ne olduğu belirsiz sesler çalındı, sanki birisi acıyla çığlık atıyor gibiydi. Oval şey tamamen söndü, ahır yine karanlığa gömüldü. Ozan, ağzını tıkayan ağırlığın hafiflediğini duyumsadı.</p>
<p>"İmdat!" diye haykırdı. "İmdat!"</p>
<p>"Kendini topla, Dandelion," dedi kadın. Yere çömelmiş, Rience’in hançeriyle ozanın ayak bileklerini çözüyordu.</p>
<p>"Yennefer? Sen misin?"</p>
<p>"Nasıl göründüğümü unuttuğunu söylemeye kalkışmayacaksın herhalde. Ayrıca sesim sanatçı kulaklarına yabancı olamaz. Ayağa kalkabiliyor musun? Umarım kemiklerini kırmamışlardır."</p>
<p>Dandelion güçlükle doğrulurken inledi, uyuşmuş kollarını ovaladı. "Bunlar ne durumda?" diye sordu, yerde yatan bedenleri göstererek.</p>
<p>"Anlarız şimdi." Sihirbaz kadın ortadan ikiye katlanmış hançeri tık diye açtı. "İçlerinden birinin yaşaması şart. Ona bazı sorularım olacak."</p>
<p>"Bak şu," —ozan kokarcanın yanında durmuştu— "yaşıyor sanırım."</p>
<p>"Sanmıyorum," dedi Yennefer istifini bozmadan. "Onun hem gırtlağını hem de şah damarını biçtim. Belki ruhunu henüz teslim etmemiştir ama uzun sürmez."</p>
<p>Dandelion ürperdi. "Boğazını mı kestin?"</p>
<p>"Eğer doğuştan sahip olduğum ihtiyatla önden bir illüzyon göndermeseydim, orada yatan şimdi ben olurdum. Diğerlerinin durumuna bir göz atalım... Lanet olsun. Şu iri kıyım herif bile dayanamamış. Yazık oldu, yazık..."</p>
<p>"O da mı yaşamıyor artık?"</p>
<p>"Şoku atlatamamış. Hımm... Fazlaca şiddetli kızartmışım onu... Baksana, dişleri bile kömürleşmiş... Neyin var senin, Dandelion? Kusacak mısın?"</p>
<p>"Evet," dedi şair belli belirsiz, iki büklüm oldu ve başını ahır duvarına dayadı.</p>
<p>"Hepsi bu kadar mı?" Sihirbaz kadın elindeki kupayı bıraktı ve pilicin geçirildiği şişe doğru uzandı. "Hiç sakladığın bir şey olmadı mı? Bir şeyi atlamadın mı?"</p>
<p>"Asla. Tek eksik, teşekkürdü. Sana çok teşekkür ederim, Yennefer."</p>
<p>Kadın ozanın gözlerinin içine baktı, başını hafifçe salladı, pırıl pırıl bukleleri dalgalanıp omuzlarına düştü. Kızarmış tavuğu tahta tabağın üzerine koyup bıçak ve çatal kullanarak ustalıklı hareketlerle parçalamaya başladı. Dandelion o güne kadar, bıçak ve çatalla Yennefer kadar ustalıklı piliç parçalayan tek bir kişiye rastlamıştı. Geralt'ın bu beceriyi nereden edindiğini şimdi anlıyordu. Öyle ya, diye düşündü, Geralt tüymeden önce Yennefer’in Vengerberg’deki evinde bir yıl boyunca onunla birlikte yaşamıştı. Yennefer kendine has özelliklerini aşılamıştı ona. Dandelion ikinci pilici şişten çıkardı, hiç düşünmeden bir budunu kopardı, iki eliyle kavradı ve kadının gözüne sokarcasına kemirmeye başladı.</p>
<p>"Nasıl öğrendin?" diye sordu. "Tam zamanında yardıma koşmayı nasıl başardın?"</p>
<p>"Sen Bleobheris’in altında gösterini yaparken ben de oradaydım."</p>
<p>"Görmedim seni."</p>
<p>"Görülmeyi istemedim zaten. Sonra peşin sıra kasabaya indim. Bu handa seni bekledim, öyle ya gittiğin o yere, zevklerin kuşkulu, belsoğukluğunun ise kuşkusuz olduğu o müesseseye giremezdim arkandan. Derken sabırsızlanmaya başladım. Domuz ahırından sesler gelir gibi olunca avluya çıkıp bakındım. Kulaklarımı diktim, sesin ilk başta sandığım gibi hayvanlarla ilişkiye giren birinden değil senden geldiği ortaya çıktı. Hey, hancı! Biraz daha şarap getir lütfen!"</p>
<p>"Emriniz olur, muhterem hanımefendi, derhal geliyor!"</p>
<p>"Az önceki şarabın aynısı olsun ama bu kez su katma içine. Suyu yalnızca banyoda severim, şarabın içinde hiç hoşlanmam."</p>
<p>"Başım üstüne, başım üstüne!"</p>
<p>Yennefer tabağı itip uzaklaştırdı. Dandelion'ın dikkatini çekmişti, pilicin üzerinde meyhaneciye ve bütün ailesine kahvaltıda yetecek kadar et vardı hâlâ. Çatal ve bıçak kuşkusuz şık görünüyordu ama iş görmüyordu.</p>
<p>"Beni kurtardığın için teşekkür ederim," dedi ozan bir kez daha. "O lanet olası Rience canımı alacaktı. Benden bütün bilgileri kapacak, sonra da koyun gibi kesecekti beni."</p>
<p>"Bence de öyle olacaktı." Yennefer hem kendi hem de ozanın kadehini yeniden doldurup kadehini kaldırdı. "Kurtulmana ve sağlığına içelim o halde."</p>
<p>"Seninkine, Yennefer," dedi Dandelion. "Bugünden başlayarak her fırsatta duacı olacağım sağlığına içelim. Sana çok şey borçluyum, güzel hanımefendi ve bu borcumu şarkılarımla kapatmaya çalışacağım. Sihirbazların başkalarının acılarına duyarsız kalmadıklarını, yoksul, mutsuz ve çaresiz fanilerin hiç duraksamadan yardımına koştuklarını anlatan bir efsane yaratacağım."</p>
<p>"Hadi bakalım." Yennefer gülümsedi, menekşe mavisi güzel gözlerini hafifçe kırptı. "Bu, haklı ve boşuna çıkmamış bir efsane olur. Ama sen yabancı değilsin, Dandelion. Seni tanırım ve severim."</p>
<p>"Gerçekten mi?" Ozan da gülümsedi. "Bunu bugüne kadar nasıl da ustalıkla saklamışsın oysa! Hatta benden ölesiye nefret ettiğini sanıyordum."</p>
<p>"Bir zamanlar öyleydi." Sihirbaz kadın bir anda ciddileşti. "Ama sonra fikrimi değiştirdim. Çünkü sana teşekkür borçluydum."</p>
<p>"Nedenmiş o, sorabilir miyim?"</p>
<p>"Geçelim bu konuyu," dedi Yennefer ve elindeki kadehle oynamaya başladı. "Daha önemli sorulara verelim kendimizi. Ahırda kollarını yuvalarından çıkarırcasına döndürüp sana sorulan sorulara dönelim. Gerçekten nasıl olmuştu, Dandelion? Jaruga üzerinden kaçtığınızdan beri Geralt’ı gerçekten de görmedin mi? Savaş bittikten sonra güneye döndüğünü gerçekten mi bilmiyordun? Çok ağır şekilde yaralandığını, hatta öldüğü dedikodularının yayıldığını duymadın mı? Hiç mi haberin olmadı bunlardan?"</p>
<p>"Hayır. Olmadı. Uzun süre Pont Vanis’de, Esterad Thyssen’in çiftliğinde keyif sürdüm. Sonra Hengfors’ta Niedamir’in yanında..."</p>
<p>"Bilmiyordun..." Sihirbaz başını sallayıp ceketinin düğmelerini açtı. Boynunda siyah kadifenin üzerine yerleştirilmiş elmaslarla bezeli obsidyen yıldızı yanıp sönüyordu. "Geralt'ın yaraları iyileştikten sonra atına atlayıp Nehir Bölgesi ne gittiğini bilmiyordun demek? Orada kimi aradığını tahmin edemiyor musun?"</p>
<p>"Edebiliyorum. Ama kızı bulup bulmadığını bilmiyorum."</p>
<p>"Bilmiyorsun," diye tekrarladı sihirbaz kadın. "Normal koşullarda her şeyi bilen ve bunları şarkılarında anlatan birisin. Hatta insanların duyguları gibi en mahremlerini bile dile getiriyorsun.</p>
<p>Bleobheris’in altında halatlarını dinledim, Dandelion. Birkaç hoş dizeyi de bana ithaf etmişsin."</p>
<p>"Şiir sanatının," diye mırıldandı ozan gözlerini pilice dikerek, "kendi kuralları vardır. Kimse alınmamalı..."</p>
<p>"Karga kanatları gibi saçlar, gece çıkan fırtına âdeta," diye alıntı yaptı Yennefer abartılı bir coşkuyla, "menekşe mavisi gözlerde şimşekler uykuya yatmış... Bunun gibi bir şeydi, değil mi?"</p>
<p>"Belleğime öyle yerleşmiştin." Ozan hafifçe gülümsedi. "Bu betimlemenin yalan olduğunu savunan arkamdan ilk taşı atsın."</p>
<p>"Ancak anlayamadığım bir nokta var," dedi sihirbaz kadın, dudaklarını bir an birbirine bastırarak, "iç organlarımı tarif etme hakkını sana kim verdi? Dur ne demişsin bakayım? ‘Yüreği, boynunu süsleyen mücevherden farksız, elmas gibi sert, elmas gibi duygusuz, obsidyenden daha keskin, açtığı derin yaralar...’ Bunları sen mi uydurdun? Yoksa..." Yennefer’in dudakları titredi. "Yoksa birinin sözlerine ve yakınmalarına mı kulak verdin?"</p>
<p>"Hımmm..." Dandelion hafifçe öksürüp tehlikeli konuyu geçiştirmeye çalıştı. "Söyler misin Yennefer, Geralt’ı en son ne zaman gördün?"</p>
<p>"Çok oldu."</p>
<p>"Savaştan sonra mı?"</p>
<p>"Savaştan sonra..." Yennefer’in sesi değişir gibi oldu. "Hayır, savaştan sonra görmedim onu. Uzunca bir zaman... Hiç kimseyi görmedim. Ama konumuza dönelim, şair. Aslında şaşırdım biraz; hiçbir şey bilmiyorsun, hiçbir şey duymamışsın ama yine de biri ağzından bilgi alabilmek için seni kazığa bağlayıp yukarı çekmiş. Sen bundan tedirgin olmadın mı?"</p>
<p>"Oldum."</p>
<p>"Dinle," dedi Yennefer, elindeki kadehi masaya çarparak. "Beni dikkatle dinle. O şarkıyı repertuvarından çıkar. Bir daha söyleme."</p>
<p>"Kastettiğin..."</p>
<p>"Ne kastettiğimi çok iyi biliyorsun. Nilfgaard’la yapılan savaşın şarkılarını söyle. Şarkılarında beni ve Geralt’ı anlat, böylece bize ne yararın ne de zararın dokunur, hiçbir şeyi bozamaz ya da düzeltemezsin. Ama Cintralı aslan yavrusundan söz etme şarkılarında."</p>
<p>Büyücü çevresine bakındı, o saatlerde sayıları çok sınırlı olan müşterilerden birinin onları dinleyip dinlemediğinden emin olmak istedi. Garson kızın masaları toplayıp mutfağa geçmesini bekledi.</p>
<p>"Ayrıca tanımadığın insanlarla baş başa kalmamaya çalış," dedi sesini alçaltarak. "Ortak tanıdıklarınızın selamını verip kendini tanıtmayı unutan insanlarla yalnız kalma. Anlıyorsun, değil mi?"</p>
<p>Dandelion sihirbaza şaşırarak baktı. Yennefer gülümsedi. "Dijkstra’nın selamı var, Dandelion."</p>
<p>Şimdi korkuyla çevresine bakınma sırası ozana gelmişti. Şaşkınlığı gözlerinden okunuyordu ve yüzü tuhaf bir ifade almış olmalıydı, çünkü sihirbaz kadının yüzüne oldukça alaylı bir ifade yayılmıştı.</p>
<p>"Ayrıca," diye fısıldadı Yennefer ve masanın üzerine doğru eğildi. "Dijkstra senden bir rapor rica ediyor. Verden den geliyorsun, Dijkstra da Kral Ervyll’in sarayında neler konuşulduğunu merak ediyor. Sana şu bilgiyi ulaştırmamı rica etti benden: Rapor bu sefer doğrudan konuyla ilgili ve ayrıntılı olacakmış, kesinlikle şiir formunda istemiyor. Düzyazı olacak, Dandelion. Düzyazı."</p>
<p>Ozan güçlükle yutkunup başını salladı. Hiç sesini çıkarmadan düşünmeye başladı. Acaba soru sormalı mıydı? Sihirbaz kadın hemen imdadına koştu.</p>
<p>"Zor günler kapıda," dedi usulca. "Zor ve tehlikeli. Değişim çağı geliyor. Önümüzdeki değişimlerin iyi yönde gerçekleşmesi için hiçbir şey yapmamış olma düşüncesiyle yaşlanmak çok yazık olurdu. Öyle değil mi?"</p>
<p>Ozan evet dercesine başını salladı ve hafifçe öksürdü. "Yennefer?"</p>
<p>"Dinliyorum, şair."</p>
<p>"Şu ahırdaki adamlar; kimdiler, ne istiyorlardı, kim göndermişti onları? Çok merak ediyorum. İkisini de öldürdün ama dolaşan dedikodulara bakılırsa, siz ölülerden bile bilgi toplayabilirmişsiniz."</p>
<p>"Peki o dedikodular, konseyin bir fermanından dolayı ruh çağırmanın yasak olduğundan söz etmiyor mu? Uzatma, Dandelion. O cellat yamaklarının zaten dünyadan haberleri yok. O kaçan... Hımmm... O başka tabii."</p>
<p>"Rience. Sihirbazdı değil mi?"</p>
<p>"Evet. Ama işinin ehli değildi pek."</p>
<p>"Ama yine de kurtuldu senin elinden. Nasıl yaptığını da gördüm. Kendini ışınladı, değil mi? Bir anlama geliyor mu bu?"</p>
<p>"Geliyor. Birinin ona yardım ettiğini gösteriyor. Şu Rience denen zat, havada süzülen oval geçidi açacak ne yeterli zamana ne de güce sahipti. Böyle bir ışınlanma önemsiz iş değildir. Belli ki kapıyı başka biri açtı. Kıyaslanamayacak kadar ondan kudretli biri. Nereye çıkacağımı bilmediğim için onun peşine düşmeye çekindim. Ama peşi sıra oldukça sıcak bir şeyler yolladım. Yanık yaralarına iyi gelecek bir sürü büyüye ve iksire ihtiyacı olacaktır. Yine de bu yanıkların izlerini bir süre taşıyacak."</p>
<p>"Onun bir Nilfgaardlı olması belki ilgini çeker."</p>
<p>"Öyle miydi sence?" Yennefer yerinde doğruldu, seri bir hareketle cebindeki hançeri çıkardı ve elinde döndürdü. "Nilfgaard bıçakları artık herkesin elinde. Kullanışlı ve rahatlar, göğsünde bile saklayabiliyorsun."</p>
<p>"Mesele bıçak değil. Beni sorguya çekerken, ‘Cintra çatışması’ ve ‘kentin işgali’ gibi ya da benzeri kavramlar kullandı. O olayların öyle adlandırıldığını daha önce hiç duymamıştım. Bizim için yaşananlar Cintra katliamıydı. Kimse başka türlü de adlandırmaz zaten."</p>
<p>Sihirbaz kadın elini kaldırıp tırnaklarını inceledi. "Zekisin, Dandelion. Algın çok yüksek."</p>
<p>"Meslek hastalığı diyelim."</p>
<p>"Hımm, hangi mesleği kastediyorsun acaba?" Yennefer gülümser gibi oldu. "Ama verdiğin bilgi için teşekkür ederim. Çok değerli."</p>
<p>"Bu," -ozan da gülümsüyordu şimdi— "iyi yönde değişime benim katkım olsun. Söyler misin Yennefer, Geralt’la ve Cintralı kızla Nilfgaard neden böylesine ilgileniyor?"</p>
<p>"Burnunu o işe sokma sen." Yennefer ansızın ciddileşmişti. "Söylediğim gibi, Calanthe’nin torunu hakkında bütün duyduklarını unutacaksın."</p>
<p>"Haklısın, söyledin bunu. Ama yazacağım bir balat için malzeme peşinde falan değilim."</p>
<p>"O halde ne peşindesin? Dayak mı?"</p>
<p>"Diyelim ki," dedi şair sesini alçaltıp, çenesini kavuşturduğu ellerine dayayarak; sonra büyücü kadının gözlerinin içine baktı. "Diyelim ki Geralt o çocuğu bulup kurtardı. Diyelim ki kaderin gücüne sonunda inanmaya başladı ve bulduğu çocuğu yanına alıp götürdü. İyi de nereye? Rience bana işkence ederek ağzımdan zorla bu bilgiyi almaya çalıştı. Ama sen biliyorsun, Yennefer. Witcher’ın nereye saklandığını sen biliyorsun."</p>
<p>"Biliyorum."</p>
<p>"Oraya nasıl ulaşılacağını da biliyor musun?"</p>
<p>"Onu da biliyorum."</p>
<p>"Sence onu uyarman gerekmez mi? Rience tarzı adamların onu ve küçük kızı aradıklarını ona bildirmen gerekmez mi? Yerinde olsam, atıma atlayıp giderdim oraya ama oranın neresi olduğunu bilmiyorum işte... Adını telaffuz etmememin doğru olduğu o yer..."</p>
<p>"Şimdi bir sonuç çıkar bundan, Dandelion."</p>
<p>"Geralt'ın nerede olduğunu biliyorsan, oraya gitmeli ve uyarmalısın onu. Çünkü ona bir borcun var, Yennefer. Öyle ya sizi bağlayan bir şey vardı aranızda."</p>
<p>"Kuşkusuz," dedi Yennefer buz gibi sesle. "Bizi bağlayan bir şey vardı aramızda. Bu yüzden onu biraz tanırım. Birilerinin ona yardım dayatmasından hoşlanmaz. Eğer yardıma ihtiyacı olursa güvendiği kişilerden destek ister. O olayların üzerinden bir yılı aşkın zaman geçti ve ben... ondan tek bir haber alamadım. Borca gelince; onun bana ne kadar varsa, benim de ona o kadar borcum var. Ne daha az, ne daha fazla."</p>
<p>"O halde ben gideceğim oraya." Dandelion başını kaldırdı. "Bana yerini söyle..."</p>
<p>"Olmaz," diye sözünü kesti Yennefer. "Senin için ummadığın kadar tehlikeli olur çünkü Dandelion. Tekrar senin peşine düşebilirler. Ne kadar az şey bilirsen, o kadar iyi. Çek git buralardan. Atma atla ve Redanya’ya, Dijkstra’nın ve Philippa Eilhart’ın yanma git, Vizimir’in çiftliğinde takıl. Seni bir kez daha uyarıyorum: Cintralı aslan yavrusunu unut. Ciri’yi unut. Bu adı hiç duymamışsın gibi yap. Senden istediklerimi yap. Başına kötü bir şey gelmesini istemiyorum. Bunu istemeyecek kadar çok seviyorum seni, çok şey borçluyum sana."</p>
<p>"Bunu ikidir söylüyorsun. Bana ne borçlusun, Yennefer?"</p>
<p>Sihirbaz kadın başını çevirdi ve uzun süre konuşmadı.</p>
<p>"Onunla birlikte yolculuk yaptın," dedi sonunda. "Sayende yalnız kalmadı. Ona gerçek bir dost oldun. Yanından ayrılmadın."</p>
<p>Ozan gözlerini yere dikti.</p>
<p>"Ama onun pek işine yaramadı," diye mırıldandı. "Bu dostluk ona pek fayda etmedi. Benim yüzümden başına gelmedik kalmadı. Beni sürekli bir müşkülden kurtardı... Yardım etti bana..</p>
<p>Yennefer masanın üzerinden eğildi, hiç sesini çıkarmadan elini ozanın elinin üstüne koydu. Bakışlarında üzüntü vardı.</p>
<p>"Atına atla ve Redanya’ya git," diye tekrarladı bir süre sonra. "Dreiberg’e git. Orada Dijkstra’nın ve Philippa’nın koruması altında olacaksın. Kahramanı oynamaya çalışma. Tehlikeli bir işe karıştın, Dandelion."</p>
<p>"Farkındayım." Ozan yüzünü buruşturdu ve ağrıyan omzunu ovaladı. "İşte tam da bu yüzden Geralt'ın uyarılması gerektiğini düşünüyorum. Onu nerede bulabileceğimizi bir tek sen biliyorsun. Yolu da biliyorsun. Bence oraya gittin bile... konuk olarak."</p>
<p>Yennefer başını çevirdi. Dudaklarını birbirine bastırdığı, yanak kaslarının seğirdiği Dandelion’ın gözünden kaçmadı.</p>
<p>"Doğru, evet, gittim oraya daha önce," dedi sihirbaz, sesinde çözülmesi güç tuhaf bir tınıyla. "Konuk oldum oraya. Ama asla davetsiz bir konuk değildim."</p>
<p>Rüzgâr kudurmuşçasına uğuldadı, mezbeleliklerin arasında büyüyen çimenleri dalgalandırdı, akdiken çalılıklarının ve evlerin yüksek çatılarının arasından aktı. Ayın önünden geçen bulutlar şatonun üzerine anlık bir ışık düşürdü, kale hendeklerini ve duvar kalıntılarını solgun ve gölgeli bir ışıkla aydınlattı, kırık dişlerini gösteren ve çukura kaçmış gözlerini boşluğa dikmiş bir sürü kafayı görünür kıldı. Ciri tiz sesiyle çığlığı basıp başını Witcher'in pelerinine gömdü.</p>
<p>Yönü topuklarla belirlenen kısrak, çökmüş bir kemerin altında kalmış kiremit yığınının üzerinden dikkatle geçti. Taş kalıplara çarptıkça tangur tungur sesler çıkaran nalların surların arasında yarattığı dehşet verici yankı rüzgârın uğultusunu bile bastırıyordu. Korkudan tir tir titreyen Ciri tırnaklarını saçlarının arasına gömmüştü.</p>
<p>"Korkuyorum," diye fısıldadı.</p>
<p>"Korkacak bir şey yok," dedi Witcher ve elini kızın omzuna koydu. "Yeryüzünde buradan daha güvenli bir yer yok. Burası Kaer Morhen, Witcherların yuvasıdır. Burada bir zamanlar güzel bir şato vardı. Uzunca bir zaman önce."</p>
<p>Kız yanıt vermeyip başını iyice eğmekle yetindi. Witcher'in kısrağı Roach usulca kişnedi, sanki kızı yatıştırmak ister gibiydi.</p>
<p>Karanlık bir derinliğe dalıp sütunların ve kemerlerin arasından uzanan uzun ve sonsuz bir tünele girdiler. Roach yoğun karanlığa aldırmadan emin adımlarla ve keyifle ilerliyor, nallarını zemine vurmaktan belli ki mutlu oluyordu.</p>
<p>Önlerinde, tünelin ucunda kıpkırmızı yanıp sönen bir çizgi belirdi ansızın. Büyüdü, genişledi, arkasından ışık yayılan, duvarlardaki demirden askılara yerleştirilmiş meşalelerin ışığının titreştiği büyük bir kapıya dönüştü. Eşikte siyah, ışığın altında bulanıklaşan bir siluet duruyordu.</p>
<p>Ciri, "Kim var orada?" diye soran, köpek havlamasını andıran haince bir ses duydu. "Geralt?"</p>
<p>"Evet, Eskel. Benim."</p>
<p>"Gel içeri."</p>
<p>Witcher atından atladı, Ciri’yi kucaklayıp eyerden indirdi, çıkını eline tutuşturdu. Kız bohçayı iki eliyle kavradı ama ardına saklanamayacak kadar küçük olmasına üzüldü.</p>
<p>"Burada, Eskel’in yanında bekle," dedi Geralt. "Roach u ahıra götüreceğim.</p>
<p>"Işığa doğru gel, ufaklık," dedi Eskel adındaki adam kızgın bir sesle. "Karanlıkta durma."</p>
<p>Ciri onun yüzüne baktı ve çığlığı basmamak için kendini güçlükle tuttu. İnsan değildi bu. İki ayağının üzerinde durmasına, ter ve duman kokmasına ve üzerine sıradan insan giysileri giymiş olmasına karşın insan değildi. Hiçbir insanın böyle bir yüzü olamaz, diye içinden geçirdi Ciri.</p>
<p>"Ee, ne bekliyorsun daha?" diye sordu Eskel.</p>
<p>Ciri kımıldamadı. Karanlığın içinde Roach un çıkardığı nal seslerinin uzaklaşmakta olduğunu duydu. Ayağının üzerinden ciyaklayan yumuşak bir şey geçti. Ciri havaya sıçradı.</p>
<p>"Sana karanlıkta durma dedim, oğlum, yoksa fareler çizmelerinin konçlarını kemirir."</p>
<p>Ciri çıkınını göğsüne bastırıp hızla ışığa doğru yürürken fareler ayaklarının altından ciyaklayarak geçiyordu. Eskel kıza doğru eğildi, elindeki çıkını aldı, kapüşonunu arkaya doğru indirdi.</p>
<p>"Lanet olsun," diye mırıldandı, "kızmış. Bir bu eksikti şimdi."</p>
<p>Ciri ona ürkerek baktı. Eskel gülümsedi. Kız onun insan olduğunu fark etti, sıradan bir insan yüzüne sahipti, ancak bu yüz ağzının kenarından başlayıp bütün yanağına yayılan ve kulağına kadar uzayan yarım daire şeklinde kocaman ve çirkin bir yara iziyle yüz olmaktan çıkmıştı.</p>
<p>"Mademki buradasın, o halde Kaer Morhen’e hoş geldin," dedi adam. "Nasıl çağırırlar seni?"</p>
<p>"Ciri," dedi Geralt kızın yerine, usulca karanlığın içinden çıkarak. Eskel arkasına döndü. İki Witcher ansızın sarmaş dolaş olup birbirlerini bir an için göğüslerine bastırdılar.</p>
<p>"Hayattasın, Kurt."</p>
<p>"Hayattayım."</p>
<p>"Güzel." Eskel uzanıp askıdan bir meşale aldı. "Gidin. Dış kapıyı kapatacağım, yoksa içerinin sıcaklığı dışarıya kaçacak."</p>
<p>Koridor boyunca yürüdüler. Burada da fareler vardı; duvarların kenarından kayıp geçiyor, yan koridorların karanlığında ciyaklıyor, meşalenin yarattığı ışıklı dairelerden kaçıyorlardı. Ciri adımlarını hızlandırıp adamlara yetişmeye çalışıyordu.</p>
<p>"Vesemir dışında burada kim kışlıyor, Eskel?"</p>
<p>"Lambert ve Coen."</p>
<p>Dik ve kaygan bir merdivenden indiler. Aşağıda aydınlık bir köşe vardı. Ciri’nin kulağına sesler, burnuna duman kokusu geldi.</p>
<p>Koskoca bir salondu burası, devasa bir şöminenin ateşiyle aydınlanmıştı, harlı alevler bacaya doğru yükseliyordu. Salonun ortasında büyük ve ağır bir masa duruyordu. Çevresine en az on kişi sığabilirdi. Ama üç kişi oturuyordu. Üç insan. Üç Witcher, diye içinden düzeltti Ciri. Büyük alevlerin ardında siluetler seçebiliyordu yalnızca.</p>
<p>"Selam, Kurt. Bekliyorduk seni."</p>
<p>"Selam, Vesemir. Sizlere de merhaba, çocuklar. Yuvaya dönmek güzelmiş."</p>
<p>"Bize kimi getirdin?"</p>
<p>Geralt bir süre sustu, sonra elini Ciri’nin omuzlarına koyup kızı hafifçe öne doğru itti. Ciri başını önüne eğip ağır ağır ilerledi, iki büklümdü, ne yapacağını bilmiyor, sendeliyordu. Korkuyorum, diye düşündü. Çok korkuyorum. Geralt beni bulup yanına aldığında korkularımın artık son bulacağını, her şeyin geçtiğini düşünmüştüm... Ama şimdi evimde olmak yerine, farelerin cirit attığı bu yıkık dökük, ürpertici, karanlık, esrarengiz yankılarla dolu şatodayım... Yine kıpkırmızı ateşten bir duvarın önündeyim. Ürkütücü siyah siluetler görüyorum, hain ve korkunç gözlerin bana baktığını görüyorum...</p>
<p>"Kimdir bu çocuk, Kurt? Kim bu kız?"</p>
<p>"O benim..." Geralt durup kaldı. Kız, onun güçlü ellerini omuzlarında hissediyordu. Derken korkusu ansızın kayboldu. Sırra kadem basmıştı sanki o duygu. Hışır hışır yanan kızıl ateşten bir sıcaklık yayıldı. Yalnızca sıcaklık. Siyah siluetler dostların siluetleriydi. Hamilerin siluetleri. Parlayan gözlerinde merak vardı. Kaygı. Bir de huzursuzluk...</p>
<p>Geralt’ın elleri omuzlarını daha da sıkı sardı.</p>
<p>"O bizim kaderimiz."</p>
<p>Gerçekten, adlarına Witcher denilen canavarlardan daha itici, doğaya daha aykırı canlılar olamaz, çünkü onlar alçakça sihrin ve şeytanlığın meyveleridir. Erdemden, vicdandan ve ahlaktan yoksun şerefsizler onlar, yeryüzüne sırf öldürmek için gelmiş cehennemi hak eden yaratıklar... Dürüst insanların arasında onlara ve benzerlerine yer yoktur.</p>
<p>Adı geçen onursuzların yaşadıkları, iğrenç uygulamalarını öğrendikleri Kaer Morhen in ise yeryüzünden silinmesi, izlerinin üzerine ise tuz ve güherçile serpilmesi gerekir.</p>
<p>Anonim, Canavarlar Kitabı veya Witcher'ın Tarifi</p>
<p>Hoşgörüsüzlük ve batıl inanç, oldum olası aşağı tabakadaki aptallara özgü özelliklerdir ve bana öyle geliyor ki kökleri hiçbir zaman kurutulamayacak, çünkü onlar aptallığın kendisi gibi sonsuzdur. Bugün dağların yükseldiği yerlerde gün gelecek denizler uzanacak; bugün denizlerin dalgalandığı yerler gün gelecek çöle dönecek. Ancak aptallık, aptallık olarak kalacak.</p>
<p>Nicodemus du Boot, Yaşama, Mutluluğa ve Esenliğe Dair Düşünceler</p>
</body>
</html>