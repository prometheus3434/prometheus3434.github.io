<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h2>Bölüm 6</h2>
<p>"Hata yapmamalıyız," dedi Redanya Kralı Vizimir ve 1 1 yüzüklerle bezeli parmaklarını şakaklarındaki saçların arasına gömdü. "Hata yapmayı ya da yanılmayı göze alamayız." Huzurundakiler sustular. Aedirn hükümdarı Demawend, bir koltuğa kaykılmış, gözünü göbeğinin üzerinde duran bira sürahisine dikmişti. Temerya, Pontar, Mahakam ve Sodden hâkimi, kısa bir süreden beri de Brugge’nin yaşlı hamisi olan Foltest, başını pencereye doğru çevirerek soylu profilini herkese gösterdi. Masanın karşı tarafında haydut sakallı Kaedwen Kralı Henselt oturuyor, küçük gözlerinden yayılan delici bakışlarını istişare toplantısına katılmış kişilerin üzerinde gezdiriyordu. Lirya Kraliçesi Meve, kolyesinin dev yakut taşlarıyla dalgın dalgın oynuyor, arada sırada da güzel ve dolgun dudaklarını anlamlı bir şekilde büzüyordu.</p>
<p>"Hata yapmamalıyız," diye yineledi Vizimir. "Çünkü tek bir hata bize pahalıya mal olabilir. Başkalarının deneyimlerinden yararlanalım. Atalarımız bundan beş yüz yıl önce bu sahile ayak bastıklarında elfler kafalarını kuma gömmüşlerdi. Topraklarını ellerinden gıdım gıdım aldık, onlarsa geri çekildiler ve sürekli bunun son sınır olduğunu, daha fazla ilerlemeyeceğimizi sandılar.</p>
<p>Biz onlardan akıllı olalım! Çünkü sıra şimdi bizde. Elfler şimdi biziz. Nilfgaard, Jaruga kıyısına dikilmiş ve buradan duyabiliyorum: ‘Orada dursunlar bakalım.’ Şunu da duyuyorum: ‘Daha fazla ilerleyemezler.’ Ama ilerleyecekler, göreceksiniz. Tekrar ediyorum: Elflerin hatasına bizler de düşmeyelim!"</p>
<p>Yağmur damlaları camlara vuruyor, rüzgârın uğultusu ürpertiyordu. Kraliçe Meve başını kaldırdı. Kargaların ve kuzgunların gaklamalarını duyar gibi olmuştu sanki. Oysa kulağına çalınan rüzgârdı yalnızca. Rüzgâr ve yağmur...</p>
<p>"Bizi elflerle kıyaslama," dedi Kaedwen Kralı Henselt. "Bu kıyaslamayla bize ayıp ediyorsun. Elfler savaşmayı bilmezdi, atalarımızdan korkup kaçtılar, dağlara ve ormanlara gizlendiler. Elfler, atalarımıza Sodden’i sunmadılar. Ama biz, bizimle takışmanın ne demek olduğunu Nilfgaardhlara gösterdik. Bizi Nilfgaard’la, korkutma Vizimir, propaganda yapma. Nilfgaard, Jaruga kıyısına mı geldi diyorsun? Ben de diyorum ki Nilfgaard, delikteki fare gibi nehrin öbür kıyısında pinekliyor. Çünkü Sodden’de omurgalarını kırdık onların! Askeri açıdan sildik onları. Özellikle de moral açısından! Vaktiyle Emhyr var Emreis’in bu ölçüdeki saldırganlığa karşı olduğu ve Cintra’ya yapılan saldırının düşman bir siyasi grup tarafından düzenlendiği doğru mudur, bilmiyorum. Bence eğer bizi yenebilseydiler, Emhyr bunu alkışlar, imtiyazlar tanır, araziler dağıtırdı. Ama Sodden’den sonra anlaşıldı ki o buna karşıydı ve her şeye mareşallerin dikbaşlılığı yol açmıştı. Kelleler alındı. Darağaçları kan gölüne döndü. Bunlar dedikodu değil, kesin bilgiler. Törenlerle sekiz kişi idam edildi, sessiz sedasız bir sürü infaz yapıldı. Kimileri sözde ecelleriyle ama esrarengiz bir şekilde yaşamlarını kaybettiler, birçok kişi ansızın emekliye sevk edildi. Emhyr kontrolü kaybetti, hatta kendi yönetim kadrosunun kökünü kazıdı. Ordularını kim yönetecek şimdi? Başçavuşlar mı?"</p>
<p>"Hayır, başçavuşlar yönetemez," dedi Aedirn Kralı Demawend buz gibi bir sesle. "Bu işi Emhyr’in uzun zamandır eğittiği ve nicedir böyle bir olanak bekleyen genç ve yetenekli subaylar üstlenecek. Yönetim kadrolarına girmelerine ve yükselmelerine yaşlı mareşallerin izin vermediği subaylar... İsimleri duyulmuş genç ve yetenekli komutanlar... Metinna ve Nasair’deki ayaklanmaları bastırmış, Ebbing’deki isyancıları kısa zamanda susturan komutanlar... Kuşatma manevralarının, süvari taarruzlarının, piyadelerin yıldırım hızıyla yer değiştirmelerinin, denizden hücum etmenin önemini bilen komutanlar. Bunlar, seçilmiş belirli noktalara yoğunlaşmış saldırı taktiği uygulayan, hisarları kuşatırken sihir yerine modern teknikler kullanan subaylar. Onları küçümsemek hata olur. Jaruga’yı geçmek ve eski mareşallerin hatalarından ders çıkardıklarını kanıtlamak için yanıp tutuşuyorlar."</p>
<p>"Eğer çıkardıkları bir ders varsa," dedi Henselt omuz silkerek, "o zaman Jaruga’yı geçmezler. Cintra ve Verden sınırındaki nehir ağzını, Nastrof, Rosrog ve Bodrog kaleleriyle Ervyll kontrolü altında tutuyor hâlâ. Bu üç kaleyi kimse elini sallayıp fethedemez öyle, modern teknikler de bir işe yaramaz. Bizim kanadı Ciradis Kralı Ethain’in donanması da koruyor, o sayede kıyıyı elimizde tutuyoruz. Tabii Skelligeli korsanların da payı var bunda. Anımsarsanız Prens Crach an Craite, Nilfgaard’la ateşkes anlaşmasını imzalamadı, onlara göz açtırmıyor, taşradaki sahil yerleşim merkezlerine ve kalelere saldırıyor. Nilfgaardlılar ona, deniz yaban domuzu anlamına gelen Tirth ys Muire adını taktılar. Onunla çocukları korkutuyorlar!"</p>
<p>"Nilfgaardlı çocukları korkutmak," dedi Kral Vizimir sırıtarak, "bizim güvenliğimizi temin etmez."</p>
<p>"Elbette yapmaz bunu," dedi Henselt. "Bize başka bir şeyi temin eder ama: Emhyr var Emreis nehre ve kıyıya egemen olmadan, bir kanadı taarruza açık bir konumdayken Jaruga’nın sağ kıyısına çıkarmak istediği birliklerinin ihtiyaçlarını karşılayamaz. Ne kuşatma manevrası, ne yıldırım süvarisi? Gülerim ben buna! Ordusu nehri geçtikten üç gün sonra sıkışıp kalır. Yarısı hisarları kuşatır, kalanı çalıp çırpmak, hayvan yemi ve yiyecek bulmak için kaybolur. O ünlü süvari sınıfları kendi atlarının büyük bir bölümünü kesip yedikten sonra biz de onlara ikinci bir Sodden yaşatırız. Lanet olsun, keşke nehri geçseler! Ama korkmayın, yapmayacaklar."</p>
<p>"Diyelim ki," dedi Lirya Kraliçesi Meve, "Jaruga’yı geçmeyecekler. Diyelim ki Nilfgaard beklemeyi seçecek. Ama düşünelim, bunun kime yararı olur? Onlara mı, bize mi? Hiçbir şey yapmadan beklemeye kimin gücü yeter, kimin yetmez?"</p>
<p>"Kesinlikle!" dedi Vizimir. "Meve her zaman az konuşur ama on ikiden vurur. Emhyr’in zamanı var efendiler ama bizim yok! Ortada dönenleri görmüyor musunuz? Nilfgaard bundan üç yıl önce yamaçtan küçük bir taşı söktü, şimdi köşeye çekilmiş çığ düşmesini bekliyor. Öylece bekliyor ve yamaçtan sürekli yeni taşlar yuvarlanıyor. Yerinden oynatılan ilk küçük taş, hareket ettirilemeyen bir kaya parçasıydı anlaşılan. Ama çok geçmeden görüldü ki harekete geçmesi için ucundan dokunmak bile yeterli olmuştu. Derken çığı ellerini ovuşturarak bekleyen başkaları ortaya çıktı. Ormanların içi Mavi Dağlar’dan Bremervoord’a kadar elf komandolarıyla dolu. Bu artık çetecilik değil, gerçek bir savaş. Biz ne olduğunu anlayana kadar Dol Blathannalı özgür elfler kendilerini savaşın içine atacaklar. Mahakam’da cüceler ayaklandı, Brokilon’da dryad’lar. gitgide pervasızlaşıyor. Bu bir savaş, genişlemiş bir savaş. İçeride yaşanan bir savaş. Bir iç savaş. Bizim savaşımız. Ve Nilfgaard bekliyor... Zaman kimin lehine çalışıyor, ne dersiniz? Scioa’tael birliklerinde otuzkırk yaşlarında elfler var. Ancak onlar üç yüz yıldan uzun yaşıyor! Onların zamanları var, bizim yok!"</p>
<p>"Scioa’tael," dedi Henselt, "bayağı zararlı olmaya başladılar. Ticareti ve ulaşımı felce uğratıyorlar, köylüleri yıldırıyorlar. Bu işe bir dur demeliyiz!"</p>
<p>"İnsan olmayanlar savaş istiyorlarsa, buyursunlar," diye araya girdi Temerya Kralı Foltest. "Ben her zaman dirlik düzenden ve birlikte yaşamaktan yana oldum. Ama ille de bir güç gösterisine kalkışmak istiyorlarsa, kimin daha güçlü olduğunu gösteririz onlara. Ben hazırım. Temerya ve Sodden’de Sincaplar'ın kökünü altı ayda kurutmanın yolunu buluruz. Bu topraklar daha önce de atalarımızın döktüğü elf kanıyla sulanmıştı. Bu bence bir trajedi ama başka bir çıkış yolu göremiyorum, trajedi tekrar edecek. Elflerin durdurulmaları gerekiyor."</p>
<p>"Sen emir verir vermez ordun elflere saldıracaktır," dedi Demawend. "Peki, insanlara da hücum edecek midir? Piyadelerini aralarından topladığın köylülere de saldıracak mıdır? Esnaf birliklerine? Bağımsız kentlere? Vizimir, Scioa’tael’i anlatırken tek bir taştan söz etti. Evet, evet, baylar, bakmayın öyle yüzüme! Nilfgaard'ın boyunduruğu altına girmiş topraklarda köylülerin, çiftçilerin ve zanaatkârlarm daha iyi, daha özgür koşullarda yaşadıkları ve mali durumlarının daha iyi olduğu, esnaf birliklerine daha fazla imtiyazlar tanındığı köylerde ve kasabalarda konuşulmaya başladı. Nilfgaard atölyeleri bizi mala boğuyor. Brugge ve Verden’de onların parası yerel paranın yerini almaya başladı. Hiçbir şey yapmadan öylece oturursak batacağız, birbirimize gireceğiz, sorunların içine gömüleceğiz, işimiz gücümüz yenilgilerle, isyanlarla ve olaylarla uğraşmak olacak, zaman içinde Nilfgaard’dan gelecek parasal desteğe bağımlı olacağız. Batacağız, kendi vatanımızda boğulacağız. Çünkü şunu bilin ki Nilfgaard güneye inen yolu da bize kapatacak. Kendimizi geliştirmeli, yayılmacı politika izlemeliyiz, aksi halde torunlarımız buraya sığamaz olacaklar!"</p>
<p>Herkes sustu. Redanya Kralı Vizimir derin bir soluk aldı, masanın üzerinde duran kadehlerden birine uzandı ve içindekini uzun uzun içti. Sessizlik uzadıkça uzuyor, yağmur damlaları camlara vuruyor, uğultuyla esen rüzgâr kepenkleri takırdatıyordu.</p>
<p>"Burada sözü edilen bütün zorluklar," dedi sonra Henselt, "Nilfgaard’ın eseridir. İnsan olmayanları kışkırtan, propagandalarını sürekli artıran ve isyanları körükleyen Emhyr’in ulaklarıdır. Çevrelerine altın saçıp esnaf birliklerine ve loncalara imtiyaz sözü veriyorlar, devletimizi güçlendirmek yerine baronlara ve kontlara yüksek makamlar vaat ediyorlar. Sizde durumun nasıl olduğunu bilemem ama Kaedwen’de ortalık ansızın dünyanın sonunun geldiğini bildiren papazlarla, rahiplerle, kâhinlerle ve başka bir sürü boktan mistikle doldu."</p>
<p>"Bizde de durum aynen böyle," dedi Foltest. "Lanet olsun, yıllardır huzur içinde yaşıyorduk. Büyükbabamın rahiplerin sayılarını azaltıp hadlerini bildirdiği dönemden beri kalanlar yararlı uğraşlara yöneldiler. Kitapları inceleyip çocuklara bilgi aktardılar, yoksullarla, hastalarla ve evsizlerle ilgilendiler. Ve de siyasete karışmadılar. Ama şimdi ansızın uyandılar ve aşağı tabakanın kulağına saçma sapan şeyler çığırıyorlar, ayaktakımı da onları dinliyor ve neden kötü koşullarda yaşadıklarını öğreniyor. Büyükbabam kadar fevri ve bir kral olarak otoritem ve asaletim konusunda onun kadar hassas olmadığım için bu duruma göz yumuyorum. Çılgın bir fanatiğin yaygarasıyla sarsılacak bir otoritenin, bir asaletin ne önemi var zaten! Ancak sabrım taşmak üzere. Şimdilerde papazların ana konusu güneyden geleceği söylenen bir kurtarıcı. Güneyden, dikkatinizi çekerim! Jaruga’mn karşı kıyısından!"</p>
<p>"Beyaz Alev," diye mırıldandı Demawend. "Önce Beyaz Ayaz, ardından Beyaz Işık gelecek. Sonra dünya, Beyaz Alev’den ve Beyaz Kraliçe’den yeniden doğacak. Bunu ben de duydum. Elf kâhini Ithlinne aep Aevenien’in kehanetinin yüze göze bulaştırılmış hali bu. Vengerberg pazarında böyle saçmalıklar çığırıp duran bir papazı yakalatmıştım ben. Cellat, kâhinin bu iş için Emhyr’den kaç para aldığını papaza uzun süre kibarca sordu. Ama papaz Beyaz Alev ve Beyaz Kraliçe diye zırvalayıp durdu... son âna kadar hem de."</p>
<p>"Dikkatli ol, Demawend." Vizimir yüzünü buruşturdu. "Şehit yaratma, çünkü Emhyr’in derdi tam da bu. Nilfgaard'ın ajanlarını yakala ama papazlara dokunamazsın, doğuracağı sonuçları kestiremezsin çünkü. Halkın gözünde hâlâ nüfuzlu onlar ve saygı görüyorlar. Sincaplar’la yeterince sorunlarım var, kasabalarda ayaklanmayı ve çiftçi savaşlarını göze alamam."</p>
<p>"Lanet olsun!" diye patladı Foltest. "Bu yapmayalımlar, göze almayalımlar, yapamayızlar ne demek oluyor! Yapamayacaklarımızı konuşmak için mi toplandık biz? Ağlayıp açılalım, zaaflarımıza ve aczimize hayıflanalım diye mi bizi Hagge’ye çağırdın Demawend? Harekete geçelim artık! Bir şeyler yapmalıyız! Dönen dolaplara bir dur demeliyiz!"</p>
<p>"Ben zaten baştan beri bunu öneriyorum." Vizimir gerindi.</p>
<p>"Şu an yapılacak şeyi öneriyorum."</p>
<p>"Neyi?"</p>
<p>"Ne yapabiliriz?"</p>
<p>Yine sessizlik oldu. Rüzgâr uğulduyor, panjurlar sarayın surlarına çarpıyordu.</p>
<p>"Neden herkes bana bakıyor?" diye ansızın sordu Meve.</p>
<p>"Güzelliğinden büyülendik," diye mırıldandı Henselt.</p>
<p>"O da var tabii," diye Henselt’i destekledi Vizimir. "Meve, senin her koşulda bir çıkış yolu bulabildiğini hepimiz biliyoruz. Kadınsı içgüdülerin var, bilge bir kadınsın..."</p>
<p>"Gönlümü okşamayı bırak." Lirya Kraliçesi ellerini kucağında kavuşturup gözlerini renkleri kararmış av desenli goblen halılara çevirdi. Av köpekleri atlıyor, dişlerini kaçmakta olan beyaz tekboynuzun böğrüne geçiriyordu. Hayatım boyunca canlı bir tekboynuz görmedim z diye düşündü Meve. Hiç görmedim. Bundan sonra da görmem herhalde.</p>
<p>Bir süre düşünmeye devam ettikten sonra, "İçinde bulunduğumuz durum," dedi, bakışlarını duvar halısından ayırarak, "Rivya sarayındaki uzun kış gecelerini anımsattı. O yıllarda her zaman beklenen olaylar olurdu. Kocam, bir başka nedimeye nasıl yanaşacağını düşünürdü. Mareşal, ona şöhret kazandıracak bir savaşı tezgâhlamanın hesaplarını yapardı. Sihirbaz, kendini kral olarak düşlerdi. Uşaklar hizmet etmek istemezdi, soytarılar üzgün, keyifsiz ve müthiş sıkıcı olurdu, köpekler içine düştükleri hüznün etkisiyle ulurdu, kediler uyur ve masanın üstünde zıplayan farelere aldırmazdı. Herkes bir şeyleri beklerdi. Herkes başını önüne eğip kaşlarının altından yukarı bakardı. Bense... ben onlara o zaman... gösterdim onlara. Onlara neler yapabilecek güçte olduğumu gösterdim; öyle ki duvarlar zangırdadı, çevredeki ayılar kış uykularından uyandı. Ve bir anda aptalca düşünceler uçup gidiverdi. Kimin sözünün geçtiğini ansızın kavradılar."</p>
<p>Kimse yanıt vermedi. Rüzgârın uğultusu daha da arttı. Surların üstündeki muhafızlar birbirlerine keyifsizce laf attılar. Yağmur damlaları, kurşun çerçeveli camlara daha kısa aralıklarla ve daha şiddetli vurmaya başladı.</p>
<p>"Nilfgaard izliyor ve bekliyor," diye ağır ağır devam etti Meve, boynundaki kolyeyle oynarken. "Nilfgaard gözlemliyor. Bir olay bekleniyor, insanların zihinlerinden tehlikeli düşünceler geçiyor. O halde gücümüzü herkese gösterelim. Burada asıl kralın kim olduğunu gösterelim. Kış uykusuna yatmış sarayın surlarını sarsalım!"</p>
<p>"Sincaplar’ı silelim," dedi Henselt heyecanla. "Birlikte büyük bir askerî operasyon başlatalım. İnsan olmayanları katledelim. Pontar, Gwenllech ve Buina’yı kaynaklarından denize döküldükleri noktaya kadar elf kanıyla dolduralım!"</p>
<p>"Bir ceza harekâtıyla Dol Blathanna’daki özgür cifleri boyunduruk altına alalım," diye ekledi Demawend alnını buruşturarak. Verden Kralı Ervyll’e, Brokilon’daki ofryczi/’lara el atması için izin verelim artık. Evet, katliam olsun! Sağ kalanları da kamplara kapatalım!"</p>
<p>"Craich an Craite’i Nilfgaard'ın kontrolü altındaki sahillere doğru harekete geçirelim," diye konuyu toparladı Vizimir. "Craich’i Cidaris Kralı Ethain’in donanmasıyla destekleyelim ve Jaruga’dan Ebbing’e kadar her yeri ateşe vermelerini sağlayalım! Güç gösterisi..."</p>
<p>"Yetmez bu," diye araya girdi Foltest başını iki yana sallayarak. "Bunların hiçbiri yetmez. Bizim asıl... Asıl ne yapmamız gerektiğini biliyorum."</p>
<p>"Konuş hadi!"</p>
<p>"Cintra."</p>
<p>"Ne?"</p>
<p>"Nilfgaardlıların elinden Cintra’yı alalım. Jaruga’yı aşıp ilk saldıran biz olalım. Şimdi yapalım, çünkü beklemiyorlar bunu. Onları yeniden Marnadal’ın arkasına atarız."</p>
<p>"Nasıl olacak peki? Bir ordunun Jaruga’yı geçemeyeceğini az önce konuşmadık mı?"</p>
<p>"Nilfgaard ordusu geçemez dedik. Ama nehir bizim kontrolümüzde. İkmal hatları da öyle. Nehrin ağzı elimizde, Skellige, Cidaris ve Verden surları da yan hatlarımızı koruyor. Kırk, elli bin adamını nehirden geçirmek Nilfgaard için son derece zahmetli. Oysa biz sol kıyıya çok daha fazla adam çıkarabiliriz. Açma ağzını öyle, Vizimir! Şu sonsuz bekleyişi sonlandıracak bir şey istemiyor muydun? Çarpıcı bir şey istemiyor muydun? Bizleri yeniden gerçek krallara dönüştürecek bir şey? O şey, Cintra’dır. Cintra kudretimizi artıracak, çünkü bir simgedir Cintra. Sodden’i düşünün! Kentte katliam olmasaydı ve Calanthe şehit düşmeseydi vaktiyle o zafer kazanılamazdı. Güçler eşitti, onları böylesine paramparça edeceğimizi kimse hesaba katmamıştı. Ama birliklerimiz Cintra'nın dişi aslanının öcünü almak için kuduz köpekler gibi boğazlarına çöktüler. Öfkesi Sodden’in savaş alanında tükenmemiş birileri hâlâ var. Deniz yaban domuzu Crach an Craite’i unutmayın!"</p>
<p>"Doğru." Demawend başını evet anlamında salladı. "Crach, Nilfgaard’dan kanlı bir öç almaya ant içti. Marnadal’da öldürülen Eist Tuirseach’ın ve de Calanthe’nin öcünü. Sol kıyıya saldırırsak, Crach bizi bütün Skellige ordusuyla destekler. Tanrılar adına, bu saldırı başarılı olabilir! Foltest’i destekliyorum! Haydi beklemeyelim, ilk saldıran taraf olup Cintra’yı kurtaralım, köpeğin evlatlarını Ameli Boğazının ötesine kovalayalım!"</p>
<p>"Ağır ol bakalım," diye homurdandı Henselt. "Aslanın bıyıklarını çekiştireceğiz diye acele etmeyin, çünkü ortada ölü bir aslan yok henüz. Birincisi bu. İkincisi, ilk biz vurursak adımız saldırgana çıkar. Mührünü kendi bastığımız ateşkesi ihlal etmiş oluruz. O zaman bizi birlikleriyle ne Niedamir ne de Esterad Thyssen destekler. Cidaris Kralı Ethain’in nasıl davranacağını kestiremiyorum. Esnaf birliklerimiz, tacirlerimiz ve soylularımız hücum savaşına kapılarını kapayacaklardır. Özellikle de sihirbazlar. Sihirbazları unutma!"</p>
<p>"Sol kıyıya yapılacak bir saldırıyı destekleyecek tek bir sihirbaz çıkmaz," dedi Vizimir. "Ateşkes, Roggeveenli Vilgefortz’un eseriydi. Ateşkesin adım adım kalıcı bir barışa dönüşmesini hedeflediğini biliyoruz. Vilgefortz savaşa arka çıkmaz. Konsey de —inanın bana— Vilgefortz’un talepleri doğrultusunda hareket edecektir. O, Sodden’den sonra konseyin bir numaralı adamı oldu, öteki sihirbazlar istediklerini söylesinler, Vilgefortz dediğini yaptırır."</p>
<p>"Vilgefortz, Vilgefortz," diye hiddetlendi Foltest. "Bu büyücü bizi aşıyor artık. Vilgefortz’un ve konseyin planlarını dikkate almaktan artık sıkılmaya başladım; kaldı ki o planlardan ne haberim var ne de anlıyorum. Ama bunu aşmanın da bir yolu var, efendiler. Ya ilk önce Nilfgaard saldırıya geçerse? Örneğin Dol Angra’da? Aedirn ya da Lirya’da? Bunun üstesinden bir şekilde geliriz... Bir tertip yaparız... Küçük bir kışkırtmaca örneğin... Sınırda bir olay çıkarılıp onların üstüne atılabilir. Grenzfort’a saldırmak gibi... Tabii ki biz de bütün gücümüzle kararlı bir şekilde saldırmaya hazır oluruz, diğerlerinin tam onayını, hatta Vilgefortz un ve konseydeki diğerlerinin de onayını alırız. Ardından, Emhyr var Emreis dikkatini Sodden’e ve nehir bölgesine yöneltmekten vazgeçtikten sonra Cintralılara topraklarını hatırlatırız. Brugge’de, Vissegerd komutasında toplanıp silah altına alınmış sekiz bin göçmen var. Daha mükemmel bir ordu olabilir mi? Bu adamlar, kaçarak terk etmek zorunda bırakıldıkları toprakları yeniden kazanma umudu içindeler. Savaşmak için yanıp tutuşuyorlar. Sol kıyıyı ele geçirmek için her an saldırmaya hazırlar. Bir işaret bekliyorlar yalnızca."</p>
<p>"Bir işaret," dedi Meve, "bir de destek göreceklerine dair söz bekliyorlar. Çünkü Emhyr sınır garnizonlarına sekiz bin adamı bir çırpıda toplayabilir, takviye sağlamasına bile gerek yok. Vissegerd bunu çok iyi biliyor ve senin Redanyalı askerlerle güçlendirilmiş birliklerin sol kıyıya varıp arkalarına geçmeden yerinden kımıldamayacaktır. Ama Vissegerd hepsinden öte, Cintralı aslan yavrusunu bekliyor. Kraliçenin torunu katliamdan sağ kurtulmuş anlaşılan. Birileri onu göçmenlerin arasında gördüğünü söylemiş ama küçük kız sonra gizemli bir şekilde ortadan kaybolmuş. Göçmenler onu yana yana arıyorlar. Çünkü</p>
<p>Cintra tahtını yeniden kazandıktan sonra kral soyundan birine ihtiyaçları var. Calanthe’nin kanından."</p>
<p>"Saçma," dedi Foltest buz gibi sesle. "Olayların üzerinden iki yıldan fazla geçti. Çocuk bugüne kadar ortaya çıkmamışsa, demek ki ölmüştür. Efsaneyi unutalım gitsin. Calanthe artık yok. Aslan yavrusu, tahta layık kral kanından birisi de yok. Cintra, dişi aslan döneminde olduğu günlere bir daha asla dönemeyecek. Ama Vissegerd’in göçmenlerine bu söylenemez tabii."</p>
<p>"Yani Cintralı göçmenleri ölüme yollayacaksın, öyle mi?" Meve gözlerini kıstı. "Cephenin en önündekileri, öyle mi? Cintra'nın ancak senin hükümranlığın altında bağımlı bir devlet olarak yeniden doğacağını söylemeden, öyle mi? Hepimize, Cintra’ya saldırmayı öneriyorsun... Bunu senin için yapmamızı istiyorsun. Sodden’i ve Brugge’yi hâkimiyetin altına aldın, gözün Verden’de... Canın bir de Cintra’yı çekiyor, öyle mi?"</p>
<p>"İtiraf et, Foltest," diye homurdandı Henselt. "Meve haklı mı? Bizi bu yüzden mi bu maceraya atılmaya kışkırtıyorsun?"</p>
<p>"Kesin artık." Temerya Kralı soylu yüzünü buruşturup, elini öfkeyle salladı. "Dünya imparatorluğu kurmayı tasarlayan bir fatih gibi göstermeyin beni. Sizin derdiniz nedir? Sodden ve Brugge mi? Sodden Kralı Ekkehard annemin üvey kardeşiydi. Onun ölümünden sonra akrabası olmam sıfatıyla bağımsız kantonların tacını bana sunmuş olmalarına şaşırıyor musunuz? Kan, sudan yoğundur! Brugge Kralı Venzlav, bana hiç zorlamadan derebeylik yemini etti! Ülkeyi kurtarmak için yaptı bunu! Çünkü güzel havalarda, Nilfgaard mızraklarının uçlarının Jaruga’nm sol kıyısında parladığını görüyor!"</p>
<p>"İşte tam da bu sol kıyıdan söz ediyoruz," diye ağır ağır konuştu Lirya Kraliçesi. "Saldırmamız gereken kıyı. Ancak sol kıyının adı Cintra. Yıkılmış, yakılmış, yerle bir edilmiş, viraneye çevrilmiş, tırpanlanmış, işgal edilmiş olsa da adı hâlâ Cintra. Cintralılar sana ne taç sunar, Foltest ne de derebeylik yemini eder. Kan, sudan yoğundur!"</p>
<p>"Cintra’yı... Eğer Cintra’yı özgürlüğüne kavuşturursak, orası hepimizin ortak kolonisi olmalı," dedi Aedirn Kralı Demawend. "Cintra, Jaruga’nm denize karıştığı yer ve bu özelliğiyle üzerindeki kontrolü kaybetmeyi göze alamayacağımız kadar çok önemli bir stratejik nokta."</p>
<p>"Cintra bağımsız bir ülke olmalı," diye karşı çıktı Vizimir. "Özgür, bağımsız ve güçlü. Demirden kapılı, kuzeyin kalesi, bir karış toprağı bile yanmamış bir ülke olmalı ve Nilfgaard'ın süvarileri bu topraklar üzerinde at koşturamamalı!"</p>
<p>"Böyle bir Cintra yeniden kurulabilir mi? Calanthe’siz hem de?"</p>
<p>"Heyecana kapılma, Foltest." Meve dudaklarını büzdü. "Söyledim zaten, Cintralılar ne başka bir devletin himayesi altına girmeyi ne de tahtta yabancı bir kan görmeyi kabul ederler. Hükümranlığını onlara dayatmaya kalkarsan, işler tersine döner. Vissegerd, bu kez Emhyr’in himayesi altında yeni birlikler oluşturacaktır. Ve gün gelecek bu kıtalar, Nilfgaard fırtına birliklerinin öncü birliği olarak bize karşı harekete geçecektir."</p>
<p>"Foltest biliyor bunu," diye tısladı Vizimir. "İşte bu yüzden aslan yavrusunu, Calanthe’nin torununu harıl harıl aratıyor. Anlamıyor musunuz, kan, sudan koyudur, insan evlilik yoluyla taç sahibi olabilir. Tek yapması gereken kızı bulmak ve evliliğe zorlamak..."</p>
<p>"Sen aklını mı yitirdin?" Temerya Kralı bağırırken boğulacak gibi olmuştu. "Aslan yavrusu yaşamıyor artık! Bu kızı kesinlikle aramıyorum ben, hem ben... Onu bir şeye zorlamayı aklımın ucundan bile geçirmedim."</p>
<p>"Onu zorlamana gerek yok," diye atıldı Meve, tatlı tatlı gülümseyerek. "Sen hâlâ yüzüne bakılabilir bir adamsın, akrabam. Hem aslan yavrusunun damarlarında Calanthe’nin kanı akıyor. Alev alev yanan bir kan. Caliyi çocukluğundan beri tanırdım. Bir delikanlıya baktığı zaman bacaklarını öyle bir oynatırdı ki, yere fitil koysan alevler içinde kalırdı. Kızı Pavetta, yani aslan yavrusunun annesi aynı özelliklere sahipti. Bu durumda aslan yavrusu onlara çekmiştir. Birazcık gayretle kız çok da fazla direnmez, değil mi Foltest? Sen buna güveniyorsun. Hadi, itiraf et."</p>
<p>"Tabii ki buna güveniyor." Demawend gürültülü bir kahkaha attı. "Kralımız kurnaz bir plan hazırlamış! Biz sol kıyıya saldıracağız ve daha dönüp çevremize bile bakamadan bizim Foltest kızı bulup onun bakire yüreğini fethedecek. Cintra tahtına oturtacak genç bir eş sahibi olacak ve Cintra halkı sevinç gözyaşları dökecek. Çünkü Calanthe’nin kanından ve canından bir kraliçeye sahip olacaklar. Bir kraliçeye... Ancak yanında da bir kralları olacak. Kral Foltest."</p>
<p>"Bu kadar saçmalık yeter!" diye kükredi Foltest, renkten renge girerken. "Siz neler uyduruyorsunuz öyle? Şu konuştuklarınızda zerre kadar mantık yok!"</p>
<p>"Var, hem de çok var," dedi Vizimir. "Çünkü bu çocuğu birinin yana yana aradığını biliyorum. Kimdir bu, Foltest?"</p>
<p>"Bu açıkça ortada! Vissegerd ve Cintralılar!"</p>
<p>"Hayır, onlar aramıyor. Ya da en azından yalnızca onlar aramıyor. Biri daha var. Gözünü kırpmadan çok canlar almış biri. Şantaj, rüşvet ve işkenceden kaçınmayan biri... Madem konuyu açtık: Rience diye bir adam aranızdan birinin hizmetinde olabilir mi? Adamın hizmetinizde olmadığı ya da bunu itiraf etmek istemediğinizi —ki aynı kapıya çıkar— gözlerinizden okuyorum. Tekrar ediyorum: Calanthe’nin torunu aranıyor, hem de düşündürücü bir ısrarla. Kızı kim arıyor, diye soruyorum?"</p>
<p>"Lanet olsun!" Foltest yumruğunu masaya indirdi. "Ben değil! Taht derdine bir kız çocuğuyla evlenmeyi aklımın ucundan bile geçirmedim. Ben zaten..."</p>
<p>"Sen zaten dört yıldan beri Barones La Valette’le gizlice birliktesin." Meve yine gülümsedi. "Kumrular gibi sevişiyorsunuz ve baronun vadesinin yetmesini bekliyorsunuz. Ne bakıyorsun öyle? Herkes biliyor bunu. Sence ajanlarımıza neden para ödüyoruz? Gelgelelim Cintra tahtı uğruna, sevgili akrabam, birçok kral kişisel mutluluğunu feda edebilir..."</p>
<p>"Bir dakika." Henselt haşır huşur sesler çıkararak ellerini sakalında gezdirdi. "Birçok kral, diyorsunuz. O zaman Foltest’e bulaşmayın şimdilik. Başkaları da var. Calanthe vaktiyle torununu Verden Kralı Ervyll’in oğluna vermek istemişti. Ervyll’in de canı Cintra’yı çekiyor olabilir. Hem sadece o da değil..."</p>
<p>"Hımm," diye mırıldandı Vizimir. "Bu doğru. Ervyll’in üç oğlu var. Aynı şekilde erkek evlatları olan burada bulunan kişilerle ilgili ne söylemeli peki? Hı? Meve? Bizi yanıltmaya çalışmayacaksın herhalde, değil mi?"</p>
<p>"Beni işin içine katmayın." Lirya Kraliçesi daha da içten gülümsüyordu şimdi. "Benden doğma iki yetişkin kişi dünyanın bir yerlerinde dolanıp duruyor elbette... Unutulmuş meyveler... Bu arada birileri onları asmadıysa tabii... İkisinden birinin ansızın kral olmaya kalkışacağını sanmıyorum. Buna ne yetenekleri ne de meyilleri vardı. İkisi de —huzur içinde uyusun— babalarından daha aptaldılar. Merhum eşimi tanımış olanlar, bu sözlerimin ne anlama geldiğini bilirler."</p>
<p>"Gerçekten," dedi Redanya Kralı, "tanırdım onu. Oğulları daha da mı aptal? Lanet olsun, daha aptalı yoktur sanıyordum... Kusura bakma, Meve."</p>
<p>"Sorun değil, Vizimir."</p>
<p>"Erkek evlat başka kimde var?"</p>
<p>"Sende, Henselt."</p>
<p>"Benim oğlum evli!"</p>
<p>"Zehir neden icat edilmiş? Buradaki birinin pek yerinde söylediği gibi Cintra tahtı için kimileri kişisel mutluluğunu feda ederdi. Buna değer!"</p>
<p>"Bu tür suçlamalardan sizi men ederim! Ayrıca hiçbirini üstüme almıyorum! Benim de oğullarım var!"</p>
<p>"Hengfors Kralı Niedamir’in iki oğlu var. Üstelik kendisi de dul, eşi ölmüş. Yaşlı da değil. Ayrıca Kovir Kralı Esterad Thyssen’i de unutmayın."</p>
<p>Vizimir başını hayır anlamında salladı. "Ben olsam onları devre dışı bırakırdım. Hengfors’a ve Kovir e bağlı cemiyetler kendi aralarında evlenilmesi için planlar yapıyorlar. Cintra ve güney onları ilgilendirmiyor. Ama Verden Kralı Ervyll, oralara mesafe olarak da yakın."</p>
<p>"Oralara mesafe olarak yakın biri daha var," diye söze atıldı Demawend.</p>
<p>"Kim?"</p>
<p>"Emhyr var Emreis. Kendisi evli değil. Ayrıca senden genç, Foltest."</p>
<p>"Lanet olsun." Redanya Kralı alnını buruşturdu. "Bu gerçekleşirse eğer... Emhyr bizi açlıktan öldürür. Doğrudur, Cintra halkı ve soyluları her zaman Calanthe’nin soyunun peşindedir. Düşünsenize, Emhyr, aslan yavrusunu bulsa neler olurdu? Lanet olsun, bir bu eksikti! Cintra Kraliçesi ve Nilfgaard İmparatoriçesi!"</p>
<p>"İmparatoriçe!" dedi Henselt burnundan soluyarak. "Ama şimdi gerçekten abarttın, Vizimir. Emhyr ne yapsın o kızı, neden evlensin onunla? Cintra tahtını ele geçirmek için mi? Cintra zaten onun! Ülkeyi nasılsa hâkimiyeti altına aldı ve Nilfgaard'ın bir eyaletine dönüştürdü! Kıçını olduğu gibi tahta gömmüş, üstelik sağa sola dönebilecek kadar yeri de var hâlâ!"</p>
<p>"Birincisi," dedi Foltest, "Emhyr, Cintra’yı saldırganın hukuku, daha doğrusu hukuksuzluğuyla elinde tutuyor. Kızı bulup onunla evlenirse yasal bir hükümdar olur. Anladın mı? Calanthe’nin soyundan biriyle yapılmış evlilik yoluyla Cintra’yı bağlamış bir Nilfgaard, artık bütün kuzeyin diş bilediği, istilacı bir ülke olmaktan çıkar. Bir komşuya dönüşür. Böyle bir Nilfgaard’ı Marnadal’m, Ameli Boğazının arkasına nasıl atarsın? Tahtında, Cintra'nın dişi aslanının torunu olan aslan yavrusunun meşru yollardan oturduğu bir krallığa saldırarak mı? Lanet olsun! Bu çocuğu kimin aradığını bilmiyorum. Ama o kişi ben değilim. Fakat şunu bilin ki bu işe şimdi başlıyorum. Aslan yavrusunun hayatta olmadığını hâlâ savunuyorum ama yine de riski göze alamayız. Anlaşılıyor ki bu kız önemli bir şahsiyet. Ama kurtulduysa onu bulmalıyız!"</p>
<p>"Kızı bulacak olursak kime eş olarak vereceğimizi hemen saptayalım mı?" diye sordu Henselt yüzünü buruşturarak. "Böyle işler rastlantıya bırakılmaz. Tabii kızı Vissegerd’in gerillalarına flama olarak verebiliriz, onlar da onu uzun bir direğe bağlayıp karşı kıyıya hücum ederken önlerine siper edebilirler. Ama yeniden ele geçirilecek Cintra’nın hepimize hayrı dokunacaksa... Neyi kastettiğimi biliyorsunuzdur herhalde? Nilfgaard a saldırır ve Cintra’yı kazanırsak, aslan yavrusunu tahta oturtabiliriz. Ancak aslan yavrusunun yalnızca bir kocası olabilir. Jaruga’nın denize döküldüğü noktada bizim çıkarlarımızı düşünecek bir koca. Burada hazır bulunanlar arasından kim talip buna?"</p>
<p>"Ben değil," dedi Meve alaylı bir sesle. "Ben bu ayrıcalığı almayayım."</p>
<p>"Bence burada bulunmayanları da dâhil etmeliyiz," dedi Demawend ciddi bir tonda. "Ervyll’i ve Niedamir’i örneğin. Ayrıca Vissegerd gibi birinin bizi şaşırtarak, uzun bir direğe bağlanmış bir flamadan beklenmedik şekilde yararlanabileceğini de hesaba katın. Morganatik evlilik nedir bilir misiniz? Vissegerd yaşlı ve tezek kadar iğrenç biridir ama aslan yavrusunun içini absent ve damiana özleriyle tıka basa doldurursanız, kız beklenmedik bir anda Vissegerd’e âşık olabilir. Beyler, planlarınızda Kral Vissegerd için yer açtınız mı?"</p>
<p>"Hayır," diye mırıldandı Foltest, "ben açmadım."</p>
<p>"Hımm..." Vizimir duraksadı. "Ben de açmadım. "Vissegerd ortak değil, bir alettir. Nilfgaard’a saldırıyla ilgili yaptığımız planlarda yalnızca bu rolü oynamalıdır. Ayrıca, aslan yavrusunu ısrarla arayan kişi Emhyr var Emreis ise riski göze alamayız."</p>
<p>"Asla alamayız," diye onu destekledi Foltest. "Aslan yavrusu Emhyr’in eline geçmemeli. Hem kimsenin... Yanlış kişilerin eline geçmemeli... Canlı olarak."</p>
<p>"Çocuk cinayeti mi?" Meve yine alnını buruşturdu. "Güzel olmayan bir çözüm bu, sayın krallar. Uygunsuz. Üstelik gereksizce aşırı. Önce kızı bulalım, çünkü elimizde değil henüz. Ele geçirdikten sonra bana verin onu. Kızı iki yıllığına dağlardaki şatolardan birine atar, şövalyelerimden biriyle evlendiririm. Sonrasında karşınıza kocaman karınlı iki çocuk annesi olarak çıkar."</p>
<p>"Ya da doğru hesap yaptıysam, geleceğin üç potansiyel taht için hak iddia edecek ya da zorla ele geçirmeye çalışacak kişisiyle göreceğiz onu." Vizimir başını iki yana salladı. "Olmaz, Meve. Gerçekten güzel değil ama aslan yavrusu kurtulduysa eğer, şimdi ölmeli. Devletin çıkarları için. Efendiler?"</p>
<p>Yağmur camlara vuruyordu. Hagge Sarayı’nın kuleleri arasından rüzgâr uğultuyla esmekteydi.</p>
<p>Krallar seslerini çıkarmadılar.</p>
<p>"Vizimir, Foltest, Demawend, Henselt ve Meve," dedi mareşal. "Gizli bir görüşme yapmak için Pontar kıyısındaki Hagge Sarayında toplanmışlar."</p>
<p>"Nasıl da sembolik," dedi ince yapılı, siyah saçlı adam arkasına dönmeden. Sırtındaki geyik derisinden yapılmış tuniğin üzerinde zırhından kalma ezilmeler ve pas lekeleri vardı. "Virfuril yaklaşık kırk yıl önce Medell’in birliklerini Hagge yakınlarında yenerek Pontar vadisinde hâkimiyetini tescillemiş ve Temerya ile Aedirn arasında bugün mevcut olan sınırı çekmişti. Şimdi gün geldi Virfuril’in oğlu Demawend, Medell’in oğlu Foltest’i Hagge’ye davet ediyor ve ekip yarım kalmasın diye Dreiberg Kralı Vizimir’i, Ard Carraigh Kralı Henselt’i ve şen dul Meve’yi de aralarına katıyor. Toplanıp gizlice görüş alışverişinde bulunuyorlar. Neyi görüştüklerini tahmin edebiliyor musun, Coehoorn?"</p>
<p>"Ediyorum," diye kestirip attı mareşal. Başka tek bir söz söylemedi. Ona arkasını dönmüş olan adamın onun karşısında belagat yapılmasından ve bariz gerçeklerin konuşulmasından hoşlanmadığını bilirdi.</p>
<p>"Ne Ethain’i ne de Verden Kralı Ervyll’i davet etmişler," dedi geyik derisinden tunik giymiş adam ellerini arkasına bağlayıp masa ile pencere arasında ağır ağır volta atarken. "Esterad Thyssen ve Niedamir’i de almamışlar aralarına. Bu, meselelerinden çok emin ya da tamamen güvensiz olduklarını gösteriyor. Sihirbazlar kurulundan kimseyi çağırmamışlar. Bu çok ilginç. Çok şey anlatıyor. Coehoorn, sihirbazların bu görüşmenin yapıldığını öğrenmelerini sağla. Krallarının onlara eşit davranmadıklarını bilsinler. Kuruldaki sihirbazların bu konuda kuşkuları var gibi geliyor bana. O kuşkuları kaldır ortadan."</p>
<p>"Emredersiniz."</p>
<p>"Rience’le ilgili yeni haberler var mı?"</p>
<p>"Hayır."</p>
<p>Pencerenin önündeki adam uzunca bir süre durdu, bakışlarını yağmurdan ıslanmış tepelere çevirdi. Coehoorn bekledi, kılıcının topuzunu tutan elini bir açıp bir kapadı, huzursuzdu. Birazdan uzun bir monolog dinlemek zorunda kalmaktan korkuyordu. Pencerenin önünde duran adamın böylesi bir monologu konuşma, hatta onur veren ve güveni kanıtlayan bir sohbet olarak addettiğini biliyordu. Bunu biliyor olsa da monolog dinlemekten yine de hoşlanmıyordu.</p>
<p>"Bu toprakları nasıl buluyorsun, vali? Yeni eyaletine ısınabildin mi?"</p>
<p>Coehoorn irkildi, şaşırmıştı. Böyle bir soruyla karşılaşmayı beklemiyordu. Yine de yanıt vermek için uzun süre düşünmedi. Yeterince açık ya da kararlı olmamak ona pahalıya patlayabilirdi.</p>
<p>"Hayır, majesteleri. Isınamadım. Bu topraklar... çok kasvetli."</p>
<p>"Bir zamanlar farklıydı," dedi adam arkasına dönmeden. "Ama gün gelecek değişecek. Göreceksin. Güzel ve iç açıcı bir Cintra göreceksin, Coehoorn. Sana söz veriyorum. Ama üzülme, seni uzun süre burada tutmayacağım. Bu eyaletin valiliğini başkası üstlenecek. Sana Dol Angra’da ihtiyacım var. Ayaklanmayı bastırdıktan sonra yola çıkacaksın. Dol Angra’da bana sorumluluk sahibi birisi gerek. Kolay kolay kışkırtılamayan birisi. Liryalı şen dul ya da Demawend... bizi kışkırtmaya çalışacaklardır. Sen genç subayların dizginlerini ele alacaksın. Soğukkanlı adamlar yapacaksın onları. Ancak ben emir verdikten sonra harekete geçeceksiniz. Daha önce değil."</p>
<p>"Başüstüne!"</p>
<p>Dışarıdaki odalarda silahlar şakırdayıp mahmuzlar şaklarken heyecanlı konuşmalar yapılıyordu. Sonra kapı çalındı. Geyik derisinden tunik giymiş adam pencerenin önünden çekildi, başını sallayarak izin verdi. Mareşal hafifçe eğilip dışarı çıktı.</p>
<p>Adam masanın başına dönüp haritaların üzerine eğildi. Uzun uzun baktıktan sonra başını, kavuşturduğu ellerine dayadı. Yüzüğündeki devasa elmas, mum ışığında binlerce ateş saçtı.</p>
<p>"Majesteleri?" kapı hafifçe gıcırdadı.</p>
<p>Adam duruşunu değiştirmedi. Ancak ellerinin titrediği mareşalin gözünden kaçmadı. Elmasın ışıltısında fark etmişti bunu. Mareşal içeri girip, kapıyı arkasından usulca kapadı.</p>
<p>"Haberler mi var, Coehoorn? Rience’ten mi?"</p>
<p>"Hayır, majesteleri. Ama güzel yenilikler var. Eyaletteki ayaklanma bastırıldı. İsyancıları dağıttık. Verden’den kaçmayı çok azı başarabildi. Elebaşları olan Attre Prensi Windhalm’i yakaladık."</p>
<p>"Güzel," dedi adam bir süre bekledikten sonra, ama kavuşturduğu ellerine yasladığı başını kaldırmadı. "Attre Prensi Windhalm... Uçurun kellesini. Hayır... uçurmayın. Diğer yoldan öldürün. Heyecan uyandırsın, zalimce olsun, uzun sürsün. Ve tabii ki halkın önünde. Caydırıcı örnekler işe yarar. Herkesi sindiren örnekler. Ama rica ediyorum, bana ayrıntıları anlatmaya kalkma. Bana verdiğin raporlarda açık betimlemelere girmen gerekmez. Bunlardan hoşlanmıyorum."</p>
<p>Mareşal başını salladı ve güçlükle yutkundu. O da hoşlanmıyordu bunlardan. Hem de hiç. İdam hazırlıklarını ve infazı işin ehillerine devretmeyi düşünüyordu. Ehil kişilere ayrıntıları sormayı aklının ucundan bile geçirmiyordu. Hele infaza katılmayı hiç düşünmüyordu.</p>
<p>"İnfazda sen de hazır bulunacaksın." Adam başını kaldırdı, masadaki mektubu alıp mührünü kırdı. "Resmî görevle, Cintra eyaletinin valisi olarak. Beni temsil edeceksin. Olacakları görmeyi canım istemiyor. Bu bir emirdir, Coehoorn."</p>
<p>"Başüstüne!" Mareşal sıkıntısını gizlemeye çalışmadı. Emri veren bu adamdan bir şey gizlemeye çalışmak yanlış olurdu. Zaten kimse başaramıyordu bunu.</p>
<p>Adam göz ucuyla baktığı açık mektubu derhal şömine ateşine fırlattı.</p>
<p>"Coehoorn."</p>
<p>"Buyurun, majesteleri?"</p>
<p>"Rience’in raporunu beklemeyeceğim. Büyücüleri uyandır, Redanya’daki iletişim noktasıyla uzaktan bağlantı kurmaya hazırlansınlar. Derhal Rience’e iletilmesi gereken sözel emrimi aktarsınlar. Emrin içeriği şöyledir: Rience orada burada takılmaktan ve Witcher’la yakınlaşmaktan vazgeçsin. Çünkü sonu kötü bitebilir. Witcher’la kedi fare oyunu oynamasını istemiyorum. Onu tanırım ben, Coehoorn. Rience’e ipucu vermeyecek kadar kurnazdır o. Tekrar ediyorum, Rience derhal bir suikast organizasyonu yapsın ve Witcher’i hemen ortadan kaldırsın. Öldürsün onu. Sonra da ortadan kaybolsun, saklansın ve gelecek emirleri beklesin. Eğer öncesinde sihirbaz kadının izini bulursa, rahat bıraksın onu. Yennefer’in kılma bile zarar gelmesin. Anladın mı, Coehoorn?"</p>
<p>"Başüstüne."</p>
<p>"Uzaktan bağlantı şifreli olsun ve sihir yoluyla deşifreye karşı en iyi şekilde korunsun. Sihirbazlara söyle bunu. Kötü iş çıkarırlar da bu emrin içeriğini yetkisiz kişiler öğrenirse, onlardan hesap sorarım."</p>
<p>"Başüstüne." Mareşal hafifçe öksürüp üstünü başını çekiştirdi.</p>
<p>"Başka ne var, Coehoorn?"</p>
<p>"Kont... Kendisi ulaştı buraya, majesteleri. Emrettiğiniz gibi derhal geldi."</p>
<p>"Hemen mi?" Adam gülümsedi. "Şaşırtıcı bir hız. Herkesi kıskandıran atına zarar vermemiştir umarım. Gelsin."</p>
<p>"Görüşmede hazır bulunayım mı, majesteleri?"</p>
<p>"Elbette, Cintra valisi."</p>
<p>Dışarıdaki odalardan birinden çağrılan şövalye azimli, kuvvetli ve gürültülü adımlarla salona girerken zırhı şakırdıyordu. Durdu, gururla gerindi, ıslanmış ve balçık bulaşmış siyah pelerinini omzundan attı ve elini devasa kılıcının topuzuna koydu. Bir yırtıcı kuşun kanatlarıyla bezeli miğferini ise kalçasına doğru bastırdı. Coehoorn, şövalyenin yüzünü inceliyordu. Bu yüzde sert bir asker azameti ve yürekliliği vardı. Coehoorn, son iki yılını bütün yolların her koşulda darağacına çıkacağı bir hapishanede geçirdiğini gösteren hiçbir belirtiye rastlayamadı bu yüzde. Mareşal için için gülümsedi. Gençlerin ölümü hiçe saymalarının ve korkusuzca davranmalarının, hayal gücü yoksunluğundan kaynaklandığını biliyordu çünkü. Hem de çok iyi biliyordu. Bir zamanlar kendisi de böyle bir gençti.</p>
<p>Masada oturan adam çenesini bağladığı ellerine dayayıp şövalyeye ciddi bir ifadeyle baktı. Genç adam bedenini yay gibi gerdi.</p>
<p>"Şunu bilmelisin ki," dedi masadaki adam delikanlıya, "iki yıl önce burada yaptığın hata hiç bağışlanmadı. Ama sana bir şans daha veriyorum. Bir emir daha alacaksın. Bu emri yerine getirme şekline göre kaderine karar vereceğim."</p>
<p>Genç şövalyenin yüzünde hiçbir hareket olmadı, kalçasına dayadığı miğferini süsleyen kanatlardaki tüylerin bir teki bile kıpırdamadı.</p>
<p>"Ben kimseyi asla aldatmam, boş yere umutlandırmam," diye sözlerini sürdürdü adam. "Celladın baltasından kurtulmak için belli bir şansın olduğunu bilmelisin, tabii bu kez de hata yapmaman kaydıyla. Tam bir af kazanma şansın oldukça düşük. Hele seni bağışlamam ve yaptıklarını unutmamın ihtimali hiç yok."</p>
<p>Siyah zırh içindeki genç şövalye bu kez de en ufak bir hareket göstermedi ama gözlerinde beliren ışık, Coehoorn’un dikkatinden kaçmadı. Ona inanmıyor, diye düşündü Coehoorn. İnanmıyor ve yanılıyor. Büyük bir hata yapıyor.</p>
<p>"Pür dikkat dinleyeceksin beni," diye devam etti adam. "Sen de Coehoorn. Çünkü birazdan vereceğim emir seni de ilgilendirecek. Evet, birazdan. Ama öncesinde içeriğini ve tam metni düşünmem gerekir."</p>
<p>Cintra eyaleti valisi, yakın geleceğin Dol Angra ordusu başkomutanı Mareşal Menno Coehoorn başını hızla kaldırdı, bedenini dikleştirip elini kılıcının topuzuna attı. Bir yırtıcı kuşun kanatlarıyla bezeli miğfer taşıyan siyah zırhlı şövalye de aynı pozisyonu almıştı. İki adam da bekliyordu şimdi. Suskun. Sabırla. Nilfgaard İmparatoru Emhyr var Emreis’in, Deitwen Addan yn Carn aep Morvudd’un, düşmanların mezarlarının üzerinde savrularak yanan Beyaz Alev’in içeriğini düşüneceği emir böyle beklenirdi zaten...</p>
<p>Ciri uyandı.</p>
<p>Öylece yatıyordu, daha doğrusu birkaç yastığa birden yasladığı başıyla yarı oturur gibiydi. Alnındaki kompresler artık ısınmış ve hâlâ biraz nemliydi. Ciri bezleri kaldırıp attı; teninde meydana getirdikleri basınca ve yanmaya dayanacak gücü yoktu. Güçlükle soluk alabiliyordu. Boğazı kurumuş, burnu kan pıhtılarından tıkanmıştı. Ama iksirler ve büyü formülleri işe yaramıştı; birkaç saat öncesine kadar gözünün önünü karartan ve başı ortadan ikiye ayrılıyormuş hissini veren ağrı kaybolmuş, geriye şakaklarında zonklama ve basınç kalmıştı yalnızca.</p>
<p>Elinin tersiyle hafifçe burnuna dokundu. Artık kanamıyordu.</p>
<p>Tuhaf bir düş gördüm, diye geçirdi içinden. Kaç gündür gördüğüm ilk. düştü bu. Beni korkutmayan ilk düştü. İçinde benim olmadığım ilk düş. Seyirciydim yalnızca. Her şeyi tepeden, yüksek bir yerden izledim sanki... Âdeta bir kuş gibi... Bir gece kuşu...</p>
<p>Geralt ı gördüğüm bir düş...</p>
<p>Düşünde gece olmuştu. Kanalın üstünde kıvrıla kıvrıla akan yağmur suları, çatı padavralarma ve ambarların samandan çatılarına hızla iniyor, köprülerin tahtalarında, teknelerin güvertelerinde ve sandalların üzerinde pırıl pırıl parlıyordu... Ve Geralt oradaydı. Yalnız değildi. Yanında, kenarı tüylü, yağmurdan sarkmış tuhaf bir şapka giymiş bir adam vardı. Bir de kapüşonlu yeşil palto giymiş çelimsiz bir kız... Üçü birlikte ıslanmış bir köprüden dikkatle geçiyorlardı... Ama ben onları tepeden gördüm. Bir kuş misali. Bir gece kuşu...</p>
<p>Geralt durdu. "Daha çok gidecek miyiz?" diye sordu. "Hayır," dedi çelimsiz kız ve yeşil paltosundaki suları silkeledi. "Birazdan oradayız... Hey, Dandelion, arayı açma, yoksa bu dar sokaklarda kaybolursun... İyi de Philippa nerede kaldı? Daha bir dakika önce kanalın üzerinde uçarken gördüm onu... Hava gerçekten iğrenç... Gidelim hadi. Bize yolu göster, Shani. Aramızda kalsın ama şarlatanı nereden tanıyorsun? Ne işin var onunla?"</p>
<p>"Okulun atölyesinden yürüttüğüm ilaçları arada sırada ona satıyorum. Dik dik bakacak ne var bunda? Üvey babam eğitim giderlerimi karşılamakta zorlanıyor... Biraz bozuk paraya ihtiyaç duyduğum günler oluyor. Eline doğru ilaç geçtiği zaman şarlatan insanlara şifa dağıtıyor... ya da hiç değilse zehirlemiyor onları... Hadi bakalım, devam."</p>
<p>Tuhaf bir düştü, diye düşündü Ciri. Keşke uyanmasaydım. Devamında olacakları görmeyi çok isterdim... Orada neler yaptıklarını öğrenebilseydim... Nereye gittiklerini...</p>
<p>Yandaki odadan sesler geliyordu, onu uyandıran sesler. Nenneke Ana, hızlı hızlı konuşuyordu, belli ki kızmış ve sinirlenmişti. "Güvenimi kötüye kullandın," diyordu. "Bu duruma gelmesine izin vermemeliydim. O kıza karşı duyduğun antipatinin bir felakete yol açabileceğini düşünmeliydim. Sana izin vermemeliydim... çünkü tanıyorum seni. Sen saygısızsın, zalimsin; üstüne üstlük sorumsuz ve dikkatsiz olduğun da çıktı şimdi ortaya. Bu çocuğa acımasızca işkence ediyorsun, onu altından kalkamayacağı ağır çalışmalara zorluyorsun. Kalpsizsin sen.</p>
<p>"Sen gerçekten kalpsizsin, Yennefer."</p>
<p>Ciri, sihirbaz kadının yanıtını, onun sert, buz gibi ve tok sesini duymak için kulaklarını dikti. Başrahibenin aşağılaması, aşırı titizliğiyle alay etmesi karşısında vereceği tepkiyi duymak istiyordu. Her zaman söylediği şeyi söylemesini duymak istiyordu; sihirbaz olmanın çocuk oyuncağı olmadığını, burada çalışmanın incecik camdan yapılmış porselen bebeklere uygun olmadığını söylemesini bir kez daha duymak istiyordu. Gelgeldim Yennefer alçak sesle yanıt verdi. Sesi o kadar alçaktı ki, küçük kız hiçbir şey anlayamadı, sözcükleri bile birbirlerinden ayıramadı.</p>
<p>Bari yeniden uykuya dalayım, diye düşündü Ciri, dikkatlice burnunu ovalarken. Burnu hâlâ kurumuş kanla tıkalıydı, dokunduğunda acıyordu. Düşüme dönüyorum. Gecenin ortasında, yağmur yağarken kanalın üstünde Geralt ın neler yaptığını görmeliyim...</p>
<p>Yennefer onun elinden tutmuştu. Karanlık bir koridordan geçerek, taştan sütunların ya da heykellerin arasından yürüyorlardı, Ciri bu derin karanlıkta şekilleri seçemiyordu. Ancak karanlıkta biri vardı, biri orada gizlenmiş onu izliyordu. Meltemi andıran fısıltılar duydu.</p>
<p>Yennefer onun elinden tutmuş, emin adımlarla hızlı hızlı yürüyordu. Öylesine kararlı ilerliyordu ki Ciri ona ayak uydurmakta güçlük çekiyordu. Önlerinde kapılar açıldı. Ardı ardına. Devasa kanatları olan kapılar çıt çıkarmadan sonsuza kadar sürecekmiş gibi açıldıkça açılıyordu.</p>
<p>Karanlık daha da yoğunlaşmıştı şimdi. Ciri önünde başka kapılar gördü. Yennefer’in adımları ağırlaşınca, Ciri bu kapıların kendiliğinden açılmayacağını anladı hemen. Hatta bu kapıların açılmaması gerektiğinden emin oldu. Geçmemeliydi o kapılardan. .. O kapıların ardında onu bekleyen bir şey vardı çünkü.</p>
<p>Ciri adımlarını yavaşlattı, elini çekip kurtulmayı denedi, ancak Yennefer’in eli güçlü ve ödünsüzdü, küçük kızı gaddarca çekip götürüyordu. Ve Ciri sonunda kavradı; ihanete uğramış, aldatılmış, satılmıştı. İlk karşılaşmalarından başlayarak, ilk günden beri bir kukla, iplere asılı bir oyuncak bebekti yalnızca. Elini bu kez koparırcasına çekti ve kurtardı. Karanlık, duman gibi dalga dalga yayıldı, fısıldaşan sesler ansızın kesildi. Sihirbaz kadın bir adım öne geçti, durdu, arkasına döndü ve Ciri’ye baktı.</p>
<p>Korkuyorsan, geri dön.</p>
<p>Bu kapıların açılması yasak. Bunu biliyorsun.</p>
<p>Evet.</p>
<p>Ama beni yine de oraya götürüyorsun.</p>
<p>Korkuyorsan, geri dön. Dönmek için hâlâ geç değil. Hâlâ zamanın var.</p>
<p>Ya sen?</p>
<p>Benim için artık geç.</p>
<p>Ciri çevresine bakındı. Her yeri kaplayan karanlığa karşın, geçtikleri derinlere kadar inen upuzun bir sıra hâlindeki kapıları görebiliyordu. Oradan, o uzaklardan, karanlığın içinden...</p>
<p>Nal sesleri duydu. Siyah bir zırhın şakırtılarını duydu. Yırtıcı bir kuşun kanatlarının hışırtısını duydu. Ve de bir ses... Usulca çıkan ve kafasının içinde yayılıp büyüyen bir ses...</p>
<p>Yanıldın. Geceleri göle yansıyan yıldızları gökyüzü sandın.</p>
<p>Ciri uyandı. Başını ani bir hareketle kaldırınca alnındaki bez nemli ve soğuk olmasına karşın düştü. Küçük kız kan ter içinde kalmıştı, şakakları yine zonkluyordu. Yennefer başucunda oturuyordu. Başını çevirdiği için Ciri yüzünü göremiyordu. Tek görebildiği kabarık siyah saçlarıydı.</p>
<p>"Düş gördüm..." diye fısıldadı Ciri. "Düşümde..."</p>
<p>"Biliyorum," dedi sihirbaz tuhaf, yabancı bir sesle. "Bu yüzden buradayım. Yanındayım."</p>
<p>Pencerenin önündeki karanlıkta yağmur, ağaçların yapraklarını hışırtıyla ıslatıyordu.</p>
<p>"Vay canına," diye söylendi Dandelion, yağmurdan sırılsıklam olmuş şapkasının siperinde biriken suları silkelerken. "Bu ev değil, bildiğin hisar. Şu şarlatan kendini böylesine gizlediğine göre neden korkuyor acaba?"</p>
<p>Kıyıya dizilmiş tekneler ve sandallar zincirlerini şaklatarak yağmurun girdaplar oluşturduğu suyun üstünde ağır ağır salınıyorlardı.</p>
<p>"Burası liman bölgesi," dedi Shani. "Yerli, yabancı haydudu ve ayaktakımı boldur buranın. Myhrman’a çok kişi gelip para bırakır. Herkes bilir bunu. Yalnız yaşadığı da bilinir. Bu yüzden kendini garantiye alıyor Myhrman. Şaşırdınız mı buna?"</p>
<p>"Zerre kadar şaşırmadım." Geralt, kanalın zeminine çakılmış kazıklar üzerinde duran, kıyıdan beş kulaç kadar uzaklıktaki yapıya baktı. "Şu adaya, şu su kulübesine nasıl ulaşırız diye düşünüyorum. Hiç gürültü yapmadan teknelerden birini gizlice ödünç almaktan başka seçeneğimiz yok gibi görünüyor..."</p>
<p>"Gerek yok," dedi tıp öğrencisi kız. "İnip kalkan bir köprü 99 var.</p>
<p>"Şarlatanı köprüyü indirmeye nasıl ikna edeceksin? Ayrıca büyük bir kapısı da var ama koçboynuzu getirmedik yanımızda."</p>
<p>"O işi bana bırakın."</p>
<p>Köprünün korkuluklarına boz rengi kocaman bir baykuş kondu, kanatlarını çırpıp tüylerini kabarttı, derken Philippa Eilhart’a dönüştü. Onun da saçları diğerlerininki kadar kabarıp dağılmış, üstü başı ıslanmıştı.</p>
<p>"Ne yapıyorum ben burada?" diye mırıldandı sihirbaz kadın öfkeyle. "Sizlerin arasında ne yapıyorum ben, lanet olsun! Islak bir tahtanın... ve vatan hainliğinin kıyısında dengemi bulmaya çalışıyorum. Sizlere yardım ettiğimi Dijkstra bir öğrenirse... Bir de şu çiseleyen yağmur... Yağmurda uçmayı hiç sevmem. Burası mı? Myhrman’ın evi burası mı?"</p>
<p>"Evet," dedi Geralt. "Dinle, Shani. Bir de şuradan..."</p>
<p>Karanlıkta iyice birbirlerine yakınlaşıp bir ambarın saman saçağı altında fısıldaşmaya başladılar. Kanalın karşı kıyısında bulunan bir meyhaneden hafifçe bir ışık sızıyordu. İçeriden şarkılar, kahkahalar ve çığlıklar duyuluyordu. Sahil yoluna üç sandalcı çıktı. İkisi aynı küfürleri bıkıp usanmadan tekrarlayarak aralarında tartışıyor, birbirlerini itip kakıyordu. Üçüncü adam bir direğe yaslanmış kanalın içine işiyor ve kulağı tırmalayarak ıslık çalıyordu.</p>
<p>Köprüdeki direğe bir kayışla tutturulmuş olan sac, dan diye madeni bir ses çıkardı. Dan.</p>
<p>Şarlatan Myhrman küçük pencerelerden birini açıp dışarıya baktı. Gözünü almaktan başka işe yaramadığı için elindeki feneri bir kenara bıraktı.</p>
<p>"Yahu gecenin bu saatinde kapıyı kim çalıyor?" diye öfkeyle bağırdı. "İlla da bir yere vuracaksan boş kafanı yumrukla, bok herif, ahmak serseri! Defol git, hadi bakayım yaylan, çabuk! Tatar yayım gerili, hazır bekliyor! Kıçına on beş santimlik ok yemek isteyen varsa, buyursun gelsin!"</p>
<p>"Efendi Myhrman! Benim, Shani!"</p>
<p>"Hı?" Şarlatan dışarıya doğru iyice eğildi. "Hanımefendi Shani? Gecenin bir yarısında mı? Ne demek bu şimdi?"</p>
<p>"Köprüyü indirin, Efendi Myhrman! Size o istediğinizi getirdim!"</p>
<p>"Tam da bu karanlığın ortasında mı? Gündüz gelemez miydiniz, küçük hanım?"</p>
<p>"Gündüzleri izleyen çok göz oluyor." Köprüde yeşil pelerinli çelimsiz bir siluet belirmişti şimdi. "Size ne getirdiğim anlaşılırsa, akademiden atılırım. İndirin köprüyü, yağmurun altında daha fazla kalmak istemiyorum, ayakkabılarım sırılsıklam oldu zaten."</p>
<p>"Yalnız değilsiniz, küçük hanım," dedi şarlatan kuşkuyla. "Genelde tek başınıza gelirsiniz. Kim o yanınızdaki?"</p>
<p>"Bir dostum, okuldan arkadaşım. Sizin şu adı çıkmış mahallenizden gece yarısı tek başıma mı geçeyim? Bekâretim benim için önemsiz mi sanıyorsunuz, hı? Alın artık beni içeri, yeter!"</p>
<p>Myhrman kendi kendine söylenerek manivelanın kilidini açtı, köprü gacur gucur ederek alçaldı ve geçidin tahtaları üzerine indi. Şarlatan yorgun argın adımlarla kapıya doğru yürüdü, kalası ve sürgüyü geriye itti. Gerilmiş tatar yayını elinden bırakmadan dikkatlice dışarıya baktı.</p>
<p>Gümüş zımbalarla bezeli eldivenin içindeki yumruğun şakaklarına doğru yıldırım gibi yaklaştığını görememişti. Gece çok karanlık, ay henüz hilal ve gökyüzü bulutlu olmasına karşın gözlerini kamaştıran binlerce parlak yıldız gördü ansızın.</p>
<p>Toublanc Michelet, bileği taşını kılıcın ağzından bir kez daha geçirirken kendini bütünüyle bu işe vermiş gibi görünüyordu.</p>
<p>"Yani sizin için adam öldürmemizi istiyorsunuz." Bileği taşını kenara bıraktı, kılıcın ağzını yağlanmış tavşan derisiyle ovalayarak parlattı ve tekrar dikkatle inceledi. "Oxenfurt sokaklarını tek başına dolaşan, yanında ne bir refakatçisi ne de koruması bulunan sıradan bir adamı. Uşakları bile yok. Ona yaklaşabilmek için bir kaleye, belediye binasına, saraya ya da garnizona zorla girmemiz falan gerekmeyecek. Öyle değil mi, Efendi Rience? Sizi doğru anlamış mıyım?"</p>
<p>Yanık izinden yüzü altüst olmuş olan adam, evet anlamında başını salladı, rahatsız edici bir ifade taşıyan nemli siyah gözlerini hafifçe kıstı.</p>
<p>"Ayrıca," diye devam etti Toublanc, "bu adamın işini bitirdikten sonra altı ay boyunca bir yerde gizlenmemize de kesinlikle gerek kalmayacak, çünkü kimse peşimize düşüp izimizi sürmeyecek. Kimse adamlarını arkamıza takmayacak, kimse kafamıza bedel koymayacak. Kan davasına ya da misilleme girişimlerine bulaşmayacağız. Bir başka deyişle, Efendi Rience, sizin için sıradan, aşırı normal, önemsiz bir kerizi öldüreceğiz, öyle mi?"</p>
<p>Yüzü yanık izli adam yanıt vermedi. Toublanc, hiç konuşmadan bankta dimdik oturan erkek kardeşlerine bir bakış fırlattı. Rizzi, Flavius ve Lodocivo her zaman olduğu gibi susuyorlardı. Oluşturdukları ekibin içinde öldürme işine onlar bakıyor, konuşma işini de Toublanc hallediyordu. Çünkü tapınak okuluna yalnızca Toublanc gitmişti. O da erkek kardeşleri kadar ustalıklı adam öldürürdü ama bunun dışında okuyup yazmayı da biliyordu. Bir de konuşmayı.</p>
<p>"Böylesine normal mi normal bir kerizi öldürmek için, Efendi Rience, limanda karşınıza ilk çıkan soyguncuyu değil, bizi, Michelet Kardeşler’i görevlendiriyorsunuz, öyle mi? Yüz Novigrad kronuna?"</p>
<p>"Normal tarifeniz böyle," dedi yüzü yanık izli adam. "Öyle değil mi?"</p>
<p>"Öyle değil" diye karşı çıktı Toublanc buz gibi bir sesle. "Çünkü sıradan kerizleri öldürmek bizim işimiz değil. Diyelim ki öldürdük... Efendi Rience, ölü olarak görmek istediğiniz keriz size iki yüze mal olur. Kırpılmamış, pırıl pırıl parlayan, Novigrad soğuk damgasını taşıyan iki yüz kron. Neden, biliyor musunuz? Çünkü bu işin içinde bir bit yeniği var, muhterem efendi. Bunun nasıl bir bit yeniği olduğunu bize açıklamanız gerekmez, biz işimizi hallederiz. Ama bunun bedelini ödemelisiniz. İki yüz, dedim. Bu bedeli sökülürseniz, düşmanınızı öldü bilin. Yok yapmazsanız, o zaman bu iş için kendinize başka birini arayın."</p>
<p>Ekşimiş şarap ve küf kokan mahzende sessizlik oldu. Yerde hızlı hızlı bir hamamböceği yürüyordu. Flavius Michelet bacağının atak bir hamlesiyle ve yüz ifadesini zerre kadar değiştirmeden böceği çatırtıyla ezdi.</p>
<p>"Anlaştık," dedi Rience. "İki yüz alacaksınız. Gidelim."</p>
<p>On dört yaşından beri profesyonel katil olan Toublanc Michelet, şaşkınlığını hiçbir şekilde belli etmedi. Bu kadarını beklemiyordu, yüz yirmiden fazlasına çıkamayacağını, olsa olsa yüz elli koparabileceğini düşünüyordu. Bu işin içindeki bit yeniğini küçümsediğinden bir anda kuşkusu kalmamıştı.</p>
<p>Şarlatan Myhrman kendine geldiğinde, evinin içinde yerde yatıyordu. Koç gibi her yeri bağlanmış, sırtüstü uzatılmıştı. Başının arkasında dayanılmaz bir ağrı vardı; düşerken başını kapı pervazına çarptığını anımsadı. Yumruğu yediği şakağında da ağrı vardı. Hareket edemiyordu, çünkü tokalarla kapatılmış yüksek konçlu bir çizme göğsüne zalimce bastırıyor, bastırıyordu. Şarlatan yüzünü buruşturdu, gözlerini kısıp yukarı doğru baktı. Çizmeler, saçları süt gibi beyaz, uzun boylu bir adama aitti. Myhrman adamın yüzünü göremiyordu, çünkü masanın üstünde duran fenerin bile delemediği bir karanlığın içine gizlenmişti.</p>
<p>"Hayatımı bağışlayın..." diye inledi şarlatan. "Bana dokunmayın, tanrılar huzurunda yemin ediyorum ki... Parayı vereceğim... Hepsini vereceğim... Yerini göstereceğim size..."</p>
<p>"Rience nerede, Myhrman?"</p>
<p>Şarlatan duyduğu sesin etkisiyle titredi. Korkak biri değildi aslında, ürktüğü çok az şey vardı bu hayatta. Gelgelelim ak saçlının sesi bu şeylerin hepsini içinde barındırıyordu. Hatta daha da fazlasını.</p>
<p>İğrenç bir solucan gibi bağırsaklarında ilerleyen bu korkuya insanüstü bir gayretle hâkim oldu.</p>
<p>"Hı?" dedi, şaşırmış gibi yaparak. "Ne? Kim? Ne dediniz?"</p>
<p>Adam eğildi ve Myhrman onun yüzünü gördü. Gözlerini gördü. Görür görmez de midesi âdeta bağırsaklarına yapıştı.</p>
<p>"Sakın beni oyalama, Myhrman, ayrıca kuyruğunu da sallayıp durma." Üniversiteli Shani’nin tanıdık sesi karanlığın içinden çıkagelmişti. "Üç gün önce senin yanma geldiğimde, şurada, şu taburenin üstünde, şu masada yakası bizon kürkünden bir palto giymiş bir adam oturuyordu. Şarap içiyordu. Seni iyi tanırım, en yakın dostlarından başka kimseye ikramda bulunmazsın. Adam bana yanaştı, beni ‘Üç Çan’da dansa davet etmek istedi. Sarkıntılık yaptığı için parmaklarına vurmak zorunda kalmıştım, anımsıyor musun? Sen de ona şöyle demiştin: ‘Rahat bırakın onu, Efendi Rience, ürkütmeyin, işlerimi çevirebilmek için akademidekilerle aramı iyi tutmalıyım.’ Sonra ikiniz, sen ve kırmızı suratlı Efendi Rience’in kahkahalarla gülmüştünüz. Şimdi aptal numarası yapma, çünkü karşında senden aptal olmayan insanlar duruyor. Senden hâlâ kibarca bir şey isteniyorken, konuş."</p>
<p>Seni ukala öğrenci karısı seni, diye düşündü şarlatan. Seni kalleş bok, kızıl saçlı sürtük, geçireceğim seni elime ve bunun hesabını ödeteceğim... Şuradan bir çıkayım hele...</p>
<p>"Ne Rience’i?" diye ağlamaya başladı Myhrman ve yattığı yerde dönmeye çalıştıysa da göğüs kafesini ezen topuğun altından kurtulamadı. "Onun kim olduğunu, nerede olduğunu ben nereden bileceğim? Buraya girip çıkan belli olmaz, ben nasıl..."</p>
<p>Ak saçlı, şarlatana doğru daha da eğildi ve diğer çizmesinin koncundan ağır ağır bir hançer çekip çıkardı. Bu arada diğer çizmesiyle şarlatanın göğsüne uyguladığı baskıyı daha da artırmıştı.</p>
<p>"Myhrman," dedi ak saçlı usulca. "İster inan ister inanma. Rience’in yerini bana derhal söylemezsen... Onunla nasıl iletişime geçtiğini bana derhal açıklamazsan... Seni parça parça edip kanaldaki yılanbalıklarına yem diye atarım. İşe kulaklarından başlayacağım."</p>
<p>Ak saçlının sesinde öyle bir şey vardı ki şarlatan onun ağzından çıkan her sözcüğe bir çırpıda inandı. Hançerin ağzına bakınca, bunun yaraları ve kan çıbanlarını kesip çıkardığı bıçaklardan daha keskin olduğunu hemen anladı. Öylesine titredi ki göğsünü bastıran çizme bile seğirmeye başladı. Ama yine de susuyordu şarlatan. Susmak zorundaydı. Şimdilik. Çünkü Rience geri gelip de onu neden ele verdiğini sorarsa, Myhrman’ın elinde bunun nedenini açıklayabileceği bir kanıt olmalıydı. Bir kulak, diye düşündü, bir kulağımın kesilmesine dayanmak zorundayım sonra söylerim...</p>
<p>Karanlığın içinden, "Neden zaman kaybedip üstümüzü başımızı kana bulayalım ki?" diye o yumuşak ve pes kadın sesi yükseldi. "Kaçamak laflar edip yalan söylemesine neden göz yumacağız? İzin verin, ona kendi yöntemimle hesap sorayım. Öyle hızlı konuşacak ki farkında olmadan dilini ısıracak. Tutun şunu sıkıca!"</p>
<p>Şarlatan ağlamaklı bir çığlık atıp prangalarının içinde dönmeye çalıştı. Gelgelelim beyaz saçlı onu diziyle yere bastırdı, saçlarından yakaladığı gibi başını sertçe çevirdi. Hemen yanında biri diz çökmüş oturuyordu. Şarlatan parfüm ve ıslak kuş tüyü kokusu aldı, şakaklarına dokunan parmakları duyumsadı. Bağırmak istedi ama yaşadığı dehşetten boğazı düğümlenmişti, kısık ve boğuk sesler çıkarabildi yalnızca.</p>
<p>"Daha şimdiden mi bağırmak istiyorsun?" diye sordu yumuşak, pes kadın sesi, kedi gibi kulağına sokularak. "Henüz çok erken, Myhrman, çok erken. Ama birazdan başlıyorum. Eğer evrim süreci beyninde bazı izler bıraktıysa, ben bunları biraz derinleştireceğim. Bağırmak neymiş o zaman anlayacaksın."</p>
<p>"Krallarımız," dedi Vilgefortz raporu dinledikten sonra, "kendi başlarına düşünmeye başlamışlar demek. Kendi başlarına planlar yapmaya başlamışlar ve taktiksel düşünceden şaşılacak bir hızla stratejik düşünceye geçmişler, öyle mi? İlginç. Ama daha bir süre önce, Sodden’de yapabildikleri tek şey, vahşi çığlıklar atarak ve kılıçlarını çekerek bir flamanın arkasından at koşturmaktı. Üstelik flama arkada kalıyor mu ya da başka bir yöne doğru mu ilerliyor diye arkalarına bile dönüp bakmıyorlardı. Bugün bakınız ki kalkmışlar, Hagge Sarayında dünyanın alın yazısına karar veriyorlar. İlginç. Ama doğrusunu söylemek gerekirse, bunu bekliyordum."</p>
<p>"Biliyoruz," dedi Artaud Terranova. "Bizi bu konuda uyardığını unutmadık. Bu yüzden bilgilendiriyoruz seni."</p>
<p>"Hatırladığınız için teşekkür ederim," dedi sihirbaz gülümseyerek.</p>
<p>Tissaia de Vries ise az önce kendisine sunulan haberleri sihirbazın çoktan bildiğini o an kavradı. Ancak sesini çıkarmadı. Koltuğunda dimdik oturmuş, dantelli kol manşetlerini düzeltiyordu, çünkü sol taraf sağ manşetten biraz farklı duruyordu. Tissaia de Vries, Terranova’nın kızgın, Vilgefortz’un ise alaylı bakışlarını hemen hissetti. Efsanevi titizliğinin kimini sinirlendirip kimini eğlendirdiğini biliyordu. Ama başkalarının yaklaşımı zerre kadar umurunda değildi.</p>
<p>"Bütün bunlara konsey ne diyor?"</p>
<p>"Biz önce senin fikrini duymak isteriz, Vilgefortz," dedi Terranova.</p>
<p>"Öncelikle," diye gülümsedi sihirbaz, "bir şeyler yiyip içelim. Nasılsa vaktimiz bol, size ev sahipliği yapmama izin verin. Yolculuktan ve üşümekten yorgun düştüğünüzü görüyorum. Kaç yerde mola verdiniz, sorabilir miyim?"</p>
<p>Tissaia de Vries omuz silkti. "Üç."</p>
<p>"Benim yolum daha yakındı." Artaud bedenini dikleştirdi. "Bana iki mola yeterli oldu. Ama yolculuk zahmetli geçti, itiraf ediyorum."</p>
<p>"Hava her yerde berbattı sanırım?"</p>
<p>"Evet, her yerde."</p>
<p>"O halde bir şeyler atıştırıp Cidaris kırmızı şarabıyla güçlenelim. Lydia, rica etsem gelir misin?"</p>
<p>Vilgefortz’un asistanı ve özel sekreteri Lydia von Bredevoort, kapıda asılı perdenin arkasından hayalet gibi uçarcasına çıktı ve Tissaia de Vries’i gülümseyerek süzdü. Tissaia, yüz ifadesinin değişmemesi için kendine hâkim oldu, şirin bir gülümsemeyle karşılık verip başını salladı. Artaud Terranova ayağa kalktı, saygıyla eğildi. O da yüz ifadesine hâkim olmayı başarmıştı. Lydia’yı tanırdı.</p>
<p>İki hizmetçi üstünde tabak ve çanakların olduğu büyük bir tepsiyi hızlı adımlarla masaya taşıyor, eteklerinden hışır hışır sesler çıkıyordu. Lydia von Bredevoort zarif hareketlerle şamdanların mumlarını yakarken başparmağı ile işaret parmağı arasından sihir yaparcasına alevler çıkarıyordu. Tissaia onun elinde yağlıboya izleri fark etti. Aklına koymuştu, yemekten sonra genç sihirbaz kızdan eserlerini göstermesini isteyecekti. Lydia yetenekli bir ressamdı çünkü.</p>
<p>Yemeklerini hiç konuşmadan yediler. Artaud Terranova teklifsiz biriydi, şarap sürahisinin gümüş kapağını gereğinden sık şakırdatıyordu. Tissaia de Vries yemeğini ağır ağır yiyor, dikkatini yemeklerden çok tabaklara, çatal bıçaklara ve peçetelere veriyordu; çünkü onun görüşüne göre masada ne varsa çarpık duruyor ve güzellik anlayışını bozuyordu. Tissaia şarap içerken de çekingendi. Vilgefortz ise yiyip içerken ondan da çekingen davranıyordu. Lydia tabii hiçbir şey yiyip içmiyordu.</p>
<p>Mumların alevleri kızıl parıltılarla titreşiyordu. Yağmur damlaları pencerelere sertçe vurmaktaydı.</p>
<p>"Evet, Vilgefortz," dedi sonunda Terranova, bir kâsedeki kocaman domuz kızartmasını elindeki çatalla yakalamaya çalışırken. "Krallarımızın niyetleriyle ilgili bakış açın nedir? Hen Gedymdeith ve Francesca, senin görüşünü öğrenmek üzere bizi buraya yolladılar. Görüşün beni ve Tissaia’yı da ilgilendiriyor. Sihirbazlar Konseyi bu konuda hemfikir olmak istiyor. Olaylar çıkarsa da birlikte hareket etmek istiyoruz. Bu durumda tavsiyen nedir?"</p>
<p>Vilgefortz, tabağına brokoli servisi yapmaya çalışan Lydia’ya başıyla teşekkür ettikten sonra, "Görüşümün tarikat kurulu açısından belirleyici olacağını duymak gururumu okşadı," dedi.</p>
<p>"Böyle bir şey söylenmedi." Artaud kadehine yeniden şarap doldurdu. "Kararı, kurul yeniden bir araya geldiğinde aramızda dostça alacağız. Ancak görüşler hakkında bilgi sahibi olmamız için herkes fikrini önceden açıklamaya olanak bulmalı. Evet, seni dinliyoruz."</p>
<p>Lydia telepati yoluyla, yemek biter bitmez çalışma odasına geçelim^ diye önerdi ve gözlerinin içine kadar gülümsedi. Terranova onun gülümsemesine baktı, kadehinde ne varsa içti. Sonuna kadar.</p>
<p>"İyi fikir." Vilgefortz parmaklarını peçeteye sildi. "Orası hem daha rahat hem de sihir yoluyla gizlice dinlenmeye karşı orada daha çok güvendeyim. Gidelim. Karafı yanına alabilirsin, Artaud."</p>
<p>"Kesinlikle. Bu şarap en severek içtiğim yıla ait."</p>
<p>Çalışma odasına geçtiler. Tissaia, masanın üstünü kaplamış tüplerden, küçük kaplardan, armut biçiminde şişelerden, kristallerden ve sayısız sihir araç gereçlerinden gözünü alamıyordu. Eşyaların üzerinde kamuflaj sihri bulunsa da Tissaia de Vries büyük bir üstattı, delip geçemeyeceği bir perde yoktu. Ayrıca sihirbazın o sıralarda nelerle uğraştığını merak ediyordu. Kendisi şimdilerde kısa bir süre önce kullandığı bir teçhizatın düzenine göre hareket ediyordu. Bu teçhizat, kaybolan kişilerin yerlerini belirliyor ve ‘Kristal, maden, taş’ metoduna göre psikovizyon uygulamasında kullanılıyordu. Sihirbaz bu yöntemle birini arıyor ya da teoriklojistik bir sorunu çözüyordu. Roggeveenli Vilgefortz bu tür sorunların üstesinden gelmesiyle tanınırdı.</p>
<p>Abanoz ağacından yapılmış oymalı koltuklara oturdular. Lydia, Vilgefortz’a baktı, kendisine tek bir bakışla verilen işareti algılayıp hemen dışarı çıktı. Tissaia’nm iç geçirdiğini kimse fark etmedi.</p>
<p>Lydia van Bredevoort’un Roggeveenli Vilgefortz’u yıllardır sessiz, tutkulu ve sonsuz bir aşkla sevdiğini hepsi bilirdi. Bunu tabii ki sihirbaz da biliyordu ama anlamamış gibi yapıyordu. Lydia onun işini kolaylaştırıyor, duygularını ona karşı asla açığa vurmuyordu; en ufak adım bile atmıyor, bir mimik ya da işaret yapmıyordu, hatta karşılıklı konuşacak bile olsalar tek bir söz bile söylemiyordu. Çok gururluydu çünkü. Vilgefortz’dan bir hamle gelmiyordu, çünkü Liydia’ya âşık değildi. Tabii kızı metresi yapabilir, kendine daha çok bağlayabilir, hatta belki de mutlu bile edebilirdi. Bazıları ona böyle davranmasını öğütlüyordu. Ama Vilgefortz yanaşmıyordu buna. Böyle davranmayacak kadar onurlu ve ilkeliydi. Durum umutsuz ama istikrarlıydı ve anlaşılan ikisi için de uygundu.</p>
<p>"Konsey," dedi genç sihirbaz sessizliği bozarak, "krallarımızın girişimleri ve planları konusunda ne yapacağını bulmak için kıvranıyor, öyle mi? Buna gerek yok. En iyisi bu planları görmezden gelmek."</p>
<p>"Ne dedin sen?" Artaud Terranova sol elinde kadeh, sağ elinde sürahiyle donup kaldı. "Doğru mu anladım? Elimizi kolumuzu bağlayıp oturalım mı? İzin verip..."</p>
<p>"İzin verdik bile," diye onun sözünü kesti Vilgefortz. "Çünkü kimse bizden izin istemedi. Kimse de istemeyecek. Tekrar ediyorum, hiçbir şeyden haberimiz yokmuş gibi davranmalıyız. Mantıklı tek yol bu."</p>
<p>"Onların kafasındaki şey savaşla son bulur, hem de büyüğünden."</p>
<p>"Onların kafasındaki şey, neyse ki gizemli ve şiddetle güvenilmez bir kaynaktan sağladığımız karmaşık ve yetersiz bilgiler sayesinde bize ulaştı. Kaynak öylesine güvenilmez ki elde ettiğimize ‘yanlış bilgi’ desek yerinde olur. Aldığımız bilgi doğru olsa bile, kralların niyeti henüz planlama aşamasında ve uzun süre böyle kalacaktır. Bu aşama geçildikten sonra biz de koşullara göre hareket ederiz."</p>
<p>Terranova yüzünü buruşturdu. "Yani onlar çalacak, biz de onların keyfine göre oynayacağız, öyle mi diyorsun?"</p>
<p>"Evet, Artaud." Vilgefortz ona bakarken gözlerinden ateş çıkıyordu. "Onlar çalacak sen oynayacaksın. Ya da salonu terk edeceksin. Çünkü orkestra podyumu, oraya tırmanıp müzisyenlere başka notalar çaldıramayacağm kadar yüksekte. Bunu anla artık. Başka bir çözüm olduğunu düşünürsen hata yaparsın. Gökyüzünü, geceleri gölün üstüne yansıyan yıldızlarla karıştırıyorsun."</p>
<p>Konsey, onun emirlerini öğüt kılıfına sokup aynen uygulayacak, diye düşündü Tissaia de Vries. Biz onun satranç tahtasındakipiyonlarız. O yükseldi, büyüdü, ışıltısıyla hepimizin gözlerini kamaştırdı ve kendine bağımlı kıldı. Bizler onun oyunununpiyonlarıyız. Kurallarını bilmediğimiz bir oyunun...</p>
<p>Sol kolunun manşeti sağdakinden farklı bir konuma geçmişti yine. Sihirbaz kadın kol manşetlerini özenle düzeltti.</p>
<p>"Kralların planları uygulama aşamasına geçti bile," diye ağır ağır konuşmaya başladı sonra. "Kaedwen ve Aedirn’de Scioa’tael’e karşı saldırılar başladı. Elf gençlerinin kanları dökülüyor. İnsan olmayanlar zulme uğruyor, katlediliyor. Dol Blathanna ve Mavi Dağlar’da yaşayan bağımsız elflere hücum edileceği konuşuluyor. Soykırım bu. Elimizi kolumuzu bağlayıp olanlara seyirci kalmamızı öğütlediğini Gedymdeith ve Enid Findabair’e ulaştıralım mı? Hiçbir şey görmüyormuş gibi davranmamızı önerdiğini anlatalım mı?"</p>
<p>Vilgefortz başını sihirbaz kadına doğru çevirdi. Birazdan taktik değiştireceksin, diye düşündü Tissaia. Sen bir oyuncusun, masada hangi zarların yuvarlandığını sesinden tanırsın. Taktik değiştireceksin. Başka telden çalacaksın.</p>
<p>Vilgefortz bakışlarını ondan ayırmıyordu. "Haklısın, Tissaia," dedi kısaca. "Nilfgaard’la savaşmak ayrı bir konu, ancak insan olmayanlar kıyıma uğruyorsa, elimiz kolumuz bağlı oturup seyredemeyiz. Bir kurul toplanmasını öneriyorum; üçüncü dereceden ustaların, yani Sodden Savaşından bu yana kraliyet divanında bulunan kişilerin de katılacağı bir kurul olmalı bu. Toplantıda onları mantıklı davranmaya çağırır ve kralları yatıştırmakla görevlendiririz."</p>
<p>"Bu projeyi destekliyorum," dedi Terranova. "Bir toplantı düzenleyelim ve öncelikle kime vefa borçlu olduklarını anımsatalım onlara. Unutmayın, hâlihazırda konseyimizin bazı üyeleri krallara danışmanlık yapmakta. Kralların hizmetinde olan isimler; Carduin, Philippa Eilhart, Fercart, Radcliffe, Yennefer..."</p>
<p>Vilgefortz son adı duyunca ürperdi. Ama içinden tabii. Gelgeldim Tissaia de Vries büyük bir üstattı. Çalışma masasından ve sihirli tertibattan yayılıp masanın üstünde duran iki kitaba geçen düşünceyi ve tepkiyi duyumsamıştı. Her iki kitap da görünür değildi, üzerleri sihirle örtülüydü. Sihirbaz kadın dikkatini topladı ve korumayı deldi.</p>
<p>Aen Ithlinnespeath, elf kâhini Ithlinne Aegli aep Aevenien’in kehanetiydi bu. Bu, uygarlığın sonunun, çöküşün, yok oluşun ve barbarlığa geri dönüşün kehanetiydi; felaketler, buz kütlelerinin ebedi donun sınırlarından doğru gelmesiyle yaşanacaktı. Bir de öteki kitap... Çok eskiydi... Yıpranmıştı... Aen Hen Ichaer... Eski Kan... Elflerin kanı mı?</p>
<p>"Tissaia? Ne diyorsun buna?"</p>
<p>Sihirbaz kadın, parmağında dönmüş olan yüzüğünü düzeltti. "Vilgefortz’un projesine katılıyorum. Bir toplantı düzenleyelim. Bir an önce."</p>
<p>Metal, taş, kristal, diye geçirdi içinden kadın. Yenneferi mi arıyorsun? Neden? Yennefer'in Ithlinne'nin kehanetiyle ne ilgisi var? Elflerin Eski Kanıyla ne işi olabilir? Beyninde hangi tilkiler dolaşıyor senin, Vilgefortz?</p>
<p>Usulca içeri giren Lydia van Bredevoort, telepati yoluyla sessizce, özür dilerim, dedi. Vilgefortz ayağa kalktı.</p>
<p>"Özür dilerim," dedi Vilgefortz, "ama çok acil bir konu. Dünden beri bu mektubu bekliyorum. Yalnızca bir saniye istiyorum."</p>
<p>Artaud esnedi, geğirmemek için kendini tuttu ve karafa uzandı. Tissaia, Lydia’ya doğru baktı. Lydia gülümsedi. Gözleriyle. Başka türlüsünü beceremiyordu.</p>
<p>Lydia van Bredevoort’un yüzünün alt yarısı sihirdi.</p>
<p>Lydia, bundan dört yıl önce üstadı Vilgefortz’un talimatı üzerine, eski çağlardan kalma bir mezarlıkta yapılan kazıda bulunan bir eserin özelliklerinin araştırıldığı bir çalışmaya katılmıştı. Eserin, ağır bir lanet altında bulunduğu ortaya çıkmıştı. Parça bir kez harekete geçmiş, deneye katılan beş sihirbazdan üçü oracıkta ölmüştü. Dördüncüsü gözlerini ve ellerini kaybetmiş, aklını oynatmıştı. Lydia ise yanıklarla, çene kemiğinde büyük bir hasarla ve gırtlağında meydana gelen bir değişimle kurtulmuş, o günden sonra şifa bulmak için denediği yöntemlerin hiçbirinden sonuç alamamıştı. Bunun üzerine, Lydia’nm yüzüne bakanların düşüp bayılmamaları için güçlü bir sihre başvurulmuştu. Kullandıkları, özel kişilerin bile nüfuz etmekte zorlandıkları çok ağır ve sanatsal bir sihirdi.</p>
<p>"Hımm..." Vilgefortz mektubu elinden bıraktı. "Teşekkürler, Lydia."</p>
<p>Lydia gülümsedi. Ulağın bir yanıt beklediğini söyledi.</p>
<p>"Yanıt olmayacak."</p>
<p>Anlıyorum. Konukların odalarını hazırlattım.</p>
<p>"Teşekkür ederim. Tissaia, Artaud, verdiğimiz kısa ara için özür dilerim. Devam edelim. Nerede kalmıştık?"</p>
<p>Hiçbir yerde, diye düşündü Tissaia de Vries. Ama seni dikkatle dinliyorum. Çünkü seni gerçekten ilgilendiren konulara er ya da geç değineceksin.</p>
<p>"Ha evet," diye ağır ağır başladı Vilgefortz. "Neden söz etmek istediğim aklıma geldi şimdi. Mesele, konseyin en yeni üyeleri. Fercart ve Yennefer. Fercart bildiğim kadarıyla Temerya Kralı Foltest’le iletişim içinde, kraliyet konseyinde Triss Merigold’la birlikte yer alıyor. Ancak Yennefer kiminle iletişim içinde? Söylemiştin Artaud, Yennefer kralın hizmetindeki kişilerden biriymiş."</p>
<p>"Artaud abarttı," dedi Tissaia sakin bir sesle. "Yennefer, Vengerberg’de yaşadığı için Demawend zaman zaman ondan yardım alıyor ama sürekli birlikte çalışmıyorlar. En azından Yennefer’in onun hizmetinde olduğu söylenemez."</p>
<p>"Yennefer’in görme yetisi ne durumda? Her şey yolundadır umarım?"</p>
<p>"Evet, yolunda."</p>
<p>"Güzel. Çok güzel. Kaygılanmıştım onun için... Biliyor musunuz, Yennefer’le bağlantıya geçmek istedim ama seyahate çıktığını öğrendim. Nereye gittiğini kimse bilmiyordu."</p>
<p>Taş, metal, kristal, diye içinden geçirdi Tissaia de Vries. "Yennefer’in üzerinde ne varsa aktiftir, psikovizyonla saptanamaz. Yennefer nerede olduğunun bilinmesini istemiyorsa, yerini kimse öğrenemez.</p>
<p>"Yaz ona," dedi Tissaia sakin bir sesle ve kol manşetlerini çekiştirdi. "Ve mektubu normal yollardan ilet. Yerine mutlaka ulaşacaktır. Yennefer her neredeyse yanıt verecektir. O her zaman yanıt verir."</p>
<p>"Yennefer," diye atıldı Artaud, "sıklıkla ortadan kaybolur, çoğu zaman aylarca. Nedenleri genelde sıradandır..."</p>
<p>Tissaia ona bakıp dudaklarını birbirine bastırdı. Sihirbaz hemen sustu. Vilgefortz hafifçe gülümser gibi yaptı.</p>
<p>"Aynen," dedi Vilgefortz. "Ben de tam bunu düşünüyordum. Yennefer o zamanlar biriyle beraberdi... Bir Witcher’la. Adı yanılmıyorsam Geralt’tı. Onlarınki geçici bir heves gibi görünmüyordu. Yennefer kendini bayağı kaptırmış gibiydi sanki..</p>
<p>Tissaia oturduğu yerde doğrulup koltuğun kolçaklarını iki eliyle kavradı. "Neden soruyorsun ki? Özel konular bunlar. Bizi ilgilendirmez."</p>
<p>"Elbette." Vilgefortz masanın üstüne attığı mektuba doğru baktı. "Bizi ilgilendirmez. Benim derdim boş bir merak değil, konsey üyemizin ruhsal durumuna üzülüyorum. Yennefer’in tepkilerine bakınca şu... Geralt’ın ölüm haberi yüzünden sarsıldı diye düşünüyorum. Bence artık normal yaşama dönmeli, depresyona ve aşırı yasa düşmeden olanları kabul etmeli, değil mi?"</p>
<p>"Bunu yapabilirdi," dedi Tissaia buz gibi bir sesle. "Kaldı ki Yennefer bu tür haberleri sürekli alıyor. Her seferinde de haberin dedikodu olduğu ortaya çıkıyor."</p>
<p>"Aynen," dedi Terranova. "Zaten Geralt işini bilir. Hem niye şaşıralım ki? Bir mutant o, öldürmeye ve kendini öldürtmemeye programlanmış bir ölüm makinesi. Yennefer’e gelince sözüm ona duygularını gereğinden fazla önemsemeyelim. Onu tanıyoruz. Duygularına kaptırmaz kendini. Witcher’la gönlünü eğlendirdi, hepsi bu. Herifin sürekli dans ettiği ölüm, ilgisini çekti Yennefer’in. Sonunda dans ettiği ölüme kavuşunca da konu kapanır."</p>
<p>"Şimdilik," dedi Tissaia cansız bir sesle, "Witcher yaşamayı sürdürüyor."</p>
<p>Vilgefortz önünde duran mektuba bir bakış atıp gülümsedi. "Gerçekten mi?" diye sordu. "Ben buna pek inanmıyorum."</p>
<p>Geralt hafifçe silkinip ağzındaki tükürüğü yuttu. İksiri aldıktan sonra baş gösteren ilk sarsıntıyı atlatmıştı; sırada, rahatsız edici bir baş dönmesiyle ve görme gücünün karanlığa uyum sağlamaya çalışmasıyla kendini belli eden etki süreci vardı şimdi.</p>
<p>Gözleri kendini hızla ayarladı. Gecenin karanlığı dağıldı, çevredeki her şey önce bulanık grimsi gölgeler gibi göründü, derken şekillenmeye, keskinleşmeye, belirginleşmeye başladı. Az öncesine kadar bir fıçı zift gibi kapkaranlık olan kanalın kıyısına çıkan dar sokakta, Geralt kaldırım boyunca koşturan, su birikintilerini ve duvar çatlaklarını koklayan iri fareleri seçebiliyordu şimdi.</p>
<p>Witcher iksirinin etkisiyle kulakları da keskinleşmişti. Az öncesine kadar sadece yağmurun çatı oluklarına düşüşünün duyulduğu bomboş sokaklar, ansızın yaşamaya başlamış, gürültüyle dolmuştu. Birbirleriyle mücadele eden kedilerin tıslamaları, kanalın karşı kıyısından köpek havlamaları, Oxenfurt meyhanelerinde ve hanlarında çınlayan kahkahalar ve bağrışmalar, salcı birahanelerinden gelen çığlıklar ve şarkılar, uzaklarda düzensiz bir melodi çalan bir flütün nağmeleri Geralt'ın kulağına geliyordu. Uykulu, karanlık evler canlanıyordu şimdi. Geralt, uyuyan insanların horlamalarını, öküzlerin tekmelerini, ahırlardaki atların burunlarından solumalarını duyuyordu. Sokağın ilerisindeki bir evden sevişen bir kadının isterik iniltileri geliyordu.</p>
<p>Gürültüler artarak şiddetleniyordu. Geralt, ayyaş türkülerinin açık saçık sözlerini anladı, inleyen kadının âşığının adını öğrendi sonra. Myhrman’ın kanalın karşı kıyısındaki kütük evinden şarlatanın bir bütün oluşturmayan kesik kesik kekelemeleri geliyordu. Philippa’nm tedavisinin etkisiyle tam ve kalıcı olarak bunamıştı.</p>
<p>Şafak sökmeye başlamıştı. Yağmur sonunda kesilmiş, çıkan rüzgâr bulutları dağıtmaya başlamıştı. Gökyüzü doğuda gözle görülür şekilde aydınlanmıştı.</p>
<p>Dar sokağın fareleri arasında ansızın bir huzursuzluk başladı. Dağılıp sandıkların ve çöplerin arasında gözden kayboldular.</p>
<p>Witcher’in kulağına ayak sesleri geldi. Dört ya da beş kişiydiler ama Geralt gelenlerin sayısını tam olarak kestiremiyordu. Yukarı doğru baktı ama Philippa’yı göremedi.</p>
<p>Derhal taktiğini değiştirdi. Yaklaşan grupta Rience varsa, onu ele geçirme şansı çok düşüktü. Çünkü öncesinde yanındakilere dövüşmesi gerekecekti ki Geralt bunu istemiyordu. Bunun iki nedeni vardı; birincisi, iksirin etkisi altındaydı ve dokunduğu adamlar ölecekti. İkincisi, böyle bir ortamda Rience’in kaçması kolaylaşırdı.</p>
<p>Adımlar yaklaştı. Geralt siperden çıktı.</p>
<p>Rience köşeyi döndü. Witcher, sihirbazı içgüdüyle anında tanıdı, oysa onunla daha önce hiç karşılaşmamıştı. Yennefer’in armağanı olan yanık izini, kapüşonunun altına gizlemişti.</p>
<p>Rience yalnızdı. Yanındakiler sokağa gizlenmiş, ortaya çıkmamıştı. Geralt nedenini hemen kavradı. Şarlatanın evinde onu kimin beklediğini Rience biliyordu. Kendine tuzak kurulduğunu hesaba katsa da gelmişti. Witcher bunun nedenini de hemen anladı. Üstelik kılıçların usulca gıcırdamasını duymadan anlamıştı. Madem öyle istiyorsunuz, peki.</p>
<p>"Senin peşine düşmek pek keyifli," dedi Rience usulca. "Seni aramak gerekmiyor. İnsan seni nerede bulmak istiyorsa, oraya kendiliğinden geliyorsun."</p>
<p>"Aynısı senin için de geçerli," dedi Witcher soğukkanlılıkla. "Buraya geldin. Seni burada istiyordum, işte buradasın."</p>
<p>"Sana muskadan söz edip yerini de gösterdiğine göre Myhrman’ı feci sıkıştırmış olmalısın. Üstelik haber aktarabilmesi için nasıl etkinleştirildiğini de göstermiş sana. Gelgelelim bu muskanın eşzamanlı olarak hem haber aktarıp hem de uyardığını Myhrman bilmiyordu, bu yüzden onu kızgın kömürler üstünde kızartsan da sana bunu itiraf edemezdi. Bu muskalardan çok dağıttım. Er ya da geç bunlardan biriyle karşılaşacağını biliyordum."</p>
<p>Köşeden dört adam çıktı. Hareketleri ağır, ustalıklı ve sessizdi. Hâlâ karanlık alandan çıkmıyor ve çektikleri kılıçlarını ışıltıları onları ele vermeyecek şekilde tutuyorlardı. Ama Witcher onları açıkça görebiliyordu tabii. Elbette bunu onlara belli etmedi. Peki, sizi katiller, diye düşündü, madem öyle istiyorsunuz, alın bakalım.</p>
<p>"Bekledim," dedi Rience bulunduğu yerden kımıldamadan, "sonunda vakit geldi. Dünyayı senin yükünden kurtarmaya niyetliyim, iğrenç, aykırı şey seni."</p>
<p>"Niyetlisin yani? Kendini gözünde büyütüyorsun. Sen bir aletsin yalnızca. Birilerinin pis işlerini halletmek üzere tutulmuş bir cellat. Kim tuttu seni, uşak?"</p>
<p>"Fazla meraklısın, mutant. Bana uşak mı diyorsun? Peki, sen ne olduğunu biliyor musun? Sokağın ortasında duran, insanların çizmelerine bulaşmaması için kaldırılıp atılmak zorunda olan bir avuç boksun. Hayır, aslında yapabilirdim ama yapmayacağım, o kişinin kim olduğunu sana söylemeyeceğim. Bunun yerine başka bir şey söyleyeceğim sana; böylece cehennemi boylarken düşünecek bir şeyin olur. Senin o koruyup kolladığın piçin nerede olduğunu biliyorum. Senin şu cadının, Yennefer’in nerede olduğunu da biliyorum. Bana iş veren kişilerin umurunda bile değil ama o karıdan ben tiksiniyorum. Senin işini bitirir bitirmez onu ele alacağım. Ateşle oynadığına pişman olmasını sağlayacağım. Evet, evet, çok pişman olacak. Hem de çok uzun süre."</p>
<p>"İşte bunu söylemeyecektin." Witcher hain bir ifadeyle gülümsedi; adrenalini harekete geçiren iksirin içinde yarattığı dövüşme coşkusunu hissetmeye başlamıştı bile. "Bunu söylemeden önce sağ kalma şansın vardı. Ama artık kalmadı."</p>
<p>Witcher madalyonu şiddetle sarsılarak, ani saldırıya geçmemesi için uyardı Geralt’ı. Witcher geriye doğru sıçrayıp yıldırım hızıyla kılıcını çekti. Runik yazıyla bezeli kılıcı, karşısındakiler! felç eden sihirli bir enerji dalgası yarattı. Rience geri çekildi, bir işaret yapmak üzere ellerini kaldırdı, ancak son anda korkuya kapıldı. Ağzından tek bir sihir formülü bile çıkaramadan sokağın karanlığına doğru kaçtı. Witcher onun peşine düşemedi, çünkü gölgelerin onları gizlediğini sanan dört adam üzerine çullanmıştı. Kılıçlar parladı.</p>
<p>Dördü de işini biliyordu. Deneyimli, becerikli, bu yollardan çok geçmiş profesyonellerdi. İkisi sağdan, ikisi soldan olmak üzere Geralt'ın üstüne çifter çifter saldırıyorlardı. Biri hücum ederken, öteki onu arkadan kolluyordu. Witcher, kendine soldakileri seçti. İksirin yol açtığı coşkuya bir de öfke eklenmişti şimdi.</p>
<p>Birinci cellat bir çalım atarak arkadan hücum etti; amacı kenara geçmek ve arkasındaki adama, haince bir darbe indirme fırsatı tanımaktı. Geralt, tek ayak üzerinde fır döndü, ikisinin darbesinden de kaçtı ve kılıcının ucunu arkadaki celladın ensesine, oradan boynuna ve sırtına indirdi. Öfkeden kudurduğu için kılıcını olanca gücüyle savurdu. Duvara, fıskiyeden çıkarcasına kanlar fışkırdı.</p>
<p>Öndeki adam yıldırım hızıyla geri çekilerek, diğer İkiliye yer açtı. Yeni gelenler ayrı ayrı saldırmayı seçip kılıçlarını farklı yönlere salladılar; böylece darbelerden biri savuşturulacak, diğeri de kaçınılmaz olarak hedefi tutturacaktı. Ancak Geralt savuşturma yoluna gitmedi, tek ayak üzerinde döndü, sıçradı ve iki adamın ortasına indi. Adamlar, Geralt’a çarpmamak için çalıştıkları sistemin dışına çıkmak, alıştıkları adımlarda değişiklik yapmak zorunda kaldılar. Biri, kedi gibi yumuşak bir dönüşle yana sıçrayarak kendini kurtarmayı başardı. Ancak diğeri bunu sağlayamadı. Dengesini kaybedip Geralt’a sırtını döndü. Witcher, ters yönde tek ayak üstünde dönüp kılıcını adamın beline sapladı. Öfkeliydi çünkü. İyice keskinleşmiş Witcher kılıcının adamın omurgasını ortadan ikiye ayırdığını hissetti. Sokak, kulakları tırmalayan korkunç bir ulumayla çınladı. Sağ kalan iki adam Geralt’a fırtına gibi saldırıp kılıçlarını çılgınca salladılar. Geralt bu darbeleri güçlükle savuşturuyordu. Yine tek ayak üzerinde fır dönüp kılıçların kıskacından kendini kurtardı. Gelgeldim sırtını duvara verip savunmaya geçmek yerine hücum etti.</p>
<p>Adamlar bunu beklemiyorlardı; geç olmadan sıçrayıp uzaklaşmayı ve birbirlerinden ayrılmayı başaramadılar. Biri karşı hücuma geçti ama Witcher darbeyi kolayca savuşturdu, hızla döndü, salt havadaki hareketlere göre yönünü çizerek rastgele bir darbe de arkaya indirdi. Adamın karnını hedef alıp tam isabet ettirdi. Boğuk bir çığlık duydu ancak arkasına dönmeye zamanı yoktu. Katillerden sonuncusu yanında bitivermişti bile; adam Geralt'ın kılıcını savuşturup yandan kılıcını salladı. Geralt bu kez dönmedi, o da rakibinin kılıcına vurarak darbeyi son anda savuşturdu. Cellat, Geralt'ın savunma sırasındaki zorlanmasını fırsat bilip geriye doğru yay gibi fırladı, yarım dönüş yaparak hız aldı ve var gücüyle kılıcını savurdu. Aşırı bir güçle... Geralt o sırada arkasına dönüyordu. Katilin, Witcher’ınkinden çok daha ağır olan kılıcı havada uçtu. Kılıç, adamı da yönetiyordu şimdi. Katil, kılıcın hızına kapılıp kendi çevresinde döndü. Geralt, yarım bir dönüş yaparak adamın dibine indi. Katilin kasılmış yüzünü, korkudan büyümüş gözlerini gördü. Öfkeliydi Geralt, çok öfkeli.</p>
<p>Ve vurdu. Kısa ama güçlü bir darbeydi bu. Ve de tam isabet etti. Doğrudan adamın gözlerinin içine dalmıştı kılıcı.</p>
<p>Geralt, şarlatanın evine çıkan köprünün üstünde kendini Dandelion’ın onu sımsıkı tutan ellerinden kurtaran Shani’nin korkunç çığlığını duydu.</p>
<p>Rience omuzlarındaki pelerini savurup attı, sokağın derinlerine doğru ilerlerken, ellerini havaya kaldırıp karşıya doğru uzattı. Aynı anda ellerinden sihirli bir ışık yayıldı. Geralt, kılıcını iki eliyle birden kavradı, bir an bile duraksamadan Rience’e doğru koştu. Sihirbazın sinirleri boşaldı. Büyülü sözleri tamamlayamadan kaçmaya başladı, koşarken yüksek sesle anlaşılmaz bir şeyler söyledi. Ama Geralt ne dediğini anlamıştı. Rience’in yardım çağırdığını, kurtarılmak için yalvardığını biliyordu.</p>
<p>Ve yardım geldi. Sokak, gözleri kamaştıran bir ışıkla aydınlandı, bir binanın leke içindeki yıkık dökük cephesinde ateşten büyük oval geçit ışıldadı. Rience kendini onun üzerine attı. Geralt da zıpladı. Çok öfkeliydi.</p>
<p>Toublanc Michelet, iki büklüm halde inlerken, boydan boya yarılmış karnını elleriyle bastırıyordu. Kanın içinden nasıl fışkırıp, parmaklarının arasından oluk oluk aktığını hissedebiliyordu. Biraz ötede Flavius yatıyordu. Bir saniye önce bedeni seğiriyordu. Ama artık hareket etmiyordu. Toublanc gözlerini önce sıkıca yumdu, sonra açtı. Ama Flavius’un yanında oturan baykuş belli ki halüsinasyon değildi, çünkü kaybolmuyordu. Toublanc yine inleyip başını çevirdi.</p>
<p>Sesine bakılırsa çok genç olması gereken kadının biri dehşet verici bir çığlık attı.</p>
<p>"Bırak beni! Yaralılar var orada! Mecburum... Hekimim ben, Dandelion! Bırak beni, anladın mı?"</p>
<p>"Onlara yardım edemezsin," dedi, kızın Dandelion diye çağırdığı adam cansız bir sesle. "Witcher kılıcından sonra olmaz. .. Hatta yaklaşma bile. Bakma oraya... Senden ısrarla rica ediyorum, Shani, bakma oraya."</p>
<p>Toublanc, yanında birinin çömeldiğini hissetti. Burnuna parfüm ve ıslak tüy kokuları geldi. Yumuşacık, dinlendirici bir ses duydu derinden. Sözcükleri ayırt etmekte zorlanıyor, genç kadının sinirleri harap eden çığlıkları ve hıçkırıkları işini daha da güçleştiriyordu. Hekimdi genç kadın. Peki, çığlık atan hekimse, yanında çömelen kimdi? Toublanc inledi...</p>
<p>"Düzelecek, her şey düzelecek."</p>
<p>"İtoğlu... it..." diye inledi Toublanc. "Rience... bize dedi ki... sıradan bir ahmak dedi... Ama o... Witcher’mış... Bit... yeniği... İmdat... bağırsaklarım..."</p>
<p>"Sus, sus evladım. Sakin ol. Tamam. Acımaz artık. Acımıyor artık, değil mi? Söyle, kim verdi size bu görevi? Sizi Rience’le kim buluşturdu? Kim önerdi onu? Başınıza bu işi kim açtı? Lütfen söyle, evladım. Sonra her şey düzelecek. Göreceksin, her şey düzelecek. Lütfen söyle bana."</p>
<p>Toublanc ağzının kanla dolduğunu duyumsadı. Ama tükürecek gücü yoktu. Yanağını nemli toprağa dayayıp ağzını açmasıyla birlikte kanlar kendiliğinden boşaldı.</p>
<p>Artık hiçbir şey hissetmiyordu.</p>
<p>"Söyle bana," diye tekrarladı yumuşak ses. "Söyle bana, evladım."</p>
<p>On dört yaşından beri profesyonel katillik yapan Toublanc Michelet, gözlerini kapadı, buruşturduğu yüzünde kanlı bir gülümseme belirdi. Sonra bildiklerini fısıldayarak açıkladı.</p>
<p>Gözlerini açtığında, incecik altın bıçaklı bir hançer gördü.</p>
<p>Yumuşak ses, "Korkma," derken, hançerin ağzı şakağına dokunuyordu. "Acımayacak."</p>
<p>Gerçekten de acımadı.</p>
<p>Geralt sihirbaza son anda, oval geçidin tam önünde ulaştı. Kılıcını atmış, elleri serbest kalmıştı; koşarken parmaklarını uzatıp tırnaklarını Rience’in paltosunun eteğine geçirmişti. Rience dengesini kaybetti, ani hareketin etkisiyle bedeni arkaya doğru eğilince geriye doğru bir adım atmak zorunda kaldı. Kendini büyük bir kuvvetle çekti, hareketin şiddetiyle paltonun tokalarını birer birer kopardı ve kendini kurtardı. Ama çok geçti.</p>
<p>Geralt, sağ yumruğunu Rience’in omzuna indirip adamı savurdu, hemen arkasından sol yumruğunu boynuna ve kulağının dibine çaktı. Rience sendeledi ama düşmedi. Witcher tüy gibi havalanıp adama iyice sokuldu ve yumruğunu bütün gücüyle kaburgalarının altına geçirdi. Sihirbaz, cansızmış gibi Geralt'ın yumruğunda asılı kaldı ve acıyla inledi. Geralt onu giysisinin önünden yakaladığı gibi çevirdi, sonra yere fırlattı. Witcher’in dizlerinin altına sıkışıp kalan Rience büyülü sözcükleri söylemek üzere dudaklarını araladı. Ama Witcher yumruğunu sıkıp yukarıdan sihirbazın ağzına indirdi. Rience’in dudakları frenküzümü gibi patladı.</p>
<p>"Yennefer sana bir armağan vermişti zaten," dedi Geralt boğuk bir sesle. "Şimdi bir tane de ben vereceğim."</p>
<p>Bir kez daha vurdu. Sihirbazın başı yukarı doğru sarsıldı, Witcher'in alnına ve yanaklarına kan fışkırdı. Geralt biraz şaşırdı; hiçbir acı hissetmiyordu, ancak bu dövüşte mutlaka bir yara almıştı. Fışkıran kan onundu. Geralt oralı olmadı, yarasını arayacak ve ilgilenecek zamanı yoktu. Bir kez daha gerilip Rience’e vurdu. Öfkeliydi çünkü.</p>
<p>"Kim yolladı seni? Kim iş verdi sana?"</p>
<p>Rience, Geralt’ın yüzüne kan tükürdü. Geralt bir yumruk daha indirdi.</p>
<p>"Kim?"</p>
<p>Büyük oval geçidin alevleri daha da yükselip, bütün sokak yayılan ışıkla doldu. Witcher, boynundaki madalyon onu uyarmak için şiddetle titremeye henüz başlamadan, oval geçitten üstüne çarpan gücü duyumsamıştı.</p>
<p>Geçitten yayılan, yardımın yaklaştığını haber veren enerjiyi Rience de hissetmişti. Çığlık atıp dev bir balık gibi dönerek kıvrandı. Geralt dizini sihirbazın göğsüne bastırdı, elini kaldırdı, alevli kapıyı hedef alarak parmaklarıyla Aard işareti yaptı. Bu hataydı.</p>
<p>Kapıdan gelen olmadı. Yalnızca güç yayıldı oradan ve bu güç Rience’e nüfuz etti.</p>
<p>Sihirbazın açtığı parmaklarından uzayan on beş santimlik çelik dikenler çatur çutur sesler çıkararak Geralt’ın göğsüne ve omzuna saplandı. Dikenlerden enerji fışkırdı. Witcher şiddetle geriye doğru savruldu. Sarsıntı öylesine güçlüydü ki Geralt acıyla birbirine geçirdiği dişlerinin gıcırdayıp kırıldığını hem hissetti hem de duydu. En az iki dişi gitmişti.</p>
<p>Rience ayağa kalkmaya çalıştı ama yeniden dizlerinin üzerine çakıldı ve dört ayak üstünde oval geçide doğru sendeledi. Güçlükle soluk almaya çalışan Geralt çizmesinin koncundan hançerini çekip çıkardı. Sihirbaz çevresine bakınıp ayağa fırladı. Witcher da ayağa fırladı ve o sihirbazdan daha hızlıydı. Rience arkasına bakıp kulakları tırmalayan bir çığlık attı. Geralt hançerini sıkıca kavramıştı. Öfkeliydi. Çok öfkeliydi.</p>
<p>Bir şey onu arkadan sımsıkı kavradı, gücünü alıp âdeta felce uğrattı. Boynundaki madalyon inanılmaz bir şiddetle nabız gibi atmaya başladı. Yaralı omzu zonkluyordu.</p>
<p>On iki adım gerisinde Philippa Eilhart duruyordu. Havada tuttuğu ellerinden iki kavis ve iki huzme şeklinde hafif ışıklar yayılıyordu. Her iki ışık da sırtına dokunup omuzlarını ışıklı kıskaç gibi bastırıyordu. Geralt kendini kurtarmaya çalıştı ama boşunaydı. Olduğu yerden kımıldayamıyordu. Tek yapabildiği, Rience’in yalpalayarak alevli geçide ulaşmasını, parlak ışığın içine dalışını izlemekti.</p>
<p>Rience alevli kapıdan içeri girerken acele etmedi, bir dalgıç gibi içine kaydı, bulanıklaştı ve kayboldu. Bir saniye sonra oval ışık söndü ve sokak delinmesi olanaksız, yoğun ve kadifemsi bir karanlığa büründü.</p>
<p>Sokağın bir yerlerinde kediler tıslayarak birbirleriyle mücadele ediyordu. Geralt, yerden aldığı kılıcının bıçağına baktı ve sihirbaz kadına doğru yürüdü.</p>
<p>"Neden Philippa? Neden yaptın bunu?"</p>
<p>Sihirbaz kadın bir adım geri çekildi. Az önce Toublanc Michelet’in beynine sapladığı hançeri hâlâ elindeydi.</p>
<p>"Neden soruyorsun? Biliyorsun zaten."</p>
<p>"Evet," dedi Witcher. "Artık biliyorum."</p>
<p>"Yaralısın, Geralt. Witcher iksirinden uyuştuğun için acı hissetmiyorsun ama bak, nasıl kan kaybediyorsun! Yeterince sakinleştin mi, sana korkmadan yaklaşıp, seninle ilgilenebilir miyim? Lanet olsun, bakma öyle! Ve yaklaşma bana. Eğer bir adım daha atarsan... Yaklaşma! Lütfen! Sana kötülük etmek gibi bir niyetim yok ama biraz daha yaklaşırsan..."</p>
<p>Shani’yi hâlâ sımsıkı tutan Dandelion, "Philippa!" diye bağırdı. "Çıldırdın mı sen?"</p>
<p>"Hayır," dedi Witcher güçlükle. "Aklı tamamen yerinde. Ve de ne yaptığını çok iyi biliyor. Baştan beri biliyordu zaten. Kullandı bizi. Hainlik etti. Aldattı..."</p>
<p>"Sakinleş," dedi Philippa Eilhart. "Anlamayacaksın beni, anlaman gerekmiyor zaten. Yaptığım şeyi yapmak zorundaydım. Bana hain deme. Çünkü daha önemli bir amaca ihanet etmemek için yaptım bunu. Sen bunu anlayamazsın. Öylesine büyük ve önemli bir mesele ki insan seçim yapmak zorunda kaldığında küçük meseleleri hiç duraksamadan feda etmeyi seçiyor. Geralt, lanet olsun, biz burada konuşuyoruz ve sen sürekli kan kaybediyorsun. Sakinleş ve Shani’yle birlikte seninle ilgilenmemize izin ver."</p>
<p>"Kadın haklı!" diye bağırdı Dandelion. "Yaralısın, lanet olsun! Tedavini yapıp buradan çekip gitmeliyiz! Kavganızı sonraya bırakın!"</p>
<p>"Sen ve büyük meselen..." Witcher, Dandelion’a aldırmadan sendeleyerek öne çıktı. "Senin büyük meselen, Philippa, seçiminse yaralı bir adamın ağzından öğrenmek istediklerini aldıktan sonra ve de benim öğrenmemi engelleyerek gözünü kırpmadan adamı bıçaklamak! Senin büyük meselen, işi aldığı kişinin adını vermesinden korktuğun için kaçmasını sağladığın Rience! Cinayet işlemeyi sürdürsün diye kaçmasını sağladın! Senin büyük meselen, boş yere ölüp gidenler! Kusura bakma, yanlış ifade ettim. Ölüp gidenler, değil. Küçük meseleler!"</p>
<p>"Anlamayacağını biliyordum zaten."</p>
<p>"Anlamayacağım, orası kesin. Asla! Ama derdinin ne olduğunu biliyorum. Büyük meseleleriniz, savaşlarınız, dünyayı kurtarmak uğruna verdiğiniz mücadeleleriniz... Sizin amacınız araçlarınızı kutsuyor. Şimdi iyi dinle, Philippa! Şu çığlıkları, tıslamaları duyuyor musun? Bunlar, büyük bir mesele uğruna savaş veren erkek kediler. Bir çöp yığınının üzerinde tek hâkimiyet istiyorlar. Oyun değil bu, kıyamet kopuyor, kan akıyor. Bir savaş başlamış. Ama savaş da umurumda değil, ne kedilerinki ne de seninki."</p>
<p>"Sana öyle geliyor," diye tısladı sihirbaz kadın. "Yakında hepsi umurunda olacak, hem de sandığından daha kısa bir zamanda. Mecburiyet ve seçim yapma zorunluluğuyla karşı karşıyasm. Yazgıya, sandığından daha da derin bulaşmışsın, dostum. Bir çocuğu, küçük bir kızı koruman altına alıyorsun diye düşünmüştün. Ama yanıldın. Dünyayı her an sarabilecek bir alevi aldın yanma. Bizim dünyamızı. Senin, benim, herkesin. Şimdi seçim yapmak zorundasın. Tıpkı benim gibi. Triss Merigold gibi. Yennefer’in de seçim yapmak zorunda kaldığı gibi. Çünkü Yennefer seçimini yaptı artık. Senin yazgın onun ellerinde şimdi, Witcher. Onun ellerine sen verdin yazgını."</p>
<p>Witcher sendeledi. Shani bir çığlık atıp kendini Dandelion'ın elinden kurtardı. Geralt bir el hareketiyle kızı durdurdu, yerinde doğruldu, Philippa Eilhart’ın siyah gözlerinin içine baktı.</p>
<p>"Benim yazgım," dedi güçlükle, "benim seçimim... Neyi seçtiğimi sana söyleyeceğim, Philippa. Ciri’yi kirli dalaverelerinizin içine çekmenize izin vermeyeceğim. Seni uyarıyorum. Kim Ciri’ye zarar vermeye kalkışırsa, sonu şurada yatan dört kişi gibi olur. Yemin etmeyeceğim. Çünkü üzerine yemin edebileceğim hiçbir şeyim yok. Yalnızca uyarıyorum. Beni kötü bir hami olmakla, bu çocuğu koruyamamakla suçladın. Koruyacağım onu. Elimden geldiğince koruyacağım. Öldüreceğim. Acımadan öldüreceğim..."</p>
<p>"Sana inanıyorum," dedi sihirbaz kadın gülümseyerek. "Bunu yapacağına inanıyorum. Ama şimdi olmaz, Geralt. Şu an olmaz. Çünkü çok kan kaybettin, her an bayılabilirsin. Shani, hazır mısın?"</p>
<p>Kimse sihirbaz olarak doğmaz- Genetik ve kalıtım mekanizmaları hakkında hâla yeterince bilgi sahibi değiliz. Araştırmalara ayırdığımız zaman ve araçlar yetersiz kalıyor.</p>
<p>Kalıtım yoluyla geçen sihir yeteneklerini saptamakla ilgili deneylerimizi ne yazık ki çoğunlukla doğal yolları izleyerek gerçekleştiriyoruz. Bu sözde deneylerin sonuçlarını sıklıkla kentlerdeki kaldırım taşlarının üzerinde ve tapınak duvarlarının arasında görüyoruz- Oralarda karşımıza istemediğimiz kadar bunamış akıl hastası, saçmalamaktan salyaları akan sözde peygamber, müneccim, köy kâhini, keramet sahibi, kalıtım yoluyla aldıkları ancak hâkim olamadıkları güçten beyinleri dejenere olmuş sersemler çıkar.</p>
<p>Bu akıl hastaları ve sersemlemiş insanlar da çocuk sahibi olmak yoluyla yeteneklerini yeni nesillere aktarırlar ve bu yetenekler dejenere olmayı sürdürür. Bu zincirin son halkasının nasıl şekilleneceğini önceden görüp belirleyebilecek biri var mıdır?</p>
<p>Biz sihirbazların çoğu, fiziki değişiklikler ve hipofiz bezindeki bozukluklar nedeniyle doğurganlığımızı yitiririz- Bazıları —ki bunlar çoğunlukla kadındır— sihir yoluyla yumurtalıklarının çalışmayı sürdürmesini sağlarlar. Gebe kalıp çocuk doğurabilirler ve bunu mutluluk ve lütuf kabul edecek kadar yüreklidirler. Ama tekrar ediyorum: Kimse sihirbaz olarak doğmaz- Zaten kimse sihirbaz olarak doğmamalıdır! Yazdıklarımın tamamen bilincinde olarak, Cidaris 'teki toplantıda sorulan soruyu yanıtlıyorum: Her birimiz sihirbaz mı yoksa anne mi olmak istediğimize karar vermek zorundayızBen, bütün simyacı kadınların kısırlaştırılmasını talep ediyorum, istisnasız olarak.</p>
<p>Tissaia de Vries, Zehirli Kaynak</p>
</body>
</html>