<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h2>Bölüm 5</h2>
<p>"Bir şey mi söyledin?"</p>
<p>Çocuk burnunu çekti ve âdeta birileri çekiştirsin diye arkasından sülün tüyü sallanan, başına büyük gelen kadife beresini alnından geriye doğru itti.</p>
<p>"Şövalye misin?" diye sorusunu yineledi çocuk, çivit mavisi gözleriyle Geralt’a bakarak.</p>
<p>"Hayır," dedi Witcher, içinden yanıt verme isteğinin gelmesine şaşırarak. "Değilim."</p>
<p>"Ama kılıcın var! Babam, Kral Foltest’in şövalyesidir. Onun da kılıcı var. Ama seninkinden çok daha büyük!"</p>
<p>Geralt dirseğini güverte parmaklığına dayayıp, yük teknesinin kıçının ardında dalgalanan suya doğru tükürdü.</p>
<p>"Sırtında taşıyorsun," diye ısrar etti çocuk. Bu arada beresi yine gözlerinin üstüne kaymıştı.</p>
<p>Neyi?"</p>
<p>"Kılıcını. Sırtında. Sırtında neden bir kılıç var ki senin?"</p>
<p>"Küreklerimi çaldılar da ondan."</p>
<p>Sümüklü oğlan ağzını ardına kadar açınca dökülen süt dişlerinden kalan boşluklar ortaya çıktı.</p>
<p>"Bordadan çekil," dedi Witcher. "Bir de ağzını kapa, yoksa sinek kaçacak içine."</p>
<p>Çocuk ağzını değil kapamak daha da açmıştı şimdi.</p>
<p>"Saçları ağarmış ama hiçbir şey öğrenmemiş," diye mırıldandı çocuğun zarif giyimli annesi ve paltosunun kunduz kürklü yakasından tutup oğlunu kendine doğru çekti. "Gel buraya, Everett! Sıradan insanlarla konuşmaman gerektiğini sana kaç kez söyledim!"</p>
<p>Geralt iç geçirdi, sonra da adaların ve dağların sabah sisini yarıp ortaya çıkmış komutlarına baktı. Bir kaplumbağa kadar biçimsiz olan tekne, deltanın ağır akıntısının gerektirdiği gibi kendine özgü bir tempoyla kaplumbağa hızında ilerliyordu. Çoğu esnaf ve köylü olan yolcular eşyalarının başında kestiriyorlardı. Witcher ruloyu bir kez daha açıp, Ciri’nin mektubunu okumaya koyuldu.</p>
<p>...adına yatakhane dedikleri geniş bir salonda yatıyorum, yatağım nasıl büyük, anlatamam! Orta gruptaki kızların arasındayım, on iki kişiyiz, en yakın arkadaşlarımın adları Eurneid, Katje ve İkinci Iola. Bugün Çorba içtim; beni en çok arada sırada tuttuğumuz Oruç ve sabahları gün doğumuyla birlikte yataktan kalkmak zorluyor. Kaer Morhen'den daha erken kalkılıyor burada. Devamını yarın yazacağım, çünkü birazdan dua edeceğiz. Kaer Morhen'de dua eden olmazdı, burada neden ediyoruz, anlamıyorum. Burası tapınak olduğu içindir mutlaka.</p>
<p>Geralt. Nenneke Ana yazdıklarımı okudu ve aptalca şeyler yazmamam, hele hata yapmamam konusunda beni uyardı. Ayrıca burada öğrendiklerimi, kendimi iyi hissettiğimi ve sağlıklı olduğumu da yazmamı istedi, iyiyim, sağlıklıyım ama maalesef açım. Neyse ki birazdan öğle yemeği yiyeceğiz. Nenneke Ana bir de dua etmekten bugüne kadar kimseye, bana da sana da zarar gelmediğini yazmamı söyledi.</p>
<p>Ger alt, şimdi yine boş vaktim var, öğrendiklerimi sana anlatayım. Okumayı ve gerçek runik yazıyı öğreniyorum. Tarih. Doğa. Şiir ve Nesir. Ortak Lisanda ve Eski Lisanda kendimi doğru ifade etmeyi öğreniyorum. Eski Lisanda daha iyiyim, eski runik işaretleri daha düzgün yazabiliyorum. Sana bir şeyler yazayım, Kendi gözlerinle gör. Elaine blath, Feainnewedd. Anlamı şu: Sevimli güzel çiçek, güneş çocuğu. Öğrendiğimi görüyorsun işte! Ayrıca...</p>
<p>Evet, şimdi devam edebiliyorum; önceki tüyüm kırılmıştı ama şimdi elimde yenisi var. Nenneke Ana yazdıklarımı okudu, doğru olduğu için beni övdü. Söz dinlediğimi ve beni merak etmemen gerektiğini de yazmamı istedi. Sakın merak etme, Geralt.</p>
<p>Yine vakit buldum, olanları anlatacağım sana. Biz, —ben, Iola ve Katje— hindileri beslerken kocaman bir hindi bize saldırdı, boynu kırmızıydı ve müthiş ürkütücüydü. Önce Iola'ya saldırdı, sonra benim üzerime atlamak istedi ama korkmadım, çünkü bir sarkaç kadar büyük ve hareketli değildi. Bir çalım atıp tek ayağımın üzerinde fır döndüm, kızıl sopasıyla iki kez vurunca hemen kaçtı. Nenneke Ana üzerımde kılıç taşımama izin vermiyor, yazık aslında, oysa Kaer Morhen'de öğrendiklerimi o hindiye gösterecektim. Eski runiklerle Caer a Muirehen yazılması gerektiğini ve bunun anlamının Eski Deniz Kalesi olduğunu biliyorum. Orada taşların üzerine herhalde bu yüzden çok sayıda istiridye, sümüklüböcek ve balık izi kazınmış. Cintra'nın doğru yazılışı da Xint'rea aslında. Benim adım Zireael'den geliyor, kırlangıç demek, bunun anlamı...</p>
<p>"Okuyor muydunuz?"</p>
<p>"Okuyordum." Başını kaldırdı. "Ne var? Bir şey mi oldu? Birisi bir şey mi fark etti?"</p>
<p>"Hayır, bir şey olmadı," dedi gemici, ellerini deri tuniğine silerken. "Sular sakin. Ama sis var ve Kranichwerder Adasına epeyce yaklaştık."</p>
<p>"Biliyorum. Oraya altıncı kez gidiyorum, dönüş yolunu saymıyorum bile, Plepper. Yolu öğrendim artık. Gözümü dört açıyorum, merak etme."</p>
<p>Kaptan başını salladı, yolcuların her yere yığılmış eşyalarının üzerinden atlaya atlaya pruvaya doğru yürüdü. Gemide yan yana sıkışmış olan atlar burunlarından soluyup, nallarını kalaslara vurdular. Yoğun bir sis vardı ve nehrin tam ortasmdaydılar. Gemi sazlıkları yara yara nilüferlerin arasından ilerliyordu. Geralt kendini yeniden elindeki metne verdi.</p>
<p>.. .bunun anlamı şu: Ben bir elf adı taşıyorum. Oysa elf değilim. Geralt, bizim burada da Sincaplar konuşuluyor. Bazen askerler gelip bizi sorguya çekiyorlar ve yaralı cifleri iyileştirmememiz konusunda uyarıyorlar. Baharda olanlardan kimseye tek söz etmedim, korkma. İdman yapmayı da unutmuyorum elbette. Zaman buldukça parka gidip çalışıyorum. Bunu her zaman yapamıyorum, çünkü bütün kızlar gibi ben de bahçede ve mutfakta yardım ediyorum. Ayrıca derslerimiz çok sıkı. Ama sorun değil, öğreniyorum. Sen de tapınakta ders almışsın,</p>
<p>Nenneke Ana söyledi. Ayrıca, kılıç sallamayı her sersemin bildiğini ama bir Witcher'ın zeki olması gerektiğini söyledi.</p>
<p>Geralt, geleceğine söz vermiştin. Gel.</p>
<p>Ciri</p>
<p>Not: Gel, gel.</p>
<p>Not 2: Nenneke Ana, mektubumu bitirirken, Yüce Melitele’ye senalar olsun, bereketi ve lütfü her zaman senin üzerinde olsun diye yazmamı istedi. Ve de kötülüklerden korunmanı istedi.</p>
<p>Ciri</p>
<p>Geralt, mektubu cebine sokarken, Ellandere gitmeyi ne çok isterdim, diye içinden geçirdi. Ama bu tehlikeli. Onlara kızın izini buldururum yoksa... Şu mektuplaşma işine de son vermek gerekir. Gerçi Nenneke rahip postasını kullanıyor ama yine de belli olmaz... Lanet olsun, çok riskli.</p>
<p>"Hımmm... Hım..."</p>
<p>"Ne var yine, Plepper? Kranichwerder’i geçtik."</p>
<p>"Tanrılara şükürler olsun ki olaysız geçtik," dedi kaptan rahat bir soluk alarak. "Hı, Efendi Geralt, yolculuk yine sakin geçecek, görebiliyorum bunu. Sis birazdan dağılacak, güneş de yüzünü gösterdi mi, her şey aşıldı demektir. Canavar güneşe çıkmaz."</p>
<p>"Bence uygun."</p>
<p>"Sanırım," dedi Plepper sırıtarak, "gemi şirketi size yolculuk başına para veriyor. Bir şey olsun olmasın ödüyor. İşe yarayan bir meblağ mı bari?"</p>
<p>"Bilmiyormuş gibi soruyorsun. Hasetliğinden mi söylüyorsun bunları? Küpeştede durup martıları izleyerek para kazanmamı mı kıskanıyorsun? Sana ne için para ödeniyor? Aynısı için! Güvertede olduğun için. Her şey yolunda gittiğinde hiçbir işin olmuyor, geminin burnu ile kıçı arasında gezinip duruyor ve tacirlerin sana bir kadeh şnaps ikram etmeleri için uğraşıyorsun. Ben de güvertede durmam için işe alındım. Ne olur ne olmaz diye. Gemide bir Witcher olduğu için güvenlikli yolculuk yapılıyor. Witcher'in masrafı yol parasının içinde, değil mi?"</p>
<p>"Evet, tabii," diye iç geçirdi gemici. "Şirket cepten ödemez. Onları iyi tanırım. Onlar adına deltayı beş yıldır geçiyorum, Gysst’den Novigrad’a, Novigrad’dan Gysst’e. Bu kadar iş konuşmak yeter Witcher. Siz küpeşteye yaslanın, ben pruva ve kıç arasında gidip geleceğim."</p>
<p>Sis biraz dağılmıştı. Geralt cebindeki ikinci mektubu çıkardı. Tuhaf bir ulak bir süre önce ulaştırmıştı bunu ona. Mektup leylak ve frenküzümü kokuyordu.</p>
<p>Sevgili dostum...</p>
<p>Geralt, güçlü bir el tarafından yazılmış, yazanın ruh halini doğrudan yansıtan, keskin, düzgün ve köşeli runik işaretlere bakıp içinden sövdü. Kendi hatasını düşünüp öfkelendi. Bir ay önce sihirbaz kadına mektup yazarken, ona nasıl hitap edeceğini bulabilmek için iki gece boyunca düşünmüş, sonunda "Sevgili dostum" başlığında karar kılmıştı. "Al sana bakalım," diye düşündü.</p>
<p>Sevgili dostum, son karşılaşmamızın üzerinden üç yıl geçtikten sonra hiç beklemediğim bir anda senden mektup almak beni ziyadesiyle sevindirdi. Ansızın ve şiddete maruz kalarak yaşamını yitirdiğine dair dedikodular ortada dolaşırken duyduğum sevinç sonsuzdu. Bu dedikoduları çürütmek için bana yazmaya karar vermen ve bunu hemen yapmış olman çok iyi. Mektubundan sakin, harika, can sıkıcı ve her türlü olaydan uzak bir yaşam sürdüğün anlaşılıyor. Böyle zamanlarda böylesi bir yaşam gerçekten ayrıcalıktır, sevgili dostum; buna ulaşabildiğine senin adına sevindim.</p>
<p>Sağlığım için birdenbire kaygılanıyor olman beni duygulandırdı, sevgili dostum. Şunu hemen bildireyim, genelde iyiyim, ufak tefek rahatsızlıkları ve sıkıntılı günleri atlattım, bunları anlatarak seni sıkmak istemem.</p>
<p>Yazgının sana hiç ummadığın bir anda sunduğu armağanın başına dert açmasına üzüldüm ve tedirgin oldum. Bu durumun bir uzman desteği gerektirdiğini varsaymakta haklısın. Yaşanan sıkıntılarla ilgili tasvirin esrarengiz olsa da —ki bu doğaldır— sorunun kaynağını bildiğimden kuşkum yok. Bir başka sihirbazın daha desteğinin kaçınılmaz olduğu görüşüne katılıyorum. Başvurduğun bu ikinci sıhırbaz olmaktan onur duyarım. Listende böylesine yüksek bir mertebeye ulaşmak için ne yaptım acaba?</p>
<p>Sakin ol, dostum, eğer başka sihirbazları da işin içine çekmen gerektiği fikrine sahipsen, bu düşünceden uzaklaş, çünkü böyle bir ihtiyaç söz konusu değil. Yolunu biraz yetersiz ama benim anladığım şekilde tarif ettiğin yere doğru hemen yola çıkacağım. Yola elbette gizlice koyulacağım ve bütün önlemleri alacağım. Oraya varır varmaz sorunun özüne ineceğim ve fokurdayan kaynağı yatıştırmak için elimden ne geliyorsa yapacağım. Yardım bulabilmek için başvurduğun, başvurmakta olduğun ya da başvurmayı sürdürdüğün o hanımlardan daha başarısız olmamaya çalışacağım. Ne de olsa senin sevgili dostunum. Değerli dostluğunu, seni düş kırıklığına uğratamayacağım kadar önemsiyorum, sevgili dostum.</p>
<p>Önümüzdeki yıllarda bana mektup ya^ma isteği duyarsan, bir an bile duraksama. Mektuplarına fevkalade seviniyorum.</p>
<p>Dostun Yennefer</p>
<p>Mektup leylak ve frenküzümü kokuyordu.</p>
<p>Geralt içinden sövdü.</p>
<p>Güverteden gelen ani bir hareket ve yönünü değiştiren geminin sarsılmasıyla düşüncelerinden sıyrıldı. Yolculardan bir kısmı sancak tarafında toplandılar. Kaptan Plepper pruvadan bağırarak emirler yağdırıyordu. Gemi ağır ağır ve güçlükle Temerya kıyılarına doğru dönüp rotadan çıktı ve sislerin arasından beliren iki gemiye yer açtı. Geralt merakla izliyordu.</p>
<p>Önce kocaman, en az yetmiş arşın uzunluğunda, üç direkli bir kalyon göründü; direklerden birinde gümüş yaldızlı ayıyla bezeli bir bayrak dalgalanıyordu. Kalyonu, kırk küreğinin eşzamanlı sulara çarptığı ince ve küçük bir kadırga izliyordu. Siyah dış zemininin üzerinde kızıl yaldızla çizilmiş bir cirit dikkat çekiyordu.</p>
<p>"Oo, ne devasa canavarlarmış bunlar böyle," dedi Plepper, Geralt'ın yanma gelerek. "Suları öyle bir yarıyorlar ki dalgaların arkası kesilmiyor."</p>
<p>"İlginç," diye mırıldandı Geralt. "Kalyon, Redanya bayrağı taşıyor ama kadırga Aedirn’den."</p>
<p>"Tabii, Aedirn’den," dedi kaptan. "Ve de Hagge valisinin forsunu taşıyor. Ama gemilerin omurgalarına dikkat edin, en az iki arşın gövdeye giriyor. Bunun anlamı şu: Hagge’ye kadar gitmiyorlar, çünkü şiddetli akıntıları ve nehrin en derin bölgelerini aşamazlar. Gysst’e ya da Akköprü’ye gidiyorlar. Hem bakın, güverteler silahlı adamlarla dolu. Bunlar tacir değil. Şu gördükleriniz savaş gemileridir, Efendi Geralt."</p>
<p>"Kalyonda önemli bir yolcu olmalı. Güverteye çadır kurmuşlar."</p>
<p>"Evet, önemli adamlar günümüzde böyle yolculuk yapıyorlar." Plepper güverte parmaklığından kopardığı kıymıkla dişlerini karıştırırken başını salladı. "Nehir daha güvenli. Ormanlarda elf komandoları ortalığı kasıp kavuruyor, hangi ağacın arkasından okların uçacağını kestiremiyorsun. Ama sular tehlikesizdir. Elfler kedi gibidir, suyu sevmezler. Onlar balta girmemiş ormanlara çöreklenmeyi yeğlerler."</p>
<p>"Adam çok önemli biri olmalı. Çadır muhteşem."</p>
<p>"Evet, mümkün. Kral Vizimir nehri bizzat onurlandırmıştır belki, kim bilir? Şimdilerde her türlü kişi yollarda... Ama konuya değinmişken; Gysst’te benden kulak kabartmamı, birileri sizinle ilgili bir şeyler söylüyor mu, sizi soruyor mu diye dikkat etmemi istemiştiniz. Şuradaki beceriksizi görüyor musunuz?"</p>
<p>"Parmakla göstermeyin, Plepper. Kimin nesidir?"</p>
<p>"Ben ne bileyim? Bize doğru geliyor zaten, kendiniz sorun. Bakın nasıl sallanıyor. Oysa su çarşaf gibi... Demek biraz hareketli olsa dört ayak üzerine düşecek, budala."</p>
<p>"Budala" pek uzun boylu olmayan, ince yapılı bir adamdı, yaşını tahmin etmek güçtü. Sırtındaki temiz denemeyecek geniş yün paltosu yuvarlak bir pirinç tokayla tutturulmuştu. Tokanın belli ki kaybolmuş olan kopçasının yerini başı ezilip düzleştirilmiş yamuk bir çivi almıştı. Adam yaklaştı, hafifçe öksürdü, gözlerini kısarak baktı.</p>
<p>"Hımm... Rivyalı Geralt’la, Witcher’la mı müşerref oluyorum?"</p>
<p>"Evet, sayın beyefendi. Öyle oluyorsunuz."</p>
<p>"Kendimi tanıtmama izin verin. Adım Linus Pitt, üniversite profesörüyüm, Oxenfurt Üniversitesi’nde doğa tarihi dersleri veriyorum."</p>
<p>"Çok memnun oldum."</p>
<p>"Hımmm... Duydum ki, Malatius ve Grock gemi şirketinden aldığınız görevle bu yolculuğun güvenliğini sağlıyormuşsunuz. Sözde bir canavarın saldırısını önlemek için buradaymışsınız. Söz konusu olan hangi canavardır, merak ettim?"</p>
<p>"Bunu ben de merak ettim." Witcher küpeşteye yaslanıp karşıdaki Temerya kıyısının sisten bulanıklaşmış grimsi konforlarına baktı. "Benim çıkardığım sonuca göre, ben daha çok bu çevrede kol gezen bir Scioa’tael komandosunun saldırısına karşı işe alınmışım. Çünkü altıncı kez Gysst’ten Novigrad’a gidiyorum ve testereağız şimdiye kadar hiç görünmedi..."</p>
<p>"Testereağız mı? Bu halk arasında kullanılan bir tanım gibi geldi bana. Bilimsel terminolojiyi kullanmanızı yeğlerim. Hımmm... Testereağız... Hangi cinsi kastettiğinizi gerçekten anlamadım."</p>
<p>"Benim söylediğim pullu bir hayvan, yaklaşık iki arşın uzunluğunda, gövdesi yosunla kaplı ağaç gövdesini andırıyor, on ayağı, testereyi andıran çenesi var."</p>
<p>"Tarifiniz bilimsel açıdan gerçekten çok yetersiz. Acaba Hyphydridae. familyasına ait bir cins mi?"</p>
<p>"Değildir, diyemem," diye iç geçirdi Geralt. "Şunu biliyorum ki testereağız hiçbir tanımın onur kırıcı olamayacağı kadar berbat bir familyadan geliyor. Şöyle ki, Sayın Profesör, bu sevimsiz soyun bir üyesi iki hafta önce gemi şirketinin bir gemisine saldırmış. Bu deltada, şu an bulunduğumuz yerin yakınlarında."</p>
<p>"Bunu savunan," dedi Linus Pitt ve gaklayarak güldü, "ya cahildir ya da yalancı. O dediğiniz şeyler burada yaşamış olamaz. Deltanın hayvan varlığını çok iyi bilirim. Hyphydridae. familyası burada kesinlikle yaşamaz. Ya da benzeri tehlikeli, yırtıcı bir tür. Suyun yüksek tuz oranı ve yaygın olmayan kimyasal bileşimi, özellikle de gelgit sırasında..."</p>
<p>"Gelgitte, dalgalar Novigrad kanallarını aşarken bu deltada o bildiğiniz suyun yerinde yeller eser. Geriye çöplerden, sabunlu sulardan, yağlardan ve fare leşlerinden oluşan bir sıvı kalır."</p>
<p>"Maalesef, maalesef." Profesörün yüzü karardı. "Çevrenin çöküşü... İnanmayacaksınız ama elli yıl öncesine kadar bu nehirde yaşayan iki bin balık türünden dokuz yüzü bile kalmadı bugün. Bu gerçekten çok üzücü."</p>
<p>İkisi de küpeşteye dayanıp yeşil ve bulanık derinliğe hiç konuşmadan baktılar. Gelgit başlamıştı, çünkü sudan gelen kötü kokular gitgide artıyordu. İlk fare leşleri su yüzüne çıkmaya başlamıştı bile.</p>
<p>"Tatlısu kayabalığının nesli tamamen tükendi," diye sessizliği bozdu Linus Pitt. "Harhar yok oldu, yılanbaş, inci balığı, misgurnus, barbun, aynalı sazan, kralboynuzu..."</p>
<p>On arşın kadar ötede nehrin suyu fokurdamaya başladı. Bir an için ikisi de on kiloyu aşkın bir kralboynuzunun siluetini gördüler. Katil balık bir fare leşini kaptığı gibi kuyruk yüzgecini sallayarak yeniden derinlere daldı.</p>
<p>Linus Pitt irkildi. "Neydi bu?"</p>
<p>"Bilmem." Geralt gökyüzüne baktı. "Bir penguen belki de?"</p>
<p>Bilim adamı ağzını büzüp Witcher’a ters ters baktı. "En azından sizin şu meşhur testereağız değildi. Bana, Witcherların nadir görülen türler hakkında önemli bilgilere sahip oldukları anlatılmıştı. Siz ise söylentileri ve kocakarı masallarını yinelemekle kalmıyor, bir de benimle aptalca eğlenmeye kalkışıyorsunuz... Beni dinliyor musunuz siz?"</p>
<p>"Sis dağılmayacak," dedi Geralt usulca.</p>
<p>"Ha?"</p>
<p>"Rüzgâr hâlâ çok zayıf esiyor. Adaların arasındaki sulara girdiğimizde daha da zayıflayacak. Novigrad’a kadar bütün gün hava sisli olacak."</p>
<p>"Ben Novigrad’a gitmiyorum, Oxenfurt’ta ineceğim," dedi Pitt sert bir sesle. "Sis mi? Navigasyonu engelleyecek kadar yoğun değil. Siz ne düşünüyorsunuz?"</p>
<p>Tüylü bereli çocuk yanlarından geçti, küpeşteden iyice sarktı ve geminin yanma çarpan fareyi elindeki değnekle yakalamaya çalıştı.</p>
<p>Geralt çocuğun yanma gidip elindeki değneği çekip aldı. "Çek git buradan! Küpeşteye bir daha sakın yaklaşma!"</p>
<p>"Anneeee!"</p>
<p>"Everett! Çabuk buraya gel!"</p>
<p>Üniversite hocası yerinden doğruldu, bakışlarını Witcher'in gözlerine dikti. "Siz gerçekten tehdit altında olduğumuza inanır gibisiniz, öyle mi?"</p>
<p>"Efendi Pitt," dedi Geralt olabildiğince sakin bir sesle. "İki hafta önce bir şey iki kişiyi bir geminin güvertesinden aşağıya çekmiş. Hava sisliymiş. Kimin, neyin yaptığını bilmiyorum. Belki de sizin şu Hyphydra mıdır nedir, o yapmıştır? Belki de aynalı sazandı. Ama ben testereağız olduğunu düşünüyorum."</p>
<p>Bilim adamı yüzünü kibirle buruşturdu. "Varsayımların ciddi bilimsel zeminlere oturtulması gerekir, kulaktan dolma bilgilerle ve söylentilerle olmaz. Size söyledim, ısrarla testereağız dediğiniz Hyphydra delta sularında bulunmaz. En az elli yıl önce yok edildi; üstelik gözlerine sevimli gelmeyen her şeyi düşünmeden, araştırmadan, gözlemlemeden, ekolojik hücreleri bir an bile gözetmeden derhal öldürmeye hazır olan sizin gibilerin eylemleriyle hayvanların nesli tükendi."<br/></p>
<p>Geralt adamın testereağızı ve hücreleri neresine sokması gerektiğini bir an yüzüne haykırmak istediyse de vazgeçti. "Sayın Profesör," dedi usulca. "Güverteden aşağıya çekilen kişilerden biri hamile bir kadındı. Şişmiş ayaklarını suda dinlendirmek istemişti. Kadının çocuğu teorik olarak günün birinde okulunuzun rektörü olabilirdi. Ekolojiye bu açıdan yaklaşmaya ne dersiniz?"</p>
<p>"Bu bilimsellikten uzak, duygusal ve kişisel bir yaklaşımdır. Doğa kendi kanunlarına göre işler ve bu kanunlar acımasız ve kaba olsalar da düzeltilemez. Bu, varoluş savaşıdır!" Bilim adamı küpeşte üzerinden eğilip suya tükürdü. "Ancak birçok türün neslinin tüketilmesi —ki bunlar katil türler bile olsalar— hiçbir şekilde haklı gösterilemez. Buna ne dersiniz?"</p>
<p>"Bu şekilde aşağıya eğilmenin tehlikeli olduğunu söylerim. Yakınlarda bir testereağız olabilir. Testereağızın varoluş savaşını nasıl verdiğini kendi bedeninizde mi deneyimlemek istiyorsunuz yoksa?"</p>
<p>Linus Pitt küpeşteden uzaklaşıp hızla geriye doğru atladı. Benzi biraz solduğu halde kendini hızla toparlayıp yine küçümseyen bir tavırla ağzını büzdü. "Şu fantastik testereağızlar hakkında mutlaka çok bilginiz vardır, değil mi Efendi Witcher?"</p>
<p>"Bilgim kuşkusuz sizinkinden azdır. İsterseniz bu fırsattan yararlanalım. Bana bir şeyler öğretin, Sayın Profesör, sularda yaşayan yırtıcı hayvanlar hakkında biraz bilgilendirin beni. Seve seve dinlerim sizi, böylece yolculuk kısalmış olur."</p>
<p>"Benimle alay mı ediyorsunuz?"</p>
<p>"Asla. Eksik bilgilerimi tamamlamayı çok isterim."</p>
<p>"Hımmm... Eğer gerçekten... Neden olmasın? O halde dinleyin. Hyphydridae familyası, amfipotlar ya da tırnaksılar sınıfındandır, bilim dünyasının tanıdığı dört türü kapsar. Bunlardan ikisi yalnızca tropik sularda yaşar. Buna karşın bizim iklimimizde —şimdilerde çok ender de olsa— küçük Hyphydra longicauda ve ondan biraz daha büyük olan Hyphydra marginata vardır. İki türün de yaşam alanı durgun ya da ağır akan sulardır. Bunlar gerçekten yırtıcı hayvanlardır ve sıcakkanlılar sınıfından canlılarla beslenirler... Eklemek istediğiniz bir şey var mı?"</p>
<p>"Şimdilik yok. Pür dikkat dinliyorum."</p>
<p>"Evet, hımmm... Kitaplarda, Angren bataklıklarında yaşayan ve bir alt tür olan Pseudohyphdra da geçer. Ancak Aldersbergli âlim Bumbler geçenlerde bunun Mordidae familyasından tamamen ayrı bir tür olduğunu kanıtladı. Yalnızca balık ve küçük amfibilerle beslenen bu canlıya âlim, Ichthyovorax bumbleri adını verdi."</p>
<p>"Şanslı bir canlıymış." Witcher gülümsedi. "Kendisine üçüncü kez isim verildi."</p>
<p>"Nasıl olmuş o?"</p>
<p>"Sözünü ettiğiniz yaratık, Eski Lisan’da Cinerea diye anılan taş ısıran balığıdır. Âlim Bumbler, bu balığın yalnızca balıkla beslendiğini savunuyorsa, ben bu ifadeden onun taş ısıran balıklarının yaşadığı bir gölde yaşamı boyunca yüzmediği sonucunu çıkarırım. Ama Bumbler bir noktada haklı: Benim bir tilkiyle ne kadar ortak yanım varsa, taş ısıran balığının da testereağızla o kadar vardır. İkimiz de ördek yemeyi severiz."</p>
<p>"Cinerea da nereden çıktı?" diye hiddetlendi Pitt. "Cinerea masal yaratığıdır! Bilgisizliğiniz karşısında şaşkınım gerçekten. İnanamıyorum..."</p>
<p>"Biliyorum," diye adamın sözünü kesti Geralt. "Yakın görüşmelerde ben her zaman kaybederim. Bununla beraber izninizle teorinizde bazı düzeltmeler yapacağım, Efendi Pitt. Yani testereağız her zaman deltada yaşamıştır ve burada yaşamayı sürdürüyor. Gelgeldim testereağızın neslinin tükendiğinin düşünüldüğü bir dönem oldu. Karınlarını şu küçük foklarla..."</p>
<p>"Küçük cins nehir yunuslarıyla," diye düzeltti profesör. "Cahilce konuşmayın. Foklarla yunusları karış..."</p>
<p>"Yani yunusla beslenirler. Bu arada yunusların nesli tüketildi, çünkü bir açıdan foklara benziyorlardı: Onlardan da fok derisi ve yağı çıkıyordu. Ne var ki sonraları nehrin üst kısmında kanallar kazıldı, barajlar ve savaklar kuruldu. Akıntı zayıfladı, delta çamurlandı ve otlarla kaplandı. Ve testereağız mutasyon geçirdi, ortama uyum sağladı."</p>
<p>"Hı?"</p>
<p>"İnsanlar ona yepyeni bir yiyecek zinciri yarattılar. Yunusların yerine başka sıcakkanlı canlılar koydular. Delta üzerinden koyun, sığır, domuz taşımaya başladılar. Deltayı geçen her yük gemisinde, her salda bolca yiyecek olduğunu testereağızlar bir çırpıda çözdüler."</p>
<p>"Mutasyon peki? Siz bir mutasyondan söz ettiniz!"</p>
<p>"Şu cıvık bokun içinde," dedi Geralt yeşil suyu göstererek, "Testerağız belli ki rahat ediyor. Büyümeyi destekliyor bu sıvı. Canavar anlaşılan o kadar büyüyebiliyor ki bir ineği bir saldan aşağıya çekebiliyor. Bir insanı güverteden çekmek ise en kolay iş. Hele ki gemicilik şirketinin yolcu taşımacılığı için kullandığı şu mavnalarla hiç zor değil. Suya nasıl gömüldüğümüzü kendiniz görüyorsunuz işte."</p>
<p>Profesör, arabalar ve eşyalar izin verdiği ölçüde bordadan uzaklaştı hemen.</p>
<p>"Suda bir ses duydum," diye fısıldadı ve sise doğru baktı. "Efendi Witcher! Ben..."</p>
<p>"Sakin olun. Vurma sesi dışında ıskarmozlardaki küreklerden gıcırtılar da geldi. Redanya kıyısındaki gümrük memurları bunlar. Göreceksiniz, birazdan burada olacaklar ve üç, hatta dört testereağızın başaramayacağı kadar büyük bir karışıklık yaratacaklar."</p>
<p>Plepper yanlarından geçip gitti. Tüylü bereli çocuk ayağına dolaştığı için ağız dolusu sövdü. Bu arada yolcular ve tacirler heyecanla mallarını karıştırıyor, kaçak mallarını saklamaya çalışıyorlardı.</p>
<p>Çok geçmeden büyük bir teknenin bordaya çarpmasıyla birlikte yük gemisinin güvertesine atak, hışımla bağırıp çağıran dört şahıs atladı. Kaptanın çevresini sardılar, tehditler savurdular, yaptıkları işe çok önemliymiş süsü vermek için büyük bir çaba içinde yolcuların mallarına mülklerine heyecanla saldırdılar.</p>
<p>Plepper, Witcher'in ve profesörün yanlarına gelip, "Daha karaya varmadan kontrole başladılar!" diye yakındı. "Yasa dışı değil mi bu? Henüz Redanya topraklarına ayak basmadık. Redanya sağ kıyıda, buradan yarım mil uzakta!"</p>
<p>"Hayır," diye karşı çıktı profesör. "Redanya ve Temerya arasındaki sınır Pontar Nehrindeki akıntının tam ortasından geçiyor."</p>
<p>"O lanet olası akıntıyı nasıl saptayacakmışım peki? Delta burası! Sazlıklar, nehrin kolları ve adacıklar akıntıyı sürekli değiştiriyor, ortası her gün başka bir noktaya denk geliyor! Lanet gelsin! Hey! Ödlekler! Dokunmayın o tekne kancasına, yoksa kıçınızı paralarım! Muhterem hanımefendi! Çocuğunuza sahip çıkın! Lanet gelsin!"</p>
<p>"Everett! Bırak şunu, üstünü kirletiyorsun!"</p>
<p>"Bu bavulun içinde ne var?" diye bağırdı gümrük memuru. "Hey, açın şu yükü! Kimin bu balya? Valuta var mı üzerinizde? Valutanız var mı, diye sordum! Temerya ya da Nilfgaard parası?"</p>
<p>"Gümrük savaşı buymuş demek," dedi Linus Pitt gördüğü karmaşa karşısında ve bilmiş bir ifade takındı. "Vizimir, Novigrad’a ambar yasasını dayattı. Foltest, buna Vizima ve Gors Velen’e mutlak ambar yasası getirerek karşılık verdi. Bu kararıyla Redanyalı tacirlere sarsıcı bir darbe indirmiş oldu, Vizimir de Temerya ürünlerine karşı gümrük yasalarını ağırlaştırdı. Redanya ekonomisini koruyor bu yolla. Temerya, Nilfgaard imalathanelerinde üretilmiş ucuz mallarla dolup taşıyor. Gümrük memurları bu yüzden göz açtırmıyorlar. Çok fazla Nilfgaard ürünü gümrükten geçerse Redanya ekonomisi çökebilir. Redanya’da neredeyse hiç imalathane olmadığı için zanaatkârlar rekabete ayak uyduramazlar."</p>
<p>"Kısacası," dedi Geralt gülümseyerek, "Nilfgaard silah zoruyla sahip olamadıklarını mal ve altınla gitgide ele geçiriyor. Peki, Temerya kendini korumuyor mu? Foltest güneydeki sınırları kapattırmadı mı?"</p>
<p>"Nasıl olacak ki bu? Mallar Mahakam’dan, Brugge’den, Verden den, Cidaris limanlarından geçerek giriyor. Tacirlerin derdi siyaset değil, kârlarıdır yalnızca. Kral Foltest sınırları kapatacak olsa, esnaf loncası kıyameti koparır..."</p>
<p>Gözleri kan çanağına dönmüş kirli sakallı bir gümrük memuru yanlarına yaklaşıp,"Valuta var mı?" diye sordu. "Gümrüğe tabi mallarınız peki?"</p>
<p>"Ben âlimim!"</p>
<p>"İstersen papaz ol! Ben sınırdan ne geçirdiğini soruyorum!"</p>
<p>"Bırak onları, Boratek," dedi grubun başı olan uzun boylu, geniş omuzlu, uzun bıyıklı gümrük memuru. "Witcher’i tanımadın mı? Selam, Geralt! Yanındaki ahbabın mı? Bilim adamı mı? Oxenfurt’a mı, bayım? Eşyanız yok mu?"</p>
<p>"Aynen. Oxenfurt’a. Eşyam yok."</p>
<p>Gümrükçü kolundan kocaman bir mendil çekip alnını, bıyığını ve boynunu sildi. "Bugün durum nasıl, Geralt?" diye sordu. "Canavar görünmedi mi yine?"</p>
<p>"Hayır. Sen peki, Olsen, senin gözüne bir şey çarptı mı?"</p>
<p>"Çevreme bakınmaya zamanım yok. Çalışıyorum."</p>
<p>Usulca yanlarına yaklaşmış olan Everett, "Benim babam Kral Foltest’in şövalyesi! Hem bıyığı çok daha uzun!" dedi.</p>
<p>"Kaybol, ufaklık," dedi Olsen çocuğa ve derin derin iç geçirdi. "Biraz şnapsm var mı acaba?"</p>
<p>"Hayır."</p>
<p>"Ama bende var," dedi akademili âlim herkesi şaşırtarak ve paltosunun cebinden yassı bir kırba çıkardı.</p>
<p>"Bende de ısırmalık bir şeyler var," dedi Plepper övünerek. Sanki yerin dibinden bitivermiş gibiydi. "Füme tatlısu gelinciği var bende!"</p>
<p>"Ama babam..."</p>
<p>"Kaybol, kıçı boklu."</p>
<p>Geminin tam ortasında duran bir arabanın gölgesi altındaki halat yığınlarının üzerine oturdular ve kırbadan sırayla birer yudum alıp tatlısu gelinciği yediler. Ortalık karışınca Olsen yanlarından kısa bir süre için ayrıldı. Mahakamlı bir cüce tacir, gümrükten soktuğu postların gümüş tilkilere değil, sıra dışı büyük kedilere ait olduğu konusunda gümrük memurlarını ikna edip daha düşük gümrük vergisi ödemek için uğraşıyordu. Her yerde mantar gibi biten afacan Everett’in annesi ise eşyalarının aranmasını kesinlikle istemiyor, tiz sesiyle kocasının makamından ve soyluluk ayrıcalıklarından dem vuruyordu.</p>
<p>Gemi, fundalıklarla örtülü iki küçük adanın arasında bulunan geniş kanaldan ağır ağır geçiyor, nilüferleri, su zambağı ve çivitotu demetlerini bordaları boyunca beraberinde sürüklüyordu. Sazlıkların arasından balabanlar tehditkâr çığlıklar atıyor, kurbağalar kısa ve tiz ıslıklar çalıyordu. Telliturnalar tek ayakları üzerinde durmuş, sakince suyun içine bakıyorlardı. Çünkü acele etmeleri için ortada bir neden olmadığını, balıkların er ya da geç kendiliğinden geleceklerini biliyorlardı.</p>
<p>"Ee, Efendi Geralt?" diye sordu Plepper, elindeki tatlısu gelinciği derisini yalarken. "Bu yolculuk da mı sakin geçecek? Size ne söylediğimin bilincinde misiniz? Bu canavar aptal değil. Niyetinizin farkında. Biliyor musunuz, köyümüzden küçük bir nehir geçerdi, içinde bir susamuru yaşardı, geceleri gizlice çiftliğe girip, tavukları boğazlardı. Ama öyle cingöz bir hayvandı ki babam ya da ahilerimle ben evde olduğumuzda asla uğramazdı. Dedem çiftlikte tek başına kaldığında gelirdi yalnızca. Ama biliyor musunuz, dedemin aklı biraz gitmişti, bacakları da felçliydi. O canavar samur anlaşılan bunu biliyordu. Derken bir gün babamı..."</p>
<p>"Değeri üzerinden yüzde on!" Elindeki tilki postunu sallayarak bağıran cüce tacirin sesi geminin içinde çınladı. "Önceden belirlenen budur, tek kuruş bile fazla ödemem!"</p>
<p>"Ben de her şeyinize el koyuyorum!" diye öfkeyle bağırdı Olsen. "Ayrıca Novigrad’daki karakola da haber vereceğim, o zaman değerin yüzde kaçıymış görürsünüz! Boratek, ne varsa topla! Hey, bana da ayırdınız mı? Dibine darı ekmediniz, değil mi?"</p>
<p>"Otur, Olsen." Geralt, iplerin üzerinde memura yer açtı. "Görüyorum ki yıpratıcı bir işin var."</p>
<p>"Aman, bıktım zaten," diye iç geçirdi gümrükçü ve kırbadan bir yudum içip bıyığını sildi. "Bu işi bırakıp Aedirn’e döneceğim. Doğma büyüme Vengerbergliyim, kız kardeşimin ve eniştemin peşine takılıp Redanya’ya yerleştim ama artık döneceğim. Biliyor musun Geralt, orduya katılmayı planlıyorum. Kral Demawend’in özel timler aradığını duydum. Altı ay eğitim kampında kaldıktan sonra rüşvetleri de hesaplarsam burada aldığımın üç mislini kazanacağım. Şu gelincikler de amma tuzluymuş!"</p>
<p>"Özel birlikler konusu benim de kulağıma çalındı," dedi Plepper. "Bunlar Sincaplara karşı konumlandırılacak, normal birlikler elf komandolarıyla başa çıkamıyor çünkü. Duyduğuma göre yarı elf bulmaya çalışacaklarmış. Ne var ki savaş tekniklerinin öğretildiği kamplar cehennemin ta kendisiymiş. Oraya girenlerin yarısı görev başına geçiyormuş, yarısı da mezarı boyluyormuş."</p>
<p>"Öyle olması gerekiyor," dedi gümrük memuru. "Özel birlik çocuk oyuncağı değildir, kaptan. Bunlar, mızrak ucunun nerede olduğu dışında başka bir şey bilmeyen boktan yaşlı askerler değiller. Özel birlik vurdu mu, yer gök inlemeli!"</p>
<p>"Sen böyle keskin bir savaşçısın, öyle mi Olsen? Sincaplar’dan da korkmuyorsun, değil mi? Kıçını hedef tahtası yapsalar da mı korkmuyorsun? "</p>
<p>"Amaan! Yay germeyi bilirim ben. Nilfgaard’a karşı savaşmış birine elfler ne yapabilir ki!"</p>
<p>"Deniyor ki," dedi Plepper irkilerek, "şu Scioa’tael’in eline canlı olarak düşen biri... Aslında hiç doğmasa daha iyi edermiş. Adamların işkenceleri feciymiş."</p>
<p>"Öf, kes sesini, kaptan. Karı gibi gevezelik ediyorsun. Savaş savaştır. Düşmanı doğduğuna bir sen pişman ediyorsun, bir de o seni. Bizimkiler de esir düşmüş elflere pek hoş davranmıyorlar."</p>
<p>"Terör taktiği." Linus Pitt, bir tatlısu gelinciğinin başını ve kılçığını denize attı. "Şiddet, şiddet doğurur. Kin, yüreklere çöktü bir defa... ve de soydaşların kanlarını zehirledi..."</p>
<p>"Ne?" Olsen yüzünü buruşturdu. "Normal insanlar gibi konuşun!"</p>
<p>"Zor günlerden geçiyoruz."</p>
<p>"Hem de ne zor," diye onayladı Plepper. "Savaş günlerinden farksız. Kargalar her gün büyük sürüler halinde uçuyorlar, herhalde leş kokularım aldılar bile. Kâhin Itlina dünyanın sonunun yaklaştığını söyledi. Önce Beyaz Işık, hemen ardından da Beyaz Ayaz gelecekmiş. Ya da tersi olacakmış, sırasını unuttum. Halk, gökyüzünde belirgin işaretlerin başladığını söylüyor..."</p>
<p>"Kaptan, göğe bakacağına dümen suyuna bak, yoksa batacak gemin. Oxenfurt seviyesine ulaştık bile. Bakın, Fıçı göründü!"</p>
<p>Sis epeyce dağılmış, sağ kıyıdaki ormanlar ve çayırlar, bir de su kemerinin üst kısmı ortaya çıkmıştı.</p>
<p>"Burası beyler, atık suların temizlenmesi için kurulmuş deneysel bir tesistir," dedi üniversite profesörü gururla ve kırbayı içinden içmeden yanmdakine uzattı. "Bilimin büyük bir başarısı, akademinin büyük bir hizmetidir. Elflerden kalma eski su kemerini, kanalları ve tortu havuzlarını onardık, bütün üniversitenin, kasabanın, çevre köylerin ve çiftliklerin atık sularını arıtmaya başladık. Bilimin dev bir başarısı..."</p>
<p>"Başlarınızı eğin," diye uyardı Olsen ve bordanın arkasında büzüldü. "Geçen sene o canavar patladığında boklar Kranichwerder e kadar uçmuştu."</p>
<p>Gemi şimdi nehir kollarından birine, iki adanın arasına girmişti. Tortu havuzunun basık kulesi ve su kemeri sisin içinde gözden kayboldu. Herkes derin birer soluk aldı.</p>
<p>"Doğrudan Oxenfurt koluna girmiyor musun, Plepper?" diye sordu Olsen.</p>
<p>"Önce Porsuk Körfezine sapacağım. Temerya tarafındaki balıkçıları ve tacirleri alacağım."</p>
<p>"Hımm..." Gümrük memuru boynunu ovaladı. "Körfezde... Geralt, baksana, senin şu aralar Temeryalılarla işlerin olabilir mi acaba?"</p>
<p>"O nereden çıktı? Birisi beni mi sordu?"</p>
<p>"Tam üstüne bastın. Benden, seninle ilgilenen kişilere dikkat etmemi istemiştin, gördüğün gibi ricanı unutmadım. Düşünsene, Temeryalı muhafızlar seni sormuşlar. Aramın iyi olduğu oralı gümrük memurundan öğrendim bunu. Geralt, kötü bir koku var burada."</p>
<p>"Sudan mı geliyor?" diye korkuyla sordu Linus Pitt, sonra su kemerine ve bilimin dev başarısına ürkerek baktı.</p>
<p>"Şu kıçı bokludan olmasın?" Plepper, hâlâ ayakaltmda dolaşan Everett’i gösteriyordu.</p>
<p>"Onu kastetmedim." Gümrük memuru yüzünü buruşturdu. "Dinle Geralt, Temeryalı gümrük memurları sözünü ettiğim muhafızın tuhaf sorular sorduğunu anlattılar. Malatius ve Grock’un yük gemilerinde yolculuk yaptığını biliyorlar. Yalnız mısın, diye sormuşlar. Demişler ki... Şeytan işte... Bak sakın gülme! Sözüm ona senin yanında görülmüş olan çocukluk çağında bir kızla ilgili sorular sormuşlar."</p>
<p>Plepper kahkahayı bastı. Linus Pitt ise Witcher’ı çocukluk çağındaki küçük kızlara eğilimi olan ak saçlı adamlara yasaların baktığı gibi tiksinerek süzdü.</p>
<p>"Bu yüzden," dedi Olsen hafifçe öksürerek, "Temeryalı gümrük memurları bunun büyük olasılıkla özel bir mesele olduğu üzerinde durdular. Birinin muhafızları içine çektiği kişisel bir hesaplaşma. Mesela küçük hanımın ailesi ya da nişanlısı... Gümrük memurları bu işin arkasında kimin olduğunu dikkatlice sormuşlar. Ve de öğrenmişler. Soylu biriymiş, bir de ağzı başbakan gibi laf yapıyormuş, ne yoksul ne cimriymiş, adı da... Rience ya da ona benzer bir şeymiş. Sol yanağında yanık yarası gibi bir iz taşıyormuş. Sen böyle birini tanıyor musun?"</p>
<p>Geralt ayağa kalktı. "Plepper," dedi. "Porsuk Körfezinde gemiden ineceğim."</p>
<p>"Nasıl yani? Canavar ne olacak peki?"</p>
<p>"O sizin sorununuz."</p>
<p>"Sorun deyince aklıma geldi," diye araya girdi Olsen, "sancağa bir baksana, Geralt. İti an çomağı hazırla..."</p>
<p>Sisin hızla dağılmasıyla birlikte adalardan birinin arkasında bir cankurtaran teknesi belirdi, direğinde simli akzambaklarla bezeli siyah bir flama dalgalanıyordu. Tekne, Temerya muhafızlarına özgü sivri bereler taşıyan adamlarla doluydu.</p>
<p>Geralt elini hemen sırt çantasına attı, Ciri ve Yennefer’in mektuplarını çıkardı. İkisini de yırtıp küçük kırpıntılara dönüştürdü ve nehre savurdu.</p>
<p>Gümrük memuru onu önce sessizce izledi. "Ne yaptığını sorabilir miyim?"</p>
<p>"Soramazsın. Plepper, atımla ilgilen."</p>
<p>"Sen yoksa..." Olsen alnını buruşturdu. "Niyetin..."</p>
<p>"Niyetim beni ilgilendirir. Sen sakın karışma, çünkü o zaman siyasi bir olaya dönüşür. Temerya bayrağıyla yol alıyorlar."</p>
<p>"Sıçarım onların bayraklarına." Gümrükçü kemerinin içindeki hançerini rahat bir noktaya itti, kırmızı zemin üzerindeki kartalı koluyla ovaladı. "Eğer ben bu gemideysem, kontrol de bendeyse burası Redanya’dır. Asla izin vermeyeceğim bir şey de..."</p>
<p>"Olsen," diye sözünü kesti Witcher ve kolundan tuttu. "Sen karışma lütfen. Yanık yüzlü adam cankurtaran teknesinde değil. Ama onun kim olduğunu ve ne istediğini öğrenmeliyim. Onunla karşılaşmalıyım."</p>
<p>"Seni prangaya vurmalarına izin mi vereceksin? Aptallık etme! Bu kişisel bir hesapsa, özel talimatla alınacak bir öçse eğer, o zaman seni boynunda bir çapayla adanın arkasından bulanık sulara gömerler. Karşılaştığın tek şey de suyun dibindeki yengeçler olur!"</p>
<p>"Temeryalı muhafız onlar, haydut değil!"</p>
<p>"Öyle mi? Şunların yüzlerine bir baksana! Gerçekten kim olduklarını birazdan öğrenirim. Görürsün."</p>
<p>Cankurtaran teknesi hızla yaklaştı ve yük gemisinin yanma demirledi. Muhafızlardan biri bir halat attı, diğeri de tekne kancasını küpeşteye geçirdi.</p>
<p>"Kaptan benim!" Plepper, güverteye atlamaya çalışan üç kişinin önünü kesti. "Malatius ve Grock şirketinin gemisi bu. Neden..."</p>
<p>Adamlardan iri yarı ve dazlak olanı, meşe dalı gibi kalın koluyla kaptanı bir an bile duraksamadan kenara itti. "Geralt diye biri, Rivyalı Geralt!" diye gürleyip gözlerini kaptana dikti. "Böyle biri var mı gemide?"</p>
<p>"Hayır."</p>
<p>"O benim." Witcher torbaların ve balyaların üzerinden atlayıp yaklaştı. "Geralt benim, Rivyalı Geralt. Mesele nedir?"</p>
<p>"Sizi kanun namına tutukluyorum." Dazlak, gözlerini yolcuların üzerinde gezdirdi. "Kız nerede?"</p>
<p>"Yalnızım."</p>
<p>"Yalan söylüyorsun!"</p>
<p>"Durun bir dakika, durun." Olsen, Witcher'in arkasından çıkıp, elini onun omzuna koydu. "Sakin olun, bağırmayın. Geç kaldınız, Temeryalılar. O zaten tutuklandı, hem de kanun namına. Ben bizzat yakaladım onu. Kaçakçılıktan. Aldığım emir üzerine onu Oxenfurt’tâki merkez karakola götürüyorum."</p>
<p>"Nasıl yani?" Dazlak alnını buruşturdu. "Küçük kız peki?" "Burada küçük bir kız yok, hiç de olmadı."</p>
<p>Muhafızlar yüzlerinde kararsız ifadelerle sessizce bakıştılar. Olsen ağzını yayarak gülüp siyah bıyığını burdu. "Ne yapacağız, biliyor musunuz," dedi gülerek. "Bizimle Oxenfurt’a gelin, Temeryalılar. Sizler de bizler de, basit insanlarız, hukuk konularını nereden bileceğiz? Ama Oxenfurt merkez karakolu komutanı akıllı ve kültürlü bir adamdır, aramızda bir karar verecektir. Bizim komutanımızı tanımıyor musunuz yoksa? O sizinkini, körfez komutanını yakından tanıyor. Derdinizi ona anlatın. Emri ve mührü gösterin... Elinizde yoluna ve yordamına uygun mühürlü bir emir vardır, öyle değil mi?"</p>
<p>Kabak kafa susup gümrük memuruna ters ters baktı.</p>
<p>"Oxenfurt’a gitmeye ne zamanım ne de isteğim var!" diye böğürdü ansızın. "Bu serseriyi bizim kıyıya götüreceğim, o kadar! Stan, Vitek! Hadi, arayın geminin her yerini bakayım! Kızı getirin bana, çabuk!"</p>
<p>"Bir dakika, aceleye gerek yok." Olsen adamın böğürmesinden etkilenmemiş gibi görünüp sözcüklerin üzerine tek tek basıyordu. "Siz deltanın Redanya kıyısındasınız, Temeryalılar. Gümrüğe tabi eşyalarınız yok mu yanınızda? Ya da kaçak mallarınız? Bakarız buna şimdi. Arayacağız sizi. Bir şey bulursak, zahmet edip Oxenfurt’a geleceksiniz artık! Biz istersek mutlaka bir şey buluruz. Çocuklar! Yanıma!"</p>
<p>Dazlak kafanın yanında ansızın bitiveren Everett, "Babam," diye sızlanmaya başladı, "şövalyedir! Kocaman bir bıçağı var I onun!</p>
<p>Dazlak kafa çocuğu bir anda kunduz kürklü yakasından yakaladı ve güvertede hızla havaya kaldırır kaldırmaz çocuğun tüylü beresi düştü. Adam bir kolunu çocuğa dolamış, diğer eliyle tuttuğu avcı bıçağını boğazına dayamıştı.</p>
<p>"Geri dönün!" diye haykırdı. "Geri dönün, yoksa sümüklü veledi boynundan ikiye ayırırım!"</p>
<p>Soylu hanımefendi, "Evereeeeett!" diye çığlığı bastı.</p>
<p>"Temerya muhafızlarının tuhaf yöntemleri varmış," dedi Witcher ağır ağır konuşarak. "Gerçekten öylesine tuhaf ki bu adamların muhafız olduklarına inanmak zorlaşıyor."</p>
<p>"Kapa çeneni!" diye kükredi dazlak kafa ve çılgınlar gibi bağıran Everett’i sarstı. "Stan, Vitek, yakalayın şunu! Ellerini ayaklarını bağlayıp doğru cankurtaran teknesine atın! Diğerleri tekneye dönsün! Kız nerede, merak ediyorum! Çabuk verin kızı, yoksa bu sümüklüyü doğrarım!"</p>
<p>Memurlarından birine işaret verip hançerini çeken Olsen, "Hadi doğra bakalım," diye tısladı. "Benim mi ki o? Sen onu şişle, sonra oturup konuşuruz."</p>
<p>"Sen karışma!" Geralt kılıcını güverteye attı, gümrük memurlarını ve Plepper’in tayfalarını bir el hareketiyle durdurdu. "Size teslim oluyorum, sayın sahte muhafız. Bırak çocuğu."</p>
<p>"Doğru cankurtaran teknesine!" Dazlak kafa Everett’i elinden bırakmadan bordaya doğru geriledi ve halatı kavradı. "Vitek, bağla ellerini ayaklarını! Hepiniz geriye doğru gidin! Kımıldayan olursa ufaklık geberecek!"</p>
<p>"Çıldırdın mı Geralt?" diye haykırdı Olsen.</p>
<p>"Karışma sen!"</p>
<p>"Evereeeett!"</p>
<p>Temerya cankurtaran teknesi ansızın sarsılıp yük gemisinden uzaklaştı. Suda patlarcasına bir gürültü koptu, derinliklerden uzun, yeşil ve pullu iki pençe uzandı, üzerlerinde çekirge kollarını andıran çentikler vardı. Pençeler, muhafızı elindeki kancayla birlikte çekti ve bir çırpıda suyun içine aldı. Dazlak kafa kulakları sağır eden bir çığlık attı, Everett’i bıraktı, cankurtaran teknesinin bordasından aşağıya sarkan halatlara tutundu. Everett, kızıla boyanan suya küt diye düştü. Gemideki ve cankurtaran teknesindeki herkes çılgınca bağırmaya başlamıştı.</p>
<p>Geralt, ellerini ayaklarını bağlamaya çalışan iki muhafızın elinden kurtuldu, adamlardan birinin çenesine yumruk indirdikten sonra suya fırlattı. Diğer muhafız elindeki kancayla Witcher’a vurmak üzere tam hız aldığı sırada Olsen’in kollarında yere yığıldı; gümrük memurunun hançeri sapına kadar kaburgalarının arasına girmişti.</p>
<p>Witcher alçak küpeşteden atladı. Başı, bitkilerle tamamen örtülü olan suya gömülmeden önce Oxenfurt akademisinde doğa tarihi profesörlüğü yapan Linus Pitt’in çığlıkları geldi kulağına: "Nedir bu? Hangi familyadan acaba? Böyle hayvanlar yok!"</p>
<p>Geralt, Temerya cankurtaran teknesinin tam dibinde su yüzüne çıktı ve dazlak kafanın adamlarından birinin kafasına indirmeye çalıştığı zıpkın darbesinden mucize eseri kurtuldu. Muhafız ikinci bir darbeye kalkışamadı, çünkü boynuna saplanan okla birlikte suyu boyladı. Geralt boşta kalan zıpkını kaptı, ayaklarını vurarak bordadan uzaklaştı, fokurdayan girdabın içine daldı ve bütün hızıyla çarptığı nesnenin Everett olmaması için içinden dua etti.</p>
<p>"Olamaz bu!" diye profesörün bağırdığını duydu. "Böyle bir hayvan olamaz! Yani olmamalı!"</p>
<p>Son söylediğine katılıyorum, diye içinden geçirdi Geralt, elindeki zıpkını testereağızın girintili çıkıntılı sert zırhına saplarken.</p>
<p>Temeryalı muhafızın canavarın hilal şeklindeki çenesinin içinde oradan oraya savrulan cansız bedeninden kanlar fışkırıyordu. Testereağızm yassı kuyruğunu sertçe vurup suyun dibine dalmasıyla birlikte nehrin içi çamur deryasına döndü.</p>
<p>Geralt tiz bir çığlık duydu. Köpek yavrusu gibi suyun içinde çırpınan Everett, sarkan iplere tutunarak tekneye çıkmaya çalışan dazlak kafanın bacaklarına sarılmıştı. İpler suya doğru kayınca muhafız da, çocuk da pat diye suyun dibine düştüler. Geralt kendini onların bulunduğu yöne atıp daldı. Parmaklarının bir an sonra çocuğun kunduz kürkü yakasını bulması tamamen rastlantıydı. Everett’i su bitkilerinin arasından koparıp aldı, sırtüstü yatıp su yüzeyine çıktı ve bacaklarını sertçe çırparak yük gemisine doğru yüzdü.</p>
<p>"Bu tarafa, Geralt! Bu tarafa!" Geralt'ın kulağına gelen çığlıkların ardı arkası kesilmiyordu. "Ver onu bana!" "Halatı tut! Tut halatı!" "Lanet olsun!" "Geraaalt! Kancayı, kancayı yakala!" "Yavruuum!"</p>
<p>Birisi çocuğu kollarının arasından koparıp aldı ve yukarı doğru çekti. Aynı anda birisi bedenini arkadan kavradı, boynuna bir darbe indirdi, üzerine atlayıp onu aşağıya doğru çekmeye başladı. Geralt elindeki zıpkını bıraktı, döndü ve saldırganı kemerinden yakaladı. Diğer eliyle adamı saçlarından yakalamak istedi ancak başarılı olamadı çünkü gelen dazlak kafaydı.</p>
<p>Birlikte bir an için su yüzüne çıktılar. Temerya cankurtaran teknesi yük gemisinden biraz uzaklaşmıştı, Geralt ve dazlak kafa birbirlerine âdeta kenetlenmiş halde ikisinin ortasmdaydı. Dazlak kafa, Geralt’ı boğazından yakalayınca Geralt başparmağını onun gözüne daldırdı. Muhafız böğürerek Geralt’ı bıraktı ve yüzerek uzaklaştı. Ama Geralt yüzemedi; çünkü bir şey onu ayağından yakalamış, derinlere çekiyordu. Hemen yanında, şişeden fırlayan bir mantar gibi ortadan ikiye ayrılmış bir beden ansızın su yüzüne çıktı. Geralt onu neyin tuttuğunu biliyordu şimdi ve yük gemisinden bağıran Linus Pitt’in verdiği bilgilere hiç mi hiç ihtiyacı yoktu: "Eklembacaklılardan bu! Amfipotlar cinsi! Büyükçeneliler sınıfı!"</p>
<p>Geralt kollarını suyun içinde bir sağa bir sola savuruyor, ayağını düzenli açılıp kapanan çenesine doğru çeken testereağızın kıskacından kurtarmaya çalışıyordu. Profesör yine haklıydı. Canavarın çenesi küçük değildi.</p>
<p>"Halatı tut!" diye bağırdı Olsen. "Halatı yakala!"</p>
<p>Witcher'in kulağının üstünden uçarak giden bir zıpkın, canavarın yeniden su yüzüne çıkmış olan yosunla kaplı zırhına çatırtıyla saplandı. Geralt zıpkının ucunu yakaladı, bütün gücüyle canavarın içine gömdü ve ayağını hızla kaldırıp testereağıza bir tekme indirdi. Kendini yaratığın pençelerinden kurtardı ama çizmesini, pantolonunun bir kısmını ve epeyce derisini geride bıraktı. Havada başka mızraklar ve zıpkınlar da uçuşuyor, ancak çoğu hedefi vuramıyordu. Testereağız pençelerini kendisine doğru çekti, kuyruğunu suya çarpıp, usulca yeşil derinlere indi.</p>
<p>Geralt yüzünün ortasına düşen halatı yakaladı. Yukarıdakilerin kemerinin altına sokmaya çalıştıkları tekne kancası yan tarafını kanattı. Bir sarsıntı hissetti; onu tutan eller arasında yukarı doğru çekiliyordu. Küpeşteyi aştı, güverte tahtalarının üzerine düştü. Bedeninden su, çamur, yosun sıçrıyor, kan fışkırıyordu şimdi. Yolcular, gemi mürettebatı ve gümrük memurları çevresini sardı. Tilki postlarının sahibi cüce ve Olsen, bordanın üzerine eğilmişler ok fırlatıyorlardı. Everett sırılsıklam olmuş, her yerini yosunlar kaplamıştı, annesinin kucağına oturmuş, dişleri birbirine çarparken hüngür hüngür ağlıyor, isteyerek yapmadığını söylüyordu.</p>
<p>Plepper, Witcher’in kulağına, "Efendi Geralt!" diye haykırdı. "Yaşıyorsunuz, değil mi?"</p>
<p>"Lanet olsun..." Geralt ağzındaki yosunları tükürdü. "Bu işler için yaşlandım ben artık... yaşlandım."</p>
<p>Yanında duran cüce, okunu fırlattı ve Olsen sevinç çığlığını bastı. "Bağırsaklarının tam ortasına! Ha ha ha! Şahane vurdun, sakallı dostum! Hey, Boratek, şuna para iadesi yap biraz! Bu vuruşla gümrük indirimini hak etti!"</p>
<p>"Durun..." diyebildi Geralt güçlükle ve bütün çabasına karşın ayağa kalkmayı başaramadı. "Hepsini vurmayın, lanet olsun! İçlerinden birini canlı ele geçirmeliyim!"</p>
<p>"Birini bıraktık," dedi gümrük memuru. "Benimle dalaşan dazlak kafa sağ. Onu birazdan sudan çıkaracağız. Verin bana şu kancayı!"</p>
<p>Borda kenarında volta atan Linus Pitt, "Keşif! Büyük keşif!" diye bağırdı. "Yepyeni, bilimin tanımadığı bir tür! Kuşkusuz ilk ve tek! Size nasıl müteşekkirim Efendi Witcher, bilemezsiniz! Bu cins bundan böyle kitaplara şöyle geçecek: Geraltia maxiliosapim!"</p>
<p>"Profesör," diye inledi Geralt, "bana gerçekten şükranlarınızı sunmak istiyorsanız, şu canavarın adını Everetia. koyun."</p>
<p>"O da güzelmiş," dedi âlim. "Tanrım, ne büyük bir keşif! Nasıl eşsiz, muhteşem bir parça! Kuşkusuz deltada tektir..."</p>
<p>"Hayır," dedi Plepper ansızın kararan bakışlarla. "Tek değil. Bakın!"</p>
<p>Yakınlardaki küçük bir adanın önünde nilüferlerden oluşmuş halı şiddetle dalgalanmaya başladı. Önce dalgalar dikkatlerini çekti, ardından çürümüş bir ağaç gövdesini anımsatan upuzun bir gövde gördüler; yaratık sayısız pençelerini hızla oynatıyor, kıskaçlarını şakırdatıyordu. Dazlak kafa çevresine bakındıktan sonra korkunç bir çığlık attı, kolları ve bacaklarıyla suları köpürte köpür te yüzmeye başladı.</p>
<p>Pitt, "Müthiş bir parça, müthiş bir parça," diyerek heyecanla notlar alıyordu. "Başında yırtıcı kollar, dört çift üst çene kemiği... Güçlü kuyruk... Keskin pençeler..."</p>
<p>Dazlak kafa yeniden arkaya baktı ve daha ürpertici bir çığlık attı. Everetia maxiliosa pitti başındaki yırtıcı kolları uzatmış, kuyruğuyla sulara daha sert vuruyordu. Dazlak kafa çaresiz ve umutsuz kaçışı sırasında suyu kabarttıkça kabartıyordu.</p>
<p>"Su günahlarını bağışlasın," dedi Olsen beresini çıkarmadan.</p>
<p>"Babam," dedi Everett, dişleri birbirine vururken, "bu adamdan daha hızlı yüzer!"</p>
<p>"Çocuğu buradan uzaklaştırın!" diye homurdandı Witcher.</p>
<p>Canavar pençelerini ayırıp çenesini açtı. Benzi atan Linus Pitt başını çevirdi.</p>
<p>Dazlak kafa kısa bir çığlık attı, su yuttu ve su yüzeyinden kayboldu. Suya koyu bir kırmızı yayılmaya başladı.</p>
<p>"Lanet olsun." Geralt güvertede güçlükle doğruldu. "Bu işler için yaşlandım... Kesinlikle yaşlandım..."</p>
<p>Söyleyecek fazla bir söz yoktu — Dandelion, Oxenfurt kasabasını seviyordu işte!</p>
<p>Üniversite kampüsü surlarla çevriliydi; gürültülü, soluksuz, hareketli ve sesi hiç kesilmeyen kasaba ise ikinci bir halka gibi bu surların çevresine kurulmuştu. Ahşap binalardan oluşan Oxenfurt, dar sokakları ve sivri çatılarıyla rengârenk bir kasabaydı. Burası geçimini akademiden, öğrencilerden, hocalardan, âlimlerden, araştırmacılardan, onların konuklarından, kısacası bilimden ve bilgiye ulaşma sürecinin getirdiklerinden karşılıyordu. Çünkü Oxenfurt kasabasında deneyim, ticaret ve kâr, kuram atıklarından ve kıymıklarından doğuyordu.</p>
<p>Ozan, atının sırtında kalabalık ve pis bir sokakta ağır ağır ilerliyor, atölyelerin, mağazaların, irili ufaklı dükkânların önünden geçiyordu. Bu iş yerlerinde akademi sayesinde binlerce ürün ve mucizevi nesne üretiliyor ve satılıyordu, bunlar dünyanın başka bir yerinde bulunamazdı, zaten üretilmeleri olanaksız ya da gereksiz olurdu. Ozan lokantaların, hanların, birahanelerin, meyhanelerin, barakaların ve dünyanın başka bir yerinde bilinmeyen müthiş yiyeceklerin baştan çıkarıcı kokular yaydığı seyyar ızgaraların önünden geçti. Bu yiyecekler başka yerlerde kimselerin bilmediği malzeme ve baharatlarla hazırlanıyordu. Burası Oxenfort’tu; açıkgöz ve girişimci insanların zaman zaman üniversitenin surlarından sızan kupkuru ve işe yaramaz kuramlardan yarattığı mucizelerden doğan renkli, neşeli, gürültülü ve mis gibi kokan kasaba. Burası aynı zamanda festivallerin, bitmeyen kutlamaların, sonsuz tatil havasının ve eğlencenin merkeziydi. Dar sokaklardan gece ve gündüz müzikler, şarkılar, cam şangırtıları, kupa tokuşturma sesleri duyulurdu; çünkü bilindiği üzere hiçbir şey bilgi edinme süreci kadar susuzluğu körüklemezdi. Güneş batmadan önce içki içip zevk ve sefa içinde yaşamak öğrencilere ve profesörlere rektörün talimatıyla yasaklanmış olsa da Oxenfurt’ta yirmi dört saat içilip zevk ve sefa içinde yaşanırdı. Çünkü susuzluğu bilgi edinme sürecinden de fazla körükleyen bir şey varsa o da kısmi veya bütünüyle içki yasağı koymaktı.</p>
<p>Dandelion, dilini şaklatarak atını hızlandırdı ve sokaklardaki kalabalıkların arasında yol almaya devam etti. Küçük semt esnafı, hurdacılar ve seyyar hilebazlar mallarını ve hizmetlerini bağıra çağıra överek ortamın gürültüsünü daha da artırıyorlardı.</p>
<p>"Kalamar! Fırında kalamar!"</p>
<p>"Çiçek hastalığına merhem! Tek bende var! Etkisi kesin, mucizevi merhem!"</p>
<p>"Kedilerim var, fareleri hop diye yakalarlar, eşsiz kedilerim var! Dinleyin bakın, nasıl da miyavlıyorlar!"</p>
<p>"Muska! İksir! Aşk iksiri ve etkisi garantili afrodizyaklar! Bir tutamı bile ölüyü canlandırır! Kim ister, kim alır?"</p>
<p>"Dişlerinizi sökerim, hiç acı duymazsınız! Ucuz, çok ucuz!"</p>
<p>"Ucuz dediğiniz ne kadar?" diye sordu Dandelion, şişten aldığı ve ayakkabı köselesi kadar sert kalamarı ağzında çiğnerken.</p>
<p>"Saati iki para!"</p>
<p>Ozan irkildi ve topuğunu atının sağrısına geçirdi. Çaktırmadan arkasına baktı. Belediye binasının önünde peşine takılmış iki kişi hâlâ arkasmdaydı; şimdi berberin önünde durmuşlar, tebeşirle bir tahtanın üzerine yazdığı fiyatlarıyla ilgileniyormuş gibi yapıyorlardı. Ama Dandelion buna kanmadı. Adamların aslında neyle ilgilendiklerini çok iyi biliyordu.</p>
<p>Yoluna devam etti. "Gül Goncası" adlı genelevin kocaman binasının önünden geçti. İçeride dünyanın başka yerlerinde bilinmeyen ya da yaygınlaşmamış olan müthiş hizmetler verildiğini biliyordu. Aklıyla kişiliği içeriye girip girmemek konusunda bir süre savaştı. Kazanan aklı oldu. Dandelion iç geçirdi ve neşeli sohbetlerin sesinin geldiği meyhanelerin bulunduğu yöne bakmamaya kendini zorlayıp üniversite yoluna saptı.</p>
<p>Evet, fazla söze gerek yoktu, Dandelion bu şirin kasabayı, Oxenfurt’u seviyordu işte.</p>
<p>Yeniden dönüp arkasına baktı. İki adam —aslında ihtiyaçları olmasına karşın— berberin hizmetinden yararlanmamıştı. Şimdi müzik aletleri satan küçük dükkânın önünde durmuşlar, sözüm ona seramik okarinalara bakıyorlardı. Satıcı kılıktan kılığa girip para kazanma umuduyla mallarını övüyordu. Ama adamın boşuna umutlandığını Dandelion biliyordu.</p>
<p>Atını, akademinin ana girişi olan Filozoflar Kapısına yöneltti. Ziyaretçi defterine kaydını yapmak ve atı ahıra teslim etmek gibi formaliteleri hızla çözdü.</p>
<p>Filozoflar Kapısı nın ardında onu bambaşka bir dünya karşıladı. Eğitim kurumunun kampüsü alışılmış kent mimari çizgisinden çok uzaktı, kasabadan farklı olarak her milim toprak uğruna acımasız savaşlara sahne olmuş bir yer değildi. Buradaki her şey elfler zamanındaki halini neredeyse korumuştu. Gözleri okşayan şirin köşkler arasından geçen, renkli mıcırla kaplı geniş yolların, tahta parmaklıkların, alçak duvarların, çitlerin, kanalların, küçük köprülerin, çiçek bahçelerinin ve yemyeşil çimlerin aralarına bazı yerlerde elflerden sonraki dönemlerde inşa edilmiş kütük gibi yapılar sıkıştırılmıştı. Her yer tertemiz, sakin ve heybetliydi. Burada ticaret ve para karşılığı hizmetin her türlüsü, hele eğlence ve bedensel hazlar yasaktı.</p>
<p>Parkların ve bahçelerin arasından geçen yollarda ellerindeki kitaplara ve kâğıtlara dalmış öğrenciler yürüyordu. Banklarda ve çimlerin üzerinde oturanlarsa birbirlerine ödevlerini gösteriyor, fikir alışverişinde bulunuyor, dama ve kale savaşları gibi zekâ oyunları oynuyorlardı. Burada aynı zamanda vakur ve ölçülü adımlarla profesörler dolaşıyor, birbirleriyle sohbet edip bilimsel tartışmalar yapıyorlardı. Kimi genç asistanlar gözlerini kız öğrencilerin kalçalarından ayıramıyorlardı. Dandelion, akademide onun döneminden beri değişen hiçbir şeyin olmadığını fark edince gülümsedi.</p>
<p>Deltadan esen hafif deniz meltemine, kanalın kıyısında yükselen görkemli kimya fakültesi yönünden ağır bir hidrojen sülfür kokusu karışmıştı. Öğrenci yurdunun hemen önündeki parkın çalılıkları içinde sarıya çalan boz renginde florya kuşları cıvıldıyor, bir akçakavak dalında büyük olasılıkla doğa tarihi kürsüsünün ağılından kaçmış bir orangutan oturuyordu.</p>
<p>Ozan hiç zaman kaybetmeden ağaçlıklı yolların ve çitlerin oluşturduğu labirentten geçti. Üniversite kampüsünü avucunun içi gibi bilirdi; aslında böyle olması doğaldı, çünkü burada dört yıl okumuş, sonrasında da lirik şarkı ve şiir kürsüsünde bir yıl ders vermişti. Bitirme sınavını dereceyle verdikten sonra ona hocalık kürsüsü teklif edilmişti ve ona öğrenimi boyunca tembel, avare ve geri zekâlı gözüyle bakan profesörlerini hayrete düşürmüştü. Sonraları aşk şarkıları ozanı olarak elinde lavtasıyla yıllarca ülkeyi karış karış dolaşıp ünü dört bir yana yayılınca akademi peşine düşmüş, konuk konuşmacı olarak konferanslar vermesi için âdeta yalvarmıştı. Dandelion böyle ricalar karşısında fazla nazlanmazdı; çünkü boş boş gezip tozmak ve tembellik yapmak kadar lüks yaşam ve düzenli para kazanma isteği de içinde çarpışıp dururdu. Hem Oxenfurt kasabasını böylesine severken nazlanması söz konusu bile olamazdı.</p>
<p>Ozan çevresine bakındı. O iki kişi, okarina, kaval ya da lavta satın almamışlardı; ağaç tepelerini, binaların ön cephelerini inceleyerek ve arada belli bir mesafe bırakarak peşi sıra geliyorlardı.</p>
<p>Dandelion adamları umursamadan ıslık çalarak yönünü değiştirdi, tıp ve eczacılık kürsülerinin bulunduğu köşke doğru ilerledi. Bu binaya giden ağaçlıklı yol, bu kürsülere özgü açık yeşil önlükler giymiş kız öğrencilerle doluydu. Dandelion çevresine dikkatle bakınıp tanıdık yüzler aradı.</p>
<p>"Shani!"</p>
<p>Kulak hizasında koyu kızıl saçları olan genç tıp öğrencisi başını anatomi atlasından kaldırıp oturduğu banktan fırladı. "Dandelion!" Kız, hayat dolu kahverengi gözlerini kırpıp gülümsedi. "Seni görmeyeli ne çok oldu! Gel, seni arkadaşlarımla tanıştırayım! Şiirlerine tapıyorlar..."</p>
<p>"Daha sonra," diye mırıldandı ozan. "Çaktırmadan karşıya bak, Shani. Şu iki adamı görüyor musun?"</p>
<p>"Ajanlar." Kız kalkık küçük burnunu buruşturdu, sesli soluk aldı ve öğrencilerin ajanları, inceleme yapanları ve muhbirleri kolayca seçmekte gösterdikleri ustalık karşısında Dandelion’ı bir kez daha şaşırttı. Öğrencilerin gizli servislere karşı duydukları antipati dillere destan olsa da aslında pek mantıklı değildi. Üniversite kampüsü kutsaldı, bağımsız bir topraktı, öğrencilerin ve öğretim üyelerinin dokunulmazlıkları vardı. Gizli servisler casusluk faaliyetlerinden geri kalmasa da akademisyenleri rahatsız etme cesareti gösteremiyordu.</p>
<p>"Pazar yerinden beri beni izliyorlar," dedi Dandelion, öğrenci kıza sarılıp onunla flört ediyormuş gibi yaparak. "Bana bir iyilik yapar mısınr</p>
<p>"Ne istediğine bağlı." Kız, güzel boynunu ürkmüş bir ceylan gibi oynattı. "Yine aptalca bir belaya karıştıysan..."</p>
<p>"Hayır, hayır," dedi ozan hemen. "Yerine ulaştırmak istediğim bir haber var yalnızca, ancak topuklarıma bulaşan bu bokla kendim yapamıyorum..."</p>
<p>"Çocukları çağırayım mı? Bir çığlık atmam yeterli, ajanlardan anında kurtulursun."</p>
<p>"Sakin ol. Arbede mi çıksın istiyorsun? İnsan olmayanların varoşlarda kurdukları dükkânlarla ilgili kargaşalar daha yeni yatışmışken, sen akima yenilerini mi koydun? Ayrıca şiddetten tiksiniyorum. Ajanları başımdan savarım ben. Ama sen yapabilirsen eğer..</p>
<p>Ağzını kızın saçlarına yaklaştırıp bir an bir şeyler fısıldadı. Shani’nin gözleri iri iri açılmıştı şimdi.</p>
<p>"Witcher mı? Bildiğimiz gerçek Witcher mı?"</p>
<p>"Tanrılar aşkına, sessiz ol. Yapar mısın, Shani?"</p>
<p>"Elbette." Öğrenci kız gönüllü olduğunu gösteren bir ifadeyle gülümsedi. "En azından meraktan yaparım. Yakından şu ünlü..."</p>
<p>"Sessiz ol, lütfen. Unutma, kimseye tek söz etmek yok."</p>
<p>"Hekim sözü." Shani daha da güzel gülümseyince Dandelion’ın içini bu tür kızlar hakkında bir balad yazma arzusu kapladı yeniden. Çok güzel sayılmayan ama hoş kızlardı bunlar, klasik güzelleri erkeklere beş dakika içinde unutturup geceleri düşlerini süslerlerdi.</p>
<p>"Teşekkür ederim, Shani."</p>
<p>"Önemli değil, Dandelion. Yakında görüşmek üzere. Hoşça kal."</p>
<p>Âdet olduğu üzere birbirlerinin yanaklarından öptüler ve kız kürsüye, ozan da Düşünürler Parkına olmak üzere farklı yönlere hızla uzaklaştılar.</p>
<p>Dandelion, teknik bilimler kürsüsü öğrencilerinin "Deus ex machina" diye adlandırdıkları hüzün verici modern binasının önünden geçip Guildernstern Köprüsü’ne saptı. Ancak fazla ilerleyemedi. Yolun ilk kıvrımını geçer geçmez karşısına çıkan, ortasında akademinin ilk rektörü Nicodemus de Bott’un büstünün bulunduğu küçük çiçek bahçesinde o iki şahıs bekliyordu. Dünyadaki bütün ajanlar gibi ozanın gözlerinin içine bakmaktan kaçmıyorlardı ve dünyadaki bütün ajanlar gibi yüzlerine sıradan, anlamsız, akıllı bir ifade kazandırmaya çalıştıkça da ruh hastası maymunlara benziyorlardı.</p>
<p>"Dijkstra’nm selamı var," dedi ajanlardan biri. "Gidelim."</p>
<p>"Benden de selam söyleyin," dedi ozan küstah bir tavırla. "Gidin hadi."</p>
<p>Ajanlar aralarında bakıştılar, ardından gözlerini birinin rektör büstünün üzerine yazdığı müstehcen sözcüğe diktiler.</p>
<p>Dandelion iç geçirdi. "Aklıma gelmişti," dedi omuz silkerek. "Değerli beylerle birlikte bilmediğim bir yere gitmekten başka çarem yok anlaşılan, öyle değil mi? Ne yapalım! Gidelim o halde. Siz önden, ben arkadan. Bu durumda öncelik hakkını güzellik yaşa teslim etsin."</p>
<p>Redanya kralı Vizimir’in gizli servisinin şefi Dijkstra kesinlikle ajana benzemiyordu. Hele bir ajanın kısa boylu, sıska, fare suratlı olmasını ve siyah bir başlığın altından keskin, küçük gözlerle bakmasını öngören klişeden çok uzaktı. Dandelion zaten bilirdi, Dijkstra asla başlık takmadığı gibi açık renk giysiler giyerdi. Yaklaşık iki metre boyunda, muhtemelen yüz kilo ağırlığındaydı. Ellerini göğsünde kavuşturduğunda —ki bu duruşu severdi— iki ispermeçet balinası bir mavi balinayla buluşmuş gibi görünürdü. Yüz ifadesi, saç rengi ve tenine gelince yeni kırpılmış yaban domuzuna benzerdi. Dandelion, Dijkstra gibi görüntüsü özüyle böylesine bağdaşmayan çok az insan tanırdı. Çünkü yaban domuzunu, uyurgezer ve şişmiş bir budalayı andıran bu dev, inanılmaz ölçüde kıvrak bir zekâya ve oldukça güçlü bir otoriteye sahipti. Kral Vizimir’in sarayında yaygın olarak kullanılan bir deyişe göre, ortalık zifiri karanlıkken eğer Dijkstra öğlen olduğunu savunursa, güneşin başına geleceklerden kaygılanmaya başlamak gerekirdi.</p>
<p>Ancak şairin kaygılanmak için hâlihazırda başka nedenleri vardı.</p>
<p>"Dandelion," dedi Dijkstra uykulu sesiyle ve ispermeçet balinalarını mavi balina önünde kavuşturdu. "Seni beyni uyuşmuş saman kafa. Ahmak oğlu ahmak. Dokunduğun her şeyi eline yüzüne bulaştırmak zorunda mısın? Hayatında hiç değilse bir kez olması gerektiği gibi davranamaz mısın? Kendi başına düşünemediğini biliyorum zaten. Kırka merdiven dayadığını, otuzundaymış gibi göründüğünü, yirmilerinde olduğunu sandığını ve on yaşındaki bir çocuk gibi davrandığını biliyorum. Bütün bunları bilmemden dolayı sana ayrıntılı talimatlar vermeyi alışkanlık edindim. Ne yapman, ne zaman ve nasıl yapman gerektiğini sana söylüyorum. Ama her seferinde duvara konuşuyormuşum duygusuna kapılıyorum."</p>
<p>"Ben de," dedi şair küstah bir ifade takınarak, "her seferinde dudaklarını ve dilini biraz hareket ettirebilmiş olmak için konuştuğun duygusuna kapılıyorum. Yani sadede gel, yakışıksız belagat süslemelerini bırak. Bu kez mesele nedir?"</p>
<p>Kitaplarla ve parşömen kâğıtlarıyla dolu rafların ortasına oturtulmuş kocaman meşe masanın başında toplanmışlardı. Rektörlük binasının en üst katında kiraladıkları bu odalara Dijkstra espri olsun diye Yeni Tarih Kürsüsü, Dandelion ise Karşılaştırmalı Casusluk ve Uygulamalı Sabotaj Kürsüsü adını vermişti. Şairle birlikte dört kişiydiler; görüşmeye Dijkstra dışında iki kişi daha katılıyordu. Bu kişilerden biri her zaman olduğu gibi Redanyalı casusluk şefinin her daim nezleli, kır saçlı asistanı Ori Reuven’di. Diğer kişi ise her zaman katılan sıradan biri değildi.</p>
<p>"Meselenin ne olduğunu sen çok iyi biliyorsun," dedi Dijkstra buz gibi bir sesle. "Ama ahmağı oynamak anlaşılan hoşuna gittiği için eğlenceni bozmayıp konuyu sana herkesin anlayabileceği bir dilde anlatacağım. Yoksa bu ayrıcalıktan sen mi yararlanmak istersin, Philippa?"</p>
<p>Dandelion, toplantıya katılıp o âna kadar susmayı seçen dördüncü kişiye şöyle bir baktı. Philippa Eilhart, Oxenfurt’a henüz gelmiş ya da yola çıkmak üzere olmalıydı, çünkü üzerine bir elbise giymemiş, siyah akik taşlarıyla bezeli o çok sevdiği mücevherlerini takmamış ve ağır makyajını yapmamıştı. Bir erkek ceketi ve tayt giymiş, ayağına yüksek konçlu çizmeler geçirmişti; ozan bu giysilere "sefer kıyafeti" derdi. Sihirbaz kadının her zaman açık ve darmadağınık olan koyu kumral saçları arkaya doğru taranıp bir bantla enseden toplanmıştı.</p>
<p>"Zamanımıza yazık," dedi Philippa düzgün kaşlarını kaldırarak. "Dandelion haklı. Süslü sözlere ve etki yaratsın diye uğraşılan belagata gerek yok, hiçbir işe yaramıyor. Oysa halletmemiz gereken olay basit ve sıradan."</p>
<p>"Yaa, öyle mi!" Dijkstra gülümsedi. "Sıradan demek! Nilfgaardlı tehlikeli bir ajan -ki çoktan sıradan bir şekilde hapse atmış olabilirdim onu— sıradan bir şekilde sıvıştı, Efendi Dandelion’ın ve Geralt’ın sıradan aptallıklarına karşı sıradan bir şekilde uyarıldı ve korkutuldu. İnsanların daha sıradan şeyler yüzünden darağacını boyladıklarını gördüm. Bana neden tuzağa düşürüldüğünden söz etmedin, Dandelion? Beni Witcher'in her niyeti hakkında bilgilendirme görevi vermemiş miydim sana?"</p>
<p>"Geralt’ın planlarından haberim yoktu," diye yalan söyledi Dandelion ikna edici bir edayla. "Şu Rience’i aramak üzere Temerya ve Sodden’e gittiğini sana söylemiştim zaten. Aynı şekilde döndüğünü de anlattım. Onun bu işten vazgeçtiğinden hiç kuşkum kalmamıştı. Rience kelimenin tam anlamıyla toz olup gitmişti, Witcher onun hiçbir izini bulamadı — ki anımsayacağın üzere sana bunu da söylemiştim..."</p>
<p>"Yalan söylüyorsun," dedi ajan buz gibi bir sesle. "Witcher, Rience’e dair izler buldu. Ceset şeklinde. Bunun üzerine taktik değiştirmeye karar verdi. Rience’in peşinden koşmak yerine Rience onu buluna kadar beklemeye karar verdi. Malatius ve Grock gemicilik şirketine kendini güvenlik elemanı olarak işe aldırdı. Bunu düşünüp planlayarak yaptı. Şirketin bunu her tarafa duyuracağını, Rience’in de kulağına gideceğini ve harekete geçeceğini biliyordu. O tuhaf, anlaşılmaz Rience’in. O umursamaz, kendinden emin, canı takma ad bile kullanmak istemeyen Rience’in. Bir mil öteden bile, Nilfgaard şöminesinden yükselip üzerine sinmiş leş gibi duman kokan Efendi Rience. Kaçak bir sihirbaz olduğu belli olan Efendi Rience... Öyle değil mi, Philippa?"</p>
<p>Sihirbaz kadın ne onayladı ne da karşı çıktı. Susuyor ve Dandelion’ı delici bakışlarla süzüyordu. Ozan gözlerini indirdi, ne yapacağını bilemez halde hafifçe öksürdü. Böyle bakışları hiç sevmezdi o.</p>
<p>Dandelion çekici kadınları çok hoş, hoş, hoşluktan nasibini az almış ve hiç almamış olarak dört gruba ayırırdı. Çok hoş olan kadınlar sevişme önerisini sevinçle, hoş olanlar ise keyifli bir gülümsemeyle kabul edenlerdi. Hoşluktan nasiplerini az almış olanların tepkilerini önceden kestirmek güç olurdu. Ozana göre, hoşluktan nasibini hiç alamamış kadınlar, sevişmeyi önermeyi düşündüğünde bile korkuyla içini ürperten ve dizlerini titreten kadınlardı.</p>
<p>Philippa Eilhart çok çekici olsa da hoşluktan nasibini kesinlikle almamış bir kadındı.</p>
<p>Philippa ayrıca sihirbazlar divanında önemli bir şahsiyet ve Kral Vizimir’in nezdinde yüksek itibar gören bir saray müneccimiydi. Philippa çok yetenekli bir sihirbazdı. Hatta çokbiçimlilik sanatına vakıf sayılı kişilerden biri olduğu söylenirdi. Otuz yaşında gibi duruyordu. Ama muhtemelen en az üç yüzü devirmişti.</p>
<p>Hacimli ellerini karnının üzerinde kavuşturmuş olan Dijkstra, başparmaklarını birbirinin çevresinde dolandırıyordu. Philippa ise hâlâ susuyordu. Ori Reuven öksürüyor, burnunu çekiyor, cübbesini huzursuzca çekiştirip duruyordu. Üzerindeki cübbe profesörlerinkini andırsa da, ona kuruldan verilmiş gibi durmuyordu. Daha çok çöplükten alınmış gibiydi.</p>
<p>"Senin Witcher," dedi ajan ansızın burnundan soluyarak, "Efendi Rience’i küçümsedi. Ona bir tuzak kurdu, Rience’in bu tuzağa şahsen düşeceğini sanarak akıl namına hiçbir şey sergileyemedi. Witcher'in planına göre Rience kendini tamamen güvende hissedecekti. Witcher'in aklına kalırsa Rience tuzağın kokusunu alamayacak, Efendi Dijkstra’nm pusuya yatmış adamlarını fark etmeyecekti. Çünkü Witcher'in talimatı üzerine Bay Dandelion planlanan tuzaktan Bay Dijkstra’ya tek bir söz etmeyecekti. Yani Bay Dandelion'ın aldığı emirler doğrultusunda böyle davranması gerekiyordu. Bay Dandelion kendisine bu konuda verilen açık ve net komutları göz ardı etmeyi gerekli gördü."</p>
<p>"Ben senin emrinde çalışan biri değilim," dedi ozan tepeden bakarak. "Kendimi senin arzularına ve komutlarına göre de ayarlamam. Sana arada sırada yardım ediyorum, ancak bunu kendi isteğimle, meydana gelen değişimlere elimi kolumu bağlayıp seyirci kalmamak için vatanperver sorumluluk duygumla yapıyorum..."</p>
<p>"Ücretini ödeyen herkes için ajanlık yapıyorsun sen," diye sözünü kesti Dijkstra. "Seni kıskacına almış herkese muhbirlik yapıyorsun. Bende sana epeyce uygun iyi kıskaçlar var, Dandelion. Yani kaçamak sözleri bırak."</p>
<p>"Bana şantaj yapamazsın!"</p>
<p>"Bahse var mısın?"</p>
<p>"Baylar." Philippa elini kaldırdı. "Ciddiyet istiyorum, lütfen. Konumuzdan sapmayalım."</p>
<p>"Doğru." Ajan, koltuğuna yayıldı. "Şimdi dinle beni, şair. Olan oldu. Rience uyarıldı ve kendini ikinci bir kez hazırlıksız yakalatmaz. Ama ben bir kez daha böyle bir şey yaşanmasına izin veremem. Bu yüzden Witcher’la görüşmek istiyorum. Onu bana getir. Kasabada boş boş dolanıp durmayı ve ajanlarımı atlatmaya çalışmayı bırak artık. Doğrudan Geralt a git ve onu buraya, kürsüye getir. Onunla konuşmalıyım. Baş başa, tanıksız. Witcher’i tutuklatacak olsam tantanasız ve gürültüsüz yaparım bunu. Getir onu bana, Dandelion. Şimdilik senden isteğim bu kadar."</p>
<p>"Geralt ayrıldı buradan," diye yalan söyledi ozan kılını bile kıpırdatmadan. Dijkstra, sihirbaz kadına bir bakış attı. Dandelion, beyni sondajlayan bir itkinin gelebileceği beklentisiyle kendini kastı, ancak hiçbir şey duyumsamadı. Philippa gözlerini kısmış ona bakıyordu, ancak ozanın ağzından çıkan sözcüklerin doğruluğunu ölçmeye çalışıyormuş gibi görünmüyordu.</p>
<p>"Dönmesini beklerim," diye iç geçirdi Dijkstra, Dandelion’a inanıyormuş gibi yaparak. "Witcher’la görüşmeyi düşündüğüm mesele önemli; bu yüzden programımı değiştirip gelmesini bekleyeceğim. Onu döner dönmez buraya getirirsin. Ne kadar erken olursa o kadar iyi. Birçok kişi için daha iyi olacak."</p>
<p>"Geralt’ı buraya getirmeye ikna ederken sorun yaşayabilirim," dedi Dandelion yüzünü buruşturarak. "Ajanlara karşı anlaşılması zor bir antipati besliyor. Bu işin diğer tüm işlerden farksız olduğunu anlıyormuş gibi görünse de mesleği icra edenlerden tiksiniyor. Vatanseverlik geçerli bir sebep der, ancak casusluk mesleği sadece katıksız hergeleleri ve en aşağılık..."</p>
<p>"Yeter, yeter." Dijkstra eliyle geçiştirdi. "Yavan konuşma lütfen, boş lakırdı can sıkıntısı yapıyor bende. Öyle saçma ki bunlar."</p>
<p>"Bence de öyle," diye homurdandı şair. "Ancak Witcher iyi ve basit bir herif, iddiasız bir mizaca sahip, bizim gibi görmüş geçirmiş adamlara benzemez. Ajanlardan nefret eder, ne pahasına olursa olsun konuşmaz seninle, hele gizli servislere yardım etmesi söz konusu bile olamaz. Onu kıstırabileceğin bir kıskacın da yok senin."</p>
<p>"Yanılıyorsun," dedi ajan. "Var. Üstelik bir tane değil hem de. Ama Porsuk Körfezindeki kavga bana şimdilik yeterli. Gemiye atlayanlar kimmiş, öğrendin mi? Rience’in adamları değillerdi."</p>
<p>"Benim için yeni bir konu değil," dedi ozan rahat bir tavırla. "Temeryalı muhafızların arasına karışmış serserilerden birkaçıydı kuşkusuz. Rience, Witcher’i sormuş, onun hakkmdaki haberler karşılığında hatırı sayılır meblağlar vaat etmiştir muhtemelen. Witcher’i çok önemsediği açıkça ortadaydı. Bu yüzden birkaç uyanık Geralt’ı yakalayıp bir deliğe tıkmayı ve Rience’e satmayı umdu. Bunu başarsaydılar koşulları Rience’e dayatacak ve ondan olabildiğince çok para koparacaklardı. Çünkü sadece nerede olduğunu söyleseler, muhtemelen hiçbir kazançları olmayacaktı."</p>
<p>"Keskin zekâyı kutlarım. Senin değil, Witcher'in zekâsını, çünkü senin akima böyle bir şey asla gelmezdi. Ama mesele senin sandığından daha karmaşık. Anlaşıldığı üzere meslektaşlarım, yani Kral Foltest’in gizli servisinin çalışanları Rience’le de ilgileniyorlar. Senin deyiminle o uyanıkların art niyetlerini çözmüşler. Yük gemisine girenler onlarmış; niyetleri Witcher’i yakalamakmış. Belki Rience’e yem olarak belki de başka bir amaçla. Geralt, Porsuk Körfezi’nde Temeryalı ajanları öbür dünyaya gönderdi, Dandelion. Şefleri çok ama çok kızgın. Geralt'ın buradan ayrıldığını söylüyorsun. Umarım Temerya’ya gitmemiştir. Oradan hiç geri dönemez muhtemelen."</p>
<p>"Kıskaç bu mu?"</p>
<p>"Elbette. Tam da bu. Temeryalıları yatıştırabilirim. Ama karşılıksız olmaz. Senin Witcher nereye gitti, Dandelion?"</p>
<p>Ozan hiç duraksamadan, "Novigrad’a," diye yalan söyledi. "Orada Rience’i arayacak."</p>
<p>"Hata, büyük hata." Ajan, yalan söylendiğini fark etmemiş gibi gülümsedi. "Biliyor musun, antipatisini aşamayıp benimle görüşmemesi yazık olmuş. Onu bu zahmetten kurtarırdım. Rience, Novigrad’da değil. Orası Temerya ajanı kaynıyor. Muhtemelen Witcher’i bekliyorlardır. Benim uzun zamandır bildiğim şeyi onlar da öğrenmiş. Rivyalı Witcher Geralt’ın, gereğince sorgulandığı zaman birçok soruya yanıt verebileceğini çözmüşler. Dört krallığın da gizli servislerinin soruları bunlar. Anlaşma çok basit. Witcher bu kürsüye gelip bana bu soruların yanıtını verecek. Sonra rahata erecek. Ben Temeryahları sakinleştireceğim ve Geralt’ın güvenliğini sağlayacağım."</p>
<p>"Bu sorular neler? Belki de ben yanıtlayabilirim?"</p>
<p>"Gülünç olma, Dandelion."</p>
<p>"Belli olmaz," diye söze karıştı Philippa Eilhart, "belki de yanıtlayabilir. Belki zaman kazanmamızı sağlar. Şunu unutma, Dijkstra, şairimiz bu skandalin içine boğazına kadar battı ve elimizde ama Witcher henüz değil. Kaedwen’de Geralt’ın yanında görülen küçük kız nerede? Şu açık sarı saçlı, yeşil gözlü kız? Rience’in seni ağaca bağlayıp sana işkence ettiği gün sorduğu o kız? Ha, Dandelion? O kız hakkında ne biliyorsun? Yennefer, Geralt’tan mektup aldıktan sonra nereye gitti? Triss Merigold nerede saklanıyor ve saklanmak için ne gibi nedenleri var?"</p>
<p>Dijkstra kımıldamamıştı, ancak sihirbaz kadına attığı bakıştan hayretler içinde olduğunu Dandelion anlamıştı. Philippa’nın soruları belli ki erken sorulmuştu. Ve de yanlış kişiye. Sorular aceleye gelmişti ve yüzeysel gibiydi sanki. Ama şöyle bir sorun vardı; Philippa her şeyle suçlanabilirdi ama aceleci ve yüzeysel olduğu asla söylenemezdi.</p>
<p>"Üzgünüm," dedi ozan ağır ağır konuşarak, "ama bu sorulardan hiçbirine verecek yanıtım yok. Elimde olsa size yardım etmek isterdim. Ama yapamıyorum."</p>
<p>Philippa gözlerini ozanın gözlerinin içine dikmişti. "Dandelion," dedi dişlerinin arasından. "Kızın yerini biliyorsan, söyle bize. Seni temin ederim ki benim de, Dijkstra’nın da kızın güvenliğinden başka bir derdimiz yok. Kızın güvenliği tehlikede çünkü."</p>
<p>"Derdinizin bu olduğundan kuşkum yok," diye yalan söyledi şair. "Ancak neden söz ettiğinizi gerçekten bilmiyorum. O çok ilgilendiğiniz çocuğu hayatımda görmedim. Geralt da..."</p>
<p>"Geralt," diye şairin sözünü kesti Dijkstra, "sana bilgi vermedi, sana tek bir söz söylemedi, öyle mi? Oysa onu soru yağmuruna tuttuğundan kuşkum yok benim. Sence neden, Dandelion? Ajanlardan nefret eden bu aklı kıt adam, senin gerçekte kim olduğunu hissetti mi yoksa? Onu rahat bırak, Philippa, harcadığımız zamana yazık. Bir bok bildiği yok, kurnaz bakışları ve anlamlı gülümsemesi aldatmasın seni. Bize yardım etmesinin tek bir yolu var. Witcher saklandığı yerden ortaya çıktığında, başka hiç kimseyle değil, yalnızca onunla iletişime geçecek. Düşünsene, onu dostu biliyor."</p>
<p>Dandelion başını ağır ağır kaldırdı. "Gerçekten öyle," dedi. "Beni dostu biliyor. Düşünsene, Dijkstra, boşuna da yapmıyor bunu. Bunu artık anla ve bundan bir sonuç çıkar. Çıkardın mı? O halde, şansını şimdi şantajla deneyebilirsin."</p>
<p>"Oo, oo." Ajan gülümsedi. "Bu konuda bayağı hassasmışsın. Ama suratını asma, şair. Şaka yaptım, hepsi bu. Dostlar arasında şantaj olur mu hiç? Söz konusu bile olamaz. Ayrıca senin şu Witcher a kötülük etme niyetim yok, inan bana, ona zarar vermeyi de düşünmüyorum. Kim bilir, iki tarafın çıkarma olacak şekilde onunla anlaşırım belki, ne dersin? Ancak bunun gerçekleşebilmesi için onunla görüşmeliyim. Ortaya çıkarsa onu bana getir. Bunu senden özellikle rica ediyorum, Dandelion. Samimiyetle rica ediyorum. Ne kadar samimi olduğumu anladın mı?"</p>
<p>Ozan bir kahkaha attı. "Ne kadar samimi olduğunu anladım."</p>
<p>"Gerçekten böyle olduğuna inanmayı çok isterim. Ama şimdi git artık. Ori, şaire çıkışa kadar eşlik et."</p>
<p>"Hoşça kal." Dandelion ayağa kalktı. "İşinde ve özel yaşamında başarılar diliyorum. Saygılar, Philippa! Ha, bir nokta daha var, Dijkstra! Gizlice peşimden gelen şu ajanlar. Geri çağır onları."</p>
<p>"Elbette," diye yalan söyledi ajan. "Çağıracağım. Bunu yapacağıma inanırsın herhalde, değil mi?"</p>
<p>"Elbette," diye yalan söyledi şair. "İnanıyorum."</p>
<p>Dandelion akşama kadar akademi civarında kalmıştı. Sürekli dikkatle çevresine bakınmış ama peşine takılmış ajan fark edememişti. En çok da bundan rahatsız olmuştu.</p>
<p>Lirik şarkı kürsüsünde, bir klasik şiir dersine katılıp anlatılanları dinledi. Ardından modern şiir üzerine düzenlenen bir seminerde tatlı tatlı kestirdi. Daha önceden tanıştığı asistanlar onu uyandırdı ve onlarla birlikte felsefe kürsüsüne gidip, "Yaşamın özü ve kaynağı" başlıklı uzun ve hararetli bir tartışmaya katıldı. Hava daha kararmadan tartışmacıların yarısı menekşe gibi mosmor olmuştu; diğerleri ise birbirlerine bağırıp korkunç bir gürültü koparıyor ve saldırıya geçmeye hazırlanıyordu. Bu kargaşa şairin çok işine geldi.</p>
<p>Kimse görmeden tavan arasına gitti, tavan arası penceresinden dışarı tırmandı, yağmur oluklarına basarak kütüphane çatısına çıktı ve bölüm başkanlığı binasının çatısına atlarken az kalsın bacağı kırılıyordu. Oradan duvarın dibindeki bahçeye ulaştı. Frenküzümü çalılıklarının arasında bir zamanlar öğrenciyken kazıp genişlettiği çukuru buldu. Çukurun karşı tarafı Oxenfurt kasabasıydı.</p>
<p>Kalabalığa karıştı, peşine avcı köpekleri düşmüş tavşan gibi sıçrayarak yan sokaklara daldı. Araba hangarına ulaşınca bir köşeye saklanıp yarım saat kadar bekledi. Şüpheli bir şey göremediğinden emin olduktan sonra merdiveni tırmanıp çatıya çıktı, ünlü bira imalatçısı Wolfgang Amadeus Keçisakal'ın çatısına atladı. Yosun kaplı çatı padavralarma tutunarak sonunda çatı katı odasının küçük penceresine ulaştı. Odada gaz lambası yanıyordu. Çatı oluğunun üzerinde güçlükle durarak camın kurşun çerçevesini tıklattı. Pencere kapalı olmadığı için bu hafif darbeyle hemen açılıverdi.</p>
<p>"Geralt! Hey Geralt!"</p>
<p>"Dandelion? Dur... İçeri girme, lütfen..."</p>
<p>"Ne demek içeri girme? Niye girmeyecekmişim?" Şair pencereyi ardına kadar açtı. "Yalnız değil misin, hı? Birini mi düzüyorsun yoksa? "</p>
<p>Dandelion bir yanıt beklemeden bedenini pencere pervazına doğru itti, orada dizili elmaları ve soğanları yere yuvarladı.</p>
<p>"Geralt..." dedi ve aynı anda sustu. Bir tıp öğrencisi kıza ait olan yere savrulmuş açık yeşil renkteki giysiyi görünce sesini yükseltmeden küfrü bastı. Ağzını şaşkınlıkla açtı ve bir küfür daha patlattı. Her şeyi beklerdi ama bunu asla!</p>
<p>"Shani..." başını iki yana salladı. "Bu nedir böyle..."</p>
<p>"Yorum yapma lütfen." Witcher yatakta doğruldu. Shani yorganı kalkık burnuna kadar çekip üzerini örttü.</p>
<p>"Hadi gir içeri." Geralt pantolonunu almak için uzandı. "Pencereden içeri giriyorsan, mesele önemli olmalı. Eğer önemli değilse, seni pencereden geri fırlatacağım."</p>
<p>Dandelion pencere pervazından atlarken kalan soğanlar da yeri boyladı. Şair ayağıyla bir tabure çekip oturdu. Geralt hem Shani’nin hem de kendi giysilerini yerden kaldırdı. Yüzü pek keyifli sayılmazdı. Hiç konuşmadan giyindi. Tıp öğrencisi kız, Geralt'ın arkasına gizlenip gömleğini giymeye çalıştı. Şair ise kıza ters ters bakarken aklından kızın kandil ışığında altın sarısına dönmüş tenine ve küçük memelerine uygun betimlemeler ve kafiyeler arıyordu.</p>
<p>"Ne oldu Dandelion?" Geralt çizmesinin tokalarını kapattı. "Konuş."</p>
<p>"Eşyalarını topla," dedi şair sert bir tonla. "Buradan acilen ayrılmalısın."</p>
<p>"Ne kadar acil?"</p>
<p>"Olağanüstü acil."</p>
<p>"Shani..." Geralt hafifçe öksürdü. "Shani bana senin peşindeki ajanlardan söz etti. Anladığım kadarıyla atlatmışsın onları, öyle mi?"</p>
<p>"Senin bir şey anladığın yok."</p>
<p>"Rience mi?"</p>
<p>"Daha fena."</p>
<p>"O zaman gerçekten hiçbir şey anlamıyorum. Redanyalılar mı? Dreiberg mi? Dijkstra mı?"</p>
<p>"Bildin."</p>
<p>"Ama bu gitmem için bir neden..."</p>
<p>"Gitmen için kesinlikle bir neden," diye sözünü kesti Dandelion. "Onların derdi artık Rience değil, Geralt. Onların derdi küçük kız ve Yennefer. Dijkstra onların yerini öğrenmek istiyor. Senin ağzından bunu zorla almak istiyor. Anladın mı şimdi?"</p>
<p>"Şimdi oldu. O halde kaybolalım. Pencereden çıkmamız gerekecek, değil mi?"</p>
<p>"Kesinlikle. Shani? Becerebilecek misin?"</p>
<p>Kız giysisini sıkıca bedenine sardı. "Bu benim tırmandığım ilk pencere olmayacak."</p>
<p>"Tahmin etmiştim." Şair, kızı dikkatle incelerken yüzünde, mecaz ve kafiye olarak işine yarayacak bir kızarma bulmaya çalıştı. Ama yanılmıştı. Tek görebildiği, neşeyle parlayan kahverengi gözler ve hınzır bir gülümsemeydi.</p>
<p>Boz rengi, kocaman bir baykuş pencere pervazına usulca kondu. Shani kısık sesle bir çığlık attı. Geralt kılıcına uzandı.</p>
<p>"Çocukça davranma, Philippa," dedi Dandelion.</p>
<p>Baykuş gitti, onun yerinde garip bir şekilde çömelmiş oturan Philippa Eilhart belirdi. Sihirbaz kadın hemen odanın içine atladı, saçlarını ve üstünü başını düzeltti.</p>
<p>"İyi akşamlar," dedi soğuk bir sesle. "Tanıştır bizi, Dandelion."</p>
<p>"Rivyalı Geralt. Tıp fakültesinden Shani. Peşimden kurnazca uçup gelen bu baykuş, baykuş değil aslında. Adı Philippa Eilhart, sihirbazlar konseyi üyesidir, şimdilerde Kral Vizimir’in hizmetinde çalışıyor, Dreiberg Sarayı’nm onurudur kendisi. Ne yazık ki birden fazla sandalyemiz yok."</p>
<p>"Önemli değil." Sihirbaz kadın, ozandan boşalan tabureye oturdu, orada bulunanları keskin bakışlarla süzdü ve gözlerini Shani’den ısrarla ayırmadı. Dandelion, öğrenci kızın kızardığını görünce şaşırıp kaldı.</p>
<p>"Aslında burada olma nedenim yalnızca Rivyalı Geralt," diye söze başladı Philippa. "Birilerinden dışarıya çıkmalarını istemek kabalık olacağı için..."</p>
<p>"Ben gidebilirim," dedi Shani çekinerek.</p>
<p>"Gidemezsin," diye mırıldandı Geralt. "Durum açıklığa kavuşuncaya kadar kimse bir yere gidemez. Öyle değil mi Hanımefendi Eilhart?"</p>
<p>"Sen Philippa diyebilirsin." Sihirbaz kadın gülümsedi. "Resmiyeti bırakalım. Kimsenin dışarı çıkması gerekmez, kimsenin varlığından rahatsız olmam. Olsa olsa şaşırırım ama ne yaparsın, yaşam kesintisiz bir sürprizler zinciridir... Bir ahbabımın sözüdür bu. İkimizin ortak bir ahbabının, Geralt. Sen tıpta mı okuyorsun, Shani? Kaçıncı yılmdasın?"</p>
<p>"Üçüncü," diye mırıldandı kız.</p>
<p>" Yaa," dedi Philippa ama kıza değil, Witcher’a bakarak. "On yedi, nasıl da güzel bir yaş! Yennefer yeniden on yedi olabilmek için neler vermezdi! Ne dersin, Geralt? Ha, bir fırsatını yakaladığımda kendisine soracağım bu."</p>
<p>Witcher, yüzünde tatsız bir ifadeyle gülümsedi. "Bundan hiç kuşkum yok. Soruyu yorumlarınla zenginleştireceğinden de. Bundan müthiş zevk alacağından da eminim. Ama şimdi sadede gel lütfen."</p>
<p>"Doğru," diye başını salladı kadın ciddileşerek. "Zamanı geldi de geçiyor. Hem senin fazla zamanın da yok. Dandelion anlatmıştır mutlaka, Dijkstra’nın canı ansızın seni görmek ve seninle küçük bir kızın yerini konuşmak istedi. Dijkstra bununla ilgili Kral Vizimir’den bazı emirler almış, bu yüzden kızın yerini öğrenmek için çok çaba harcayacaktır."</p>
<p>"Elbette. Uyarın için teşekkürler. Ama bir noktaya biraz şaşırdım. Dijkstra’nın kraldan bazı emirler aldığını söyledin. Sen almadın mı peki? Öyle ya, Vizimir’in divanında seçkin bir yere sahipsin."</p>
<p>"Tabii." Sihirbaz kadın bu sözlerdeki alayı duymazdan geldi. "Sahibim. Kralı hatalara karşı uyarmak olan görevimi ciddiye alıyorum. Ama bazen, mevcut olayda söz konusu olduğu gibi, krala hata yapmak üzere olduğunu söyleyip onu aceleci bir eyleme karşı uyaramıyorum. Onun yerine, onun hatalı bir olaya girişmemesini sağlamak zorunda kalıyorum. Anlıyor musun beni?"</p>
<p>Geralt onaylayan bir ifadeyle başını salladı. Dandelion, Geralt'ın anladığından çok emin değildi. Çünkü Philippa’nm insanın gözünün içine baka baka yalan söylediğini bilirdi.</p>
<p>Geralt, çok iyi anladığını kanıtlamak için, "Görüyorum ki," dedi sözcüklerin üzerine basa basa, "sihirbazlar konseyi de benim korumam altındaki çocukla ilgileniyor. Velayetim altındaki çocuğun yerini sihirbazlar da öğrenmek istiyorlar. Ve de Vizimir’den ya da bir başkasından önce çocuğu bulmak istiyorlar. Neden Philippa? Velayetim altındaki çocuğun bunca ilgi çekecek ne özelliği var?"</p>
<p>Sihirbaz gözlerini kıstı. "Bilmiyorsun öyle mi?" diye tısladı sonra. "Velayetin altındaki çocuk hakkında bu kadar az mı bilgiye sahipsin? Bundan sonuç çıkarmakta aceleci davranmak istemem ama böylesi bir bilgisizlik, hamilikte yeterliliğinin sıfır olduğunu gösteriyor. B öylesine yetersiz bilgiye sahipken velayeti üstlenme hakkını alabilmiş olman beni gerçekten şaşırtıyor. Dahası, sen bunu yaparak hem yeterliliğe hem de böyle bir hakka sahip olanların velilik şanslarını ellerinden almış oluyorsun. Kibrinin seni felakete sürüklememesi için sakın kendini, Geralt! Sakın kendini! Lanet olsun, bir de o çocuğu sakın! Küçük kızı göz bebeğin gibi sakın! Eğer kendin yapamazsan, başkalarından bunu yapmalarını iste!"</p>
<p>Dandelion bir an için Geralt'ın, Yennefer’in üstlendiği rolden söz edeceğini sanmıştı. Geralt bundan bahsederse hiçbir tehlikeye girmeden Philippa’yı gerekçesiz bırakırdı. Ama susmayı yeğledi. Ozan bu tavrın nedenini anlamıştı tabii. Philippa her şeyi biliyordu. Philippa onu uyarıyordu. Geralt da bu uyarıyı anlamıştı.</p>
<p>Dandelion bütün gücünü onların gözlerini ve yüzlerini incelemek için harcarken, "Bu ikisi acaba bir zamanlar bir ilişki yaşadı mı?" diye içinden geçirdi. Witcher ve sihirbaz kadınlar arasında bu tür sözlerle gerçekleşen çekişmelerin aslında birbirlerinden etkilenmelerinden kaynaklandığını ve çoğu zaman yatakta sonlandığını bilirdi. Ancak Dandelion her zaman olduğu gibi incelemesinden bir sonuç çıkaramadı. Geralt'ın biriyle bir ilişkisi olup olmadığını öğrenmenin tek yolu, doğru anda pencereden içeri girmekti.</p>
<p>"Velayet," diye sihirbaz kadın bir süre sonra devam etti, "kendini güvenceye alamayan birinin güvenliğiyle ilgili sorumluluğu üstlenmektir. Koruma altına aldığın çocuğa bir zarar gelirse... Eğer kızın başına bir şey gelirse bu senin sorumluluğundadır, Geralt. Yalnızca senin."</p>
<p>"Biliyorum."</p>
<p>"Korkarım hâlâ yeterince bilmiyorsun."</p>
<p>"O halde beni bilgilendir. Neden ansızın bunca kişi beni sorumluluğumun yükünden kurtarmak istiyor, neden hepsi himayemdeki çocuğu korumaları altına almak, yükümlülüklerimi üstlenmek istiyor acaba? Sihirbazlar konseyi Ciri’den ne istiyor? Dijkstra, Kral Vizimir, Temeryalılar kızdan ne istiyorlar? İki yıl önce benimle ve Ciri’yle iletişime geçtiler diye Sodden’de ve Temerya’da üç kişiyi öldüren Rience denen kişi bu kızdan ne istiyor? Ağzından laf alabilmek için Dandelion’ı öldürmenin eşiğine gelen bu adam ne istiyor? Kimdir bu Rience, Philippa?"</p>
<p>"Bilmiyorum," dedi sihirbaz kadın. "Rience’in kim olduğunu bilmiyorum. Ama öğrenmeyi senin kadar istiyorum."</p>
<p>"Şu Rience’in," diye umutsuz bir sesle söze karıştı Shani, "yüzünde üçüncü dereceden yanık izi var mıdır? Eğer varsa, onun kim olduğunu biliyorum. Nerede olduğunu da."</p>
<p>Ansızın oluşan sessizlikte yağmur oluğuna düşen ilk yağmur tanelerinin sesi duyuldu.</p>
<p>Nedenler ve koşullar ne olursa olsun cinayet her zaman cinayettir. Bu yüzden öldüren ya da cinayet planlayan kişiler, kim olursa olsunlar, kral, prens, mareşal ya da hâkim bile olsalar canidir. Şiddet planlayan ve uygulayan hiç kimsenin kendini sıradan bir caniden daha üstün görmeye hakkı yoktur. Çünkü her türlü şiddet, doğası gereği mutlaka suça yol açar.</p>
<p>Nicodemus de Boot, Yaşam, Mutluluk ve Esenlik Üzerine İncelemeler</p>
<div>
</div>
</body>
</html>