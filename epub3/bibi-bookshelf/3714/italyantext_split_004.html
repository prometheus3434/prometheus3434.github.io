<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>italyantext</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1">
<h1 class="baslik1" id="calibre_toc_4">Sesli Filmden Yeni Gerçekçilik’e</h1>
				<p class="norma">30’lu yılların başlarında bir önceki on yıl boyunca yaşanan bunalım sürecinin bir sonucu olarak film maliyetlerinin fazlasıyla arttığı, Amerikan sinemasının yayılmacı politikasının gitgide ilerleyerek önlenemez bir duruma geldiği ve sinema seyircisinin İtalyan film yıldızları yerine Amerikalı yıldızları perdede görmeyi tercih ettiği görülmüştür. Bunların yanı sıra 30’lu yıllar İtalyan sinemasının üretim açısından yeniden doğuşu olarak yorumlanmıştır. Bunalım sürecinde yaşananlara ve bunların sonuçlarına karşı bazı endüstriyel girişimler gerçekleşmiş, böylece sinemanın yeniden yükselişe geçen grafiği oluşturulmuştur. </p>
				<p class="norma">Gennaro Righelli’nin Luigi Pirandello’nun <span class="calibre4">In Silenzio</span> adlı öyküsünden yola çıkarak çektiği <span class="calibre4">La Canzone</span> <span class="calibre4">Dell’Amore</span> adlı ilk sesli İtalyan filmi 6 Ekim 1930 tarihinde Roma’da halka sunulmuştur. Böylece İtalyan sineması teknik açıdan ilerleme göstererek uluslararası sinema endüstrisinin koşullarını yakalayabilmiştir. Ancak ilk sesli filmin yönetmenliğini yapan Righelli daha sonraki yapımlarında yeterli başarıyı gösterememiş ve yapımcıların dikkatini çekememiştir.</p>
				<p class="norma">30’lu yıllarda yaşanan bir başka gelişme ise özel girişimci Stefano Pittaluga’nın sinemaya yatırım yapmasıdır. Pittaluga, teknik anlamda İtalyan sinemasının ihtiyaçlarına destek sağlayacak şekilde sermaye sağlamış, böylece 1930 yılında çevrilen 12 filmden 10’unun, 1931’de ise toplam 13 filmden 12’sinin SASP (Società Anonima Stefano Pittaluga-Stefano Pittaluga Anonim Şirketi) imzasını taşıdığı görülmüştür. </p>
				<p class="norma">Dönemin bir diğer önemli adımı da sinema endüstrisine hükümetin finansal destek sağlamasıdır. 18 Haziran 1931 tarihinde çıkarılan 918 sayılı yasada belirtildiği üzere Amerikan sinemasının istilasına karşı İtalyan sinema endüstrisine destek sağlanacaktır. Ancak bu yasada belirtilen koşullar 1938 yılında Alfieri yasasının çıkarılmasına dek tam olarak yerine getirilmemiştir. 1930 yılında İtalya’da dört Amerikan majörünün (United Artists, Fox, Metro, Paramount) İtalya’nın çeşitli şehirlerinde şubeler açmış oldukları görülmektedir. Sinemaya destek vermek isteyen hükümet, Amerikan sinemasının istilası karşısında direnememiş ve 1938 yılına kadar Amerikan yapımlarının dağıtımına göz yummuştur. 1938 yılına gelindiğinde sinemadan elde edilen kazancın yüzde 73’lük bölümünün Amerikan filmlerinden sağlandığı gözlemlenmektedir. Bu durum 1938 Alfieri yasası ile aşılmış ve yasanın kabul edilmesiyle yabancı filmlerin ülke genelinde dağıtımı ve gösterimi engele uğramıştır. Bu tarihten sonra ulusal yapımların sayısında hızlı bir artış görülmüştür: Amerikan yapımlarından elde edilen kazanç oranları yüzde 63’ten yüzde 22’ye düşerken, 1938’den 1940’a kadar ulusal yapımlardan elde edilen kazanç yüzde 13’ten yüzde 34’e çıkmış, 1942’de yüzde 50’yi aşmıştır.</p>
				<p class="norma">Faşist yönetimin sinemaya sağladığı destek 30’lu yıllarda bazı kurumların da faaliyete geçirilmesiyle pekişir. 1935 yılında Direzione Generale Per La Cinematografia (Sinema Genel Müdürlüğü), ENIC (Ente Nazionale Industrie Cinematografiche-Sinema Sanayii Milli Kuruluşu) ve sinema eğitimine katkı sağlamak amacıyla Roma’da CSDC (Centro Sperimentale Di Cinematografia-Deneysel Sinema Merkezi) kurulur. 28 Nisan 1937’de Avrupa’nın en büyük sinema kenti olarak bilinen Cinecittà Roma’da faaliyetlerine başlar. 1932 yılında Mostra Internazionale D’Arte Cinematografica adıyla Venedik’te sinema festivalinin gerçekleşmesiyle İtalya, dünya sinemasının buluşma noktası haline gelir. Yine bu dönemde <span class="calibre4">Cinema</span>, <span class="calibre4">Bianco e Nero</span> gibi sinema dergileri yayın hayatına başlar. Bütün bu gelişmelerle İkinci Büyük Savaş öncesinde, yönetim film yapımını denetleme, sinema yapımcılarını kontrol altına alma, sinema organizasyonlarını düzenleme ve sinemayı kendi görüşü doğrultusunda yönlendirme amacında olduğunu göstermiştir.</p>
				<p class="norma">Faşist rejimin sinema alanında gerçekleştirdiği gelişmeler ve sağladığı finansal destek bir anlamda bu dönemde İtalyan sinemasının yeniden doğuşunu simgelemiş, ancak artan film sayılarıyla birlikte faşizmin etkisinde çevrilen ve bu ideolojiye hizmet eden bir türün oluştuğu da görülmüştür. Yönetmenler ortaya koydukları yapımları özgür yaratma tutkularının dışında tamamen iktidarın etkisi altında çevirmek zorunda kalmışlar, nasyonalist duyguları harekete geçiren tarihsel filmler ve faşizmin yayılmasını sağlayan ideolojik mesajlarla yüklü propaganda filmleri çevirmişlerdir. 30’lu yılların İtalyan sinemasında görülen bir diğer tür ise kaçış sineması olarak da adlandırılan salon filmleridir. Ancak bu tür yapımların yanında yönetimin tüm baskılarına karşı üstü kapalı biçimde de olsa özgün kimliklerini ortaya koyma çabası gösteren ve 40’lı yıllarda ortaya çıkacak olan Yeni Gerçekçilik akımının ilk sinyallerini veren yönetmenlere de rastlanır. Bu dönemde öne çıkan iki yönetmen Alessandro Blasetti ve Mario Camerini’nin dışında Righelli, Goffredo Alessandrini, Almeto Palermi, Aldo Vergano, Carlo Ludovico Bragaglia, Marco Elter ve Sergio Tofano gibi isimler de unutulmamalıdır. Ancak bu yönetmenler tüm çabalarına rağmen faşizmin baskısına boyun eğerek yaratıcılıklarına set çekmek zorunda kalmışlardır. Yine bu dönemde, 1940 yılında çevirdiği <span class="calibre4">Rose Scarlatte</span> adlı güldürüyle oyunculuktan yönetmenliğe geçiş yapan Vittorio De Sica, <span class="calibre4">I Bambini Ci Guardano</span> (1942) ile savaş sonrasında öncülüğünü yapacağı Yeni Gerçekçilik akımının sinyallerini vermiştir.</p>
				<p class="norma">40’lı yılların başına gelindiğinde yönetimin sinema alanına yaptığı yatırımların bir anlamda boşa çıktığı görülecek ve LUCE, Venedik Film Festivali, CSDC, <span class="calibre4">Bianco e Nero</span> ve <span class="calibre4">Cinema</span> kurumları çerçevesinde toplanan gençler birkaç yıl sonrasının ideoloji karşıtı ve topluma dönük beyinleri olarak yeni bir kuşağı oluşturacaklardır. CSDC’de yetişen ve kuramsal eğitim gören, Cinecittà’da uygulamalara giren yeni bir yönetmen kuşağı, değersiz yapıtların birbiri ardına gerçekleştirildiği yıllar boyunca sinema endüstrisinin kilit noktalarına yerleşecek ve yeni ortamın hızla yeşermesini sağlayacaklardır. Luigi Chiarini ve Umberto Barbaro’nun bulunduğu CSDC ve kurumun dergisi <span class="calibre4">Bianco e Nero</span> çevresinde toplanan genç aydınlar yabancı ülkelerde yaşanan gelişmeleri gözlemliyor, sinema sanatının estetik ve teknik boyutlarını öğreniyorlardı. Rossellini, Luciano Emmer, Luigi Zampa, Pietro Germi ve <span class="calibre4">Cinema</span>’da da yazan Giuseppe De Santis bu kadrodandır. <span class="calibre4">Cinema</span> dergisinde ise Gianni Puccini ve Antonio Pietrangeli gibi isimler bulunuyordu.</p>
				<p class="norma">40’lı yılların başlangıcında gerçekleşen bu gelişmeler 1942 yılında Luchino Visconti’nin <span class="calibre4">Ossessione</span> filmiyle gündeme gelecek olan Yeni Gerçekçilik akımının habercisi olmuştur.</p>
				<p class="norma"><span class="idebold">30’lu Yıllarda Tür Filmleri</span></p>
				<p class="norma">Tarihsel Filmler ve Propaganda Filmleri<span class="idebold">:</span> Faşist yönetimin sinema endüstrisini desteklediği yıllarda ilk olarak göze çarpan tür, yönetimin baskısı altında çevrilen tarihsel filmler ve propaganda filmleridir. Tarihsel filmler İtalya’nın geçmişindeki başarıları işleyerek nasyonalist duyguları harekete geçirirken bir yandan da faşizmin propagandasını yapmaktaydılar. Bunların dışında eğitim ve tarih amacını taşımadan doğrudan faşizmin ideolojik mesajlarını aktaran propaganda filmleri de mevcuttur. </p>
				<p class="norma">Trenker’in <span class="calibre4">Condottieri </span>(1936), Gallone’nin <span class="calibre4">Lo Scipione Africano</span> (1937), Genina’nın <span class="calibre4">Lo Squadrone Bianco</span> (1936), Blasetti’nin <span class="calibre4">1860 </span>(1933), Goffredo Alessandrini’nin <span class="calibre4">Luciano Serra</span> <span class="calibre4">Pilota</span> (1938), Guido Brignone’nin <span class="calibre4">Sotto La Croce Del Sud</span> (1938), Genina’nın <span class="calibre4">L’Assedio</span> <span class="calibre4">Dell’Alcazar</span> (1940) filmleri tarihsel türün ilk göze çarpan örnekleridir. Ancak geçmişi anlatırken o günün faşist ideolojisine de hizmet etmeleri açısından propaganda özelliği taşımaktadırlar. </p>
				<p class="norma">İlk propaganda amaçlı film Righelli’nin 1932 yapımı <span class="calibre4">L’Armata Azzurro</span> filmidir ve Mussolini’nin hava kuvvetlerine övgüler dizer. Bu filmin ardından Mussolini’nin iktidarına hizmet eden Giovacchino Forzano’nun <span class="calibre4">Camicia Nera</span> (1933), Blasetti’nin <span class="calibre4">Vecchia Guardia</span> (1935), Goffredo Alessandrini’nin <span class="calibre4">Abuna Messias</span> (1939) adlı propaganda örnekleri gelmektedir. </p>
				<p class="norma">İkinci Dünya Savaşı’nın başlamasıyla birlikte propaganda ve belge filmlerin yapımında artış görülür. Bu noktada bir grup sinemacı tarafından savaş filmlerinin yapılması fikri ortaya atılır. Başta Franco De Robertis ve Roberto Rossellini olmak üzere birkaç yönetmen savaşın gerçeklerini, toplumsal koşulları anlatmaya yönelik filmler çevirir. Ancak bu filmler her ne kadar anlatım biçimleri açısından yenilikler içererek Yeni Gerçekçilik akımının sinyallerini verseler de sonuç olarak dönemin koşulları ve yönetimin baskısı altında propaganda öğeleri içermektedirler. Bu türün ilk örneğini Franco De Robertis 1941 yılında <span class="calibre4">Uomini Sul Fondo</span> filmiyle ortaya koyar. Propaganda işlevine rağmen filmin başarısı sonraki yıllarda Yeni Gerçekçi yönetmenlere öncülük edecektir. Rossellini’nin <span class="calibre4">La Nave Bianca</span> (1941), <span class="calibre4">Un Pilota Ritorna</span> (1942), <span class="calibre4">L’Uomo Della Croce</span> (1943) filmleri yönetmenin savaş ve propaganda üçlemesi olarak adlandırılmıştır. De Robertis örneğinde olduğu gibi Rossellini’nin sinema dili her ne kadar dikkat çekici olsa da filmleri faşist rejime hizmet etme işlevini korumaktadır. 40’lı yılların başlarında faşizm propagandası yapan diğer filmler arasında <span class="calibre4">Bengasi </span>(Genina, 1942), <span class="calibre4">Gente Dell’Aria</span> (Esodo Pratelli, 1943) <span class="calibre4">I Tre Aquilotti</span> (Mario Mattoli, 1942), <span class="calibre4">I Trecento Della Settima</span> (Mario Baffico, 1942), <span class="calibre4">Quelli Della</span> <span class="calibre4">Montagna</span> (Aldo Vergano, 1943), <span class="calibre4">Redenzione</span> (Marcello Albani, 1942), <span class="calibre4">Orizzonte Di Sangue</span> (Righelli, 1942), <span class="calibre4">Odessa In Fiamme</span> (Gallone, 1942) ve <span class="calibre4">Noi Vivi e Addio Kira</span> (Goffredo Alessandrini, 1942) hatırlanabilir.</p>
				<p class="norma">Salon Filmleri<span class="idebold">:</span> İtalyan sinemasında ilk sesli filmden faşizmin son yıllarına dek çevrilen yaklaşık 750 filmden 300’ünün güldürü filmi olduğu tespit edilmiştir. Bu duruma ne 50’li yılların pembe Yeni Gerçekçi filmlerinde ne de 60’ların İtalyan usulü güldürüsünde rastlanmaktadır. Salon filmleri olarak da adlandırılan ve 30’lu yıllara hakim olan türün çok sayıda örneğinin çevrilmesi kuşkusuz ki faşist yönetimin sinema üzerindeki denetiminin bir sonucudur. Salon filmlerinin en temel özelliği halkı oyalamak amacıyla çevrilmiş olmalarıdır. Bir tür kaçış sineması olarak da adlandırılan tür, sinemada bir uyuşukluk döneminin belirtisi olarak görülmüş ve yönetmenlerin tarihsel ve propaganda filmlerinden sonra sığındıkları bir yer olarak ele alınmıştır. Salon filmlerinin ilk örnekleri genellikle Amerikan sinemasının güldürü filmlerinden esinlenerek çevrilmiştir. Ortak özellikleri genellikle burjuva sınıfının yaşamını konu almaları, dekorlarında çoğunlukla balo salonları, mermer masalar, sonu gelmeyen merdivenler gibi zengin unsurlara yer vermeleridir. Bu filmlerde aksesuar olarak sık sık kullanılan beyaz telefonlar, ilk olarak mizah dergisi <span class="calibre4">Marc’Aurelio</span>’da Steno tarafından türün “beyaz telefonlu filmler” ifadesiyle adlandırılmasına sebep olmuş, böylece beyaz telefonlar türün ayrılmaz bir parçası haline gelmiştir. 1931’de Goffredo Alessandrini’nin <span class="calibre4">La Segretaria Privata</span> adlı filmiyle başlayan tür, <span class="calibre4">La Telefonista</span> (Nunzio Malasomma, 1932), <span class="calibre4">Paprika</span> (Carl Boese, 1933), <span class="calibre4">Lohengrin</span> (Malasomma, 1935), <span class="calibre4">Trenta Secondi D’Amore</span> (Mario Bonnard, 1936), <span class="calibre4">Eravamo Sette Sorelle</span> (Malasomma, 1937), <span class="calibre4">Questi Ragazzi</span> (Mario Mattoli, 1937), <span class="calibre4">La Dama Bianca</span> (Mattoli, 1938) gibi örneklerle devam etmiştir. Tür, altın çağını 1939’da yaşamıştır. 1938 Alfieri Yasasıyla yabancı filmlerin dağıtımına engel olunması sonucunda Amerikan sinemasının yayılmacılığı bir ölçüde durdurulabilmiş ve bu durum salon filmlerinin yaygınlaşmasını sağlamıştır. Max Neufeld tarafından 1939’da çevrilen <span class="calibre4">Mille Lire Al Mese</span> ve yine aynı yıl Mario Soldati’nin çevirdiği <span class="calibre4">Dora Nelson</span> filmleri türün en iyi örnekleri arasındadır. Soldati, <span class="calibre4">Dora Nelson</span> filminde salon filmlerinin esprili bir eleştirisini yapmıştır. Vittorio De Sica, Alida Valli ve Elsa Merlini türün en ilgi gören oyuncularıdır.</p>
				<p class="norma">Salon filmlerinde diğerlerinden farklı olarak küçük burjuva insanına gerçekçi biçimde yaklaşan tek yönetmen Mario Camerini olmuştur. Camerini’nin bu türde öne çıkan filmi <span class="calibre4">Gli Uomini, Che Mascalzoni </span>(1932), sonraki yıllarda ortaya çıkacak olan pembe Yeni Gerçekçiliğin ve İtalyan usulü güldürünün habercisi niteliğindedir. Oyuncu olarak Vittorio De Sica’nın adının parlamasını sağlayan film, 1953 yılında Glauco Pellegrini tarafından yeniden çevrilmiş fakat aynı başarıyı yakalayamamıştır.</p>
				<p class="norma"><span class="idebold">Dönemin Yönetmenleri: Blasetti ve Camerini</span></p>
				<p class="norma">Faşist düşünce sisteminin tüm baskıları çerçevesinde filmografisinde her ne kadar propaganda örneklerine rastlanmış olsa da <span class="idebold">Alessandro Blasetti</span>’nin kullandığı sinema dili ve gerçekçi anlatımı onun çağdaşları arasında ayrı bir konuma sahip olmasını sağlamıştır. 1929 yılında çevirdiği <span class="calibre4">Sole</span> filminin başarısının ardından Blasetti, biri belgesel olmak üzere altı film çevirmiştir: <span class="calibre4">Resurrectio </span>(1931), <span class="calibre4">Terra Madre</span> (1931), <span class="calibre4">Nerone</span> (1930), <span class="calibre4">La Tavola Dei Poveri </span>(1932), <span class="calibre4">1860</span> (1933), <span class="calibre4">Assisi</span> (1932). Özellikle <span class="calibre4">Resurrectio</span> yapıtıyla bir filmi her anlamda yönlendirmedeki ustalığını kanıtlayan Blasetti, 1935 yılında Luigi Chiarini tarafından CDSC’de yönetmenlik dersleri vermek üzere davet edilmiştir. <span class="calibre4">1860</span> adlı filmi Birinci ve İkinci Büyük Savaş yılları arasında özel bir konuma sahiptir. Garibaldi döneminin İtalyası’nı konu alan yapım, her ne kadar tarihsel ve nasyonalist unsurlar içerse de karakterlerin iç dünyasını aktarmış olması açısından önemlidir. Filmografisinde yer alan <span class="calibre4">Vecchia Guardia</span> (1935) bir propaganda filmidir. 30’lu yılların ikinci yarısından itibaren çevirdiği <span class="calibre4">Aldebaran</span> (1935), <span class="calibre4">Ettore Fieramosca</span> (1938), <span class="calibre4">Un’Avventura Di Salvator Rosa</span> (1940), <span class="calibre4">La Cena Delle Beffe</span> (1941), <span class="calibre4">La Corona Di Ferro</span> (1941) ve <span class="calibre4">Quattro Passi Tra Le Nuvole</span> (1942) gibi filmler dönemin ideolojik yapısından sıyrılarak Blasetti’nin tarihsel, fantastik ve gerçek unsurlar arasında serbestçe hareket edebildiğini kanıtlamıştır. Bu filmler arasında Cesare Zavattini ile birlikte çalıştığı <span class="calibre4">Quattro Passi Tra Le Nuvole</span> Yeni Gerçekçiliğin habercisi olmuş ve yeni bir yönetmen kuşağının yetişmekte olduğunun sinyallerini vermiştir.</p>
				<p class="norma">1929’da çevirdiği ve 1931’de sesli versiyonu da piyasaya sürülen <span class="calibre4">Rotaie</span> filmiyle gerçekçiliğe eğilim gösteren <span class="idebold">Mario Camerini</span> 30’lu yılların salon filmleri arasında güldürüye yeni bir bakış açısı getirmiştir. 20’li yılların ardından 1931’de <span class="calibre4">Figaro e La Sua Gran Giornata</span> adlı güldürüyü çeviren yönetmen, bu türdeki en önemli eserini 1932’de <span class="calibre4">Gli Uomini Che Mascalzoni</span> ile ortaya koymuştur. Burjuva sınıfının yaşamını esprili ancak gerçekçi biçimde ele almasından dolayı türün diğer yönetmenlerinden farklı bir konuma sahip olan Camerini, bu yapıtın<span class="calibre4"> </span>ardından çevirdiği dört filmle güldürüyü gerçekçi yaklaşımla aktarmayı sürdürmüştür: <span class="calibre4">Darò Un Milione</span> (1935), <span class="calibre4">Ma Non è Una Cosa Seria</span> (1936), <span class="calibre4">Il Signor Max</span> (1937), <span class="calibre4">Grandi Magazzini</span> (1939). 1934’te <span class="calibre4">Come Le Foglie</span> filmiyle dram, 1936’da <span class="calibre4">Giallo</span> ile macera, yine 1936’da <span class="calibre4">Il Grande Appello</span> ile tarihsel film türünde örnekler ortaya koymuştur. 1934’te Peppino ve Eduardo De Filippo ikilisiyle <span class="calibre4">Il Cappello A Tre Punte</span> adlı bir güldürü çevirmiştir. Ancak 40’lı yıllar boyunca Camerini’nin gerçekçi anlatımından uzaklaştığı görülür. 30’lu yıllarda çevirdiği güldürülerle gözde oyuncusu Vittorio De Sica’nın adının duyulmasını sağlayan Camerini’nin filmlerinin ayırt edici özellikleri, yumuşak tonlu, ayrıntılarda özenli, hoş bir ironi duygusuna sahip ve Avrupa’ya özgü ifade tekniklerinin ustaca kullanılmış oluşuydu. Orta ve alt sınıflarla ilgili dönemin âdet ve alışkanlıklarını gösteren betimlemeleri öyle zekiceydi ki, bazıları eğer senarist Cesare Zavattini ile işbirliği yapmasaydı De Sica’nın savaş sonrası eserlerinin zayıf birer Camerini taklidinden başka bir şey olmayacağını savunmuştur.</p>
				</div>
<div class="calibre2" id="calibre_pb_9"/></body>
</html>