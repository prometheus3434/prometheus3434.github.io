<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>italyantext</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1">
				<h1 class="baslik1" id="calibre_toc_6">50’li Yıllar</h1>
				<p class="norma">50’li yıllar dünya sinemasında köklü değişikliklerin yaşandığı, geri dönüşü olmayan, 60’lı ve 70’li yılların sinemasına da etkilerini taşıyacak bir dönemdir. Savaş sonrasındaki ekonomik büyüme, dünya çapında ortaya çıkan siyasal ve ekonomik sorunlar, bunlara bağlı olarak beliren kültürel değişiklikler ve televizyonun gelişi sinemadaki değişim hareketlerinin başlamasının sebepleridir. Pazar, geri dönüşü olmayacak şekilde değişmeye başlar, sinemaya yeni giren genç yönetmenlerce de paylaşılan yeni bir sinema zevki oluşur ve yeni yönetmenleri olduğu kadar sinemanın kuramını da derinden etkileyecek farklı bir eleştiri anlayışı ortaya çıkar. Üretim alanında en belirgin gelişme, Hollywood’un yapısında bunalımın başlamasıdır, bu çeşitli oranlarda Avrupa’nın belli başlı sinemalarına da yansır. Bu yüzden 50’li yıllardaki İtalyan sinemasına geçmeden önce bu dönemde dünya sinemasında beliren hareketlere -özellikle Amerikan, İngiliz ve Fransız sinemalarına- kısaca değinmekte yarar vardır. Böylece İtalyan sinemasının bu on yıllık süreçteki durumunu ve dünya sinemasına oranla konumunu anlayabilmek kolaylaşacaktır.</p>
				<p class="norma">Televizyon yayınlarının yaygın bir biçimde izlenilirlik kazanması 1950’li yılların başlarına denk gelmektedir. Televizyonun gelişinden ilk etkilenen Hollywood sineması olur. Televizyonun darbesini ilk yiyen ve var olan en güçlü sinema sanayisi olan Amerikan sineması, yeni iletişim tekniğinin rekabetine iki yeni teknikle karşılık verir: Sinemaskop ve Sinerama. Bu iki yeni teknik, büyük boyutlu geniş görüntüler ve güçlü ses düzeniyle seyirciyi etkilese de sinemada aktarılan gerçek, günlük hayatın gerçeği değil, anlatılan öykünün kendi gerçeğidir. Amerikan sinemasındaki belirgin değişiklik 1950’lerin ikinci yarısında ortaya çıkan ‘New York Okulu’ olarak tanımlanan hareketle gerçekleşir. Savaş sonrasının toplumsal gerçekleri ve Yeni Gerçekçi İtalyan sinemasından çıkarılan dersler bu hareketin doğmasının başlıca sebepleridir. Hareketin başını çeken aydınlar grubunun tavrı, açıkça, Hollywood sinemasının karşısında olmaktadır. Doğaçlamaya dayanan bir tür ‘reportage’ sineması amaçlarlar. Bunu yaparken konulu sinemanın anlatım biçimlerini, öyküyü, öykü anlatmayı da dışlamazlar. Yalnız, bu öykü, irdelenmek istenen toplumsal gerçeklerin içinde bulunmalı, oradan kaynaklanmalıdır.</p>
				<p class="norma">İtalya’da sona eren Yeni Gerçekçilik akımının okul olduğu bir diğer ülke sineması İngiliz sinemasıdır. Ortaya çıkan yeni sinema hareketinin adı ise ‘Free Cinema’ (Özgür Sinema)’dır. Özgür Sinema, 1956’da Lindsay Anderson, Karel Reisz, Tony Richardson tarafından yönlendirilen, Anderson ve Reisz’in editörü oldukları (1946-52) <span class="calibre4">Sequence </span>dergisinde düşüncelerini yayımladıkları İngiliz belge hareketidir. Politik atmosfere de yansıyan bu akım Yeni Sol’un başlamasıyla Ticari İngiliz Sineması’nı da etkilemiştir. Basılı bir açıklamada bu akımın amacı şöyle açıklanmıştır: ‘Biz bu davranışlarımızla özgürlüğe inandığımızı göstermeye çalışıyoruz.’ Özgür Sinema yönetmenleri her zaman açıkladıkları kurallara uymamışlardır. Fakat çalışan sınıfın problemleri ve sosyal içerikli konularıyla İngiliz Ticari Sineması’na yön vermişlerdir.</p>
				<p class="norma">1950’li yıllarda Fransız sinemasında gerçekleştirilen hareketler ise gelecek için en önemli olan sinema deneyleridir. Amerikan ve İngiliz sinemalarında olduğu gibi Fransa’daki sinema hareketi de geleneksel sinemayı yadsımakta ve İtalyan Yeni Gerçekçiliğinin ortaya çıkardığı sinema anlayışını benimsemektedir. 50’lerin başında Fransız sinemasını, 20 yıldan beri yapılagelen şiirsel gerçekçilik geleneğini sürdüren yönetmenler temsil etmektedirler. Bu geleneğin özellikleri, abartılmış sinemasal efektlerle psikolojik ilişkilere dayanan sanatsal nitelikler arayışıdır. Fakat, bu yönetmenlerin gerisinde, bu geleneksel konuları ve anlatımı istemeyen, Fransız sinemasında köklü değişiklikler yapmaya kararlı yeni bir sinemacı kuşağı yetişmektedir. Renoir’in filmlerinden ve Rossellini’nin Yeni Gerçekçi sinemasından esinlenen ve aynı sinema zevkini paylaşan, sinema karşısında benzer estetik görüşlere sahip gençler bir grup oluştururlar. Hepsi de genellikle eleştirmenlikten gelmekte ve <span class="calibre4">Cahiers du Cinéma</span> dergisi çevresinde toplanmaktadır. Derginin o yıllarda geliştirdiği sinema sanatı üzerine görüşler, eleştiri alanında, yönetmenlik alanında ve kuramsal alanda çok verimli sonuçların alınmasına yol açar. Derginin çevresinde gelişen ve derginin desteklediği sinema akımı ‘Nouvelle Vague’ (Yeni Dalga) 50’lerin sonu ile 60’ların başında dünya çapında üne kavuşur ve diğer ülke sinemalarındaki benzer arayışların da itici gücü olur.</p>
				<p class="norma">İngiliz, Fransız ve Amerikan sinemalarında gerçekleşen bu üç sinema deneyi daha sonraki yıllarda bütün ülke sinemalarının gelişmesinde bir çıkış noktası olur ve 60’ların ‘yeni sinema’sına kaynaklık eder. Her üçünün de amaçladığı sinema, öncelikle ülkelerindeki var olan geçerli sinemaya bir seçenek oluşturmak isteyen, toplumsal ve kültürel sorunlara eğilen, büyük yapımların kullandığı tekniklerden ve anlatım dilinden farklı bir teknik ve dil arayan bir sinemadır. Ayrıca, birleştikleri bir nokta daha vardır. Her üç akım da kuramsal çıkış noktasını ülkelerinde yayınlanan bir sinema dergisinden alırlar. New York Okulu için bu dergi Jonas Mekas’ın kurup yönettiği <span class="calibre4">Film</span> <span class="calibre4">Culture’</span>dır. İngiltere’de <span class="calibre4">Sequence</span>, Fransa’da da <span class="calibre4">Cahiers du Cinéma’</span>dır.</p>
				<p class="norma">Dünya sinemalarında yeni hareketler, deneyler ortaya atılırken o yıllarda İtalyan sinemasında neler olmaktadır? Özgür Sinema, Yeni Dalga ve New York Okulu gibi üç yeni sinema hareketinin çıkışına sebep teşkil eden Yeni Gerçekçilik akımına sahip İtalyan sineması 50’li yıllara gelindiğinde nasıl bir yol izlemektedir?</p>
				<p class="norma">İtalyan sineması bu dönemde diğer ülke sinemalarına göre tersine bir yol izlemiştir. 1942 yılında Visconti tarafından çevrilen <span class="calibre4">Ossessione</span> filmiyle ilk adımları atılan Yeni Gerçekçilik akımı, 50’li yıllarda birçok ülkede okul görevini üstlenerek yeni sinema anlayışlarının doğuşuna öncülük ederken kendi ülkesinde sona ermiş, üretimi durdurulmuştur. Bu anlamda İtalyan sineması her ne kadar duraklama devrine girmiş gibi görünse de aslında bu dönem, gerek ortaya atılan tür filmleri, gerek yeni yönetmenleri, gerek Yeni Gerçekçi kuşağın tüm baskılara rağmen ortaya koyduğu yapıtlar ve tüm bu üretimlerin 60’lı yıllarda Yeni İtalyan Sineması’na ışık tutması açısından önemsenmesi gereken bir süreçtir. 1949-1959 arasındaki on yıllık süreç her ne kadar sinemada duraklama veya kimilerine göre bir gerileme devrinin yaşandığını düşündürse de Yeni İtalyan Sinemasının başlangıcından günümüz İtalyan sinemasına kadar olan dönemin temelini oluşturması açısından geçiş yılları olarak adlandırılabilir.</p>
				<p class="norma">Yeni Gerçekçilik akımının sona ermesinin sebebi İtalyan sinema seyircisinin kendi gerçeklerini beyaz perdede seyretmek yerine bol kahkahalı komedi filmlerini tercih etmesi olarak görülebilir. Bu görüş doğru olmakla birlikte akımın sona ermesinin en güçlü sebebi İtalya’nın siyasal yaşamında gerçekleşen değişimlerdir. 1948 seçimleriyle Hristiyan Demokrat Parti’nin siyasal iktidarı ele geçirmesinin ardından sol düşünce tamamen susturulurken sağ merkezli tutucu sistem ülkeye hakim olmaya başlar. Artık Hristiyan Demokratlar yaşamın her alanında baskıcı politikalarını uygularlar; eğitim, endüstri, görsel sanatlar, basın gibi pek çok sektörde sağ görüşler etkinleşir. Öyle ki, Hristiyan Demokratlar üniversitelerdeki eğitim ve yönetim sistemine de el atarlar. CSDC’nin yöneticisi Luigi Chiarini’yi ve diğer laik ve sol görüşlü öğretim üyelerini görevden alırlar, buna benzer bir şekilde her yıl düzenlenen Venedik Film Festivali’ne müdahale ederler, çeşitli sinema derneklerinde yer alan sol görüşlü kişileri uzaklaştırırken yalnızca Hristiyan Demokrat Parti üyelerinin bu kuruluşlarda faaliyet göstermelerine izin verirler. Sağ görüşlü siyasal iktidarın sinemaya uyguladığı baskı ise 29 Aralık 1949 tarihli Andreotti Yasası ile gerçekleşir. Hristiyan Demokrat parti lideri Alcide De Gasperi’nin ‘kuklası’ olarak adlandırılan, sinema ve tiyatronun denetiminden sorumlu Giulio Andreotti’nin yürürlüğe koyduğu bu yasaya göre Yeni Gerçekçi filmler İtalya’yı kirletmek ve diğer ülkelere İtalyan yaşamını doğru olmayan, çarpıtılmış bir üslupla anlatmaktan dolayı ahlâka aykırı bulunmaktadırlar. Böylece Andreotti, elinde bulunan sansür silahıyla hükümetin işine gelmeyen, can sıkıcı bulduğu pek çok konuya sinema çevrelerinin ve tiyatro topluluklarının el atmasını engeller. Andreotti Yasası, baskıcı tutumuyla Yeni Gerçekçilik akımını sonlandırmasına ve yeni bir dönemin açılmasına sebep olduğundan yasanın çıkartıldığı 1949 yılı İtalyan sinemasında bu dönemin başlangıcı olarak kabul edilebilir.</p>
				<p class="norma">Yasayla birlikte birçok belgesel filmin yanında Soldati’nin, Germi’nin, Vergano’nun, Lattuada’nın, Zampa’nın, Visconti’nin ve daha birçok yönetmenin filmi sansür yüzünden büyük zarar gördüler. Sansürün bir uygulanış yolu da kimi filmlerin İtalya dışına çıkışına izin vermemek biçimindeydi. Birçok filmin İtalya’nın dışına çıkarılması yasaklandı. Yaygın bir sansür türü de filmin sakıncalı bulunan ve beğenilmeyen bölümlerinin ‘düzeltilmesi ve değiştirilmesi’ biçiminde uygulanan koruyucu sansürdü. Bu yöntemle filmin yasaklanması önlenmiş, filme yatırım yapmış olan prodüktör zarardan kurtulmuş oluyordu. Belki de resmi sansürün yanı sıra asıl etkili sansür senarist ve yönetmenlerin kendi kendilerine uyguladıkları sansürdü. De Sica, 1955’te Le Monde’a şöyle diyordu: ‘Filmin gerçekleştirilmesinden önce varolan sansürler içinde en korkuncu bizim kendi sansürümüzdür...Bir film hazırlanırken, onu yazar hatta çekerken, tepemizde bir gölge dolanmaktadır. Yapımcımız karşısında Kilisenin ya da hükümetin herhangi bir kararı ile verimliliği tehlikeye düşebilecek bir film yapmaya hakkımız yok. Bu nedenle, kimi zaman bilmeden, uzlaşmalara gidiyoruz.’</p>
				<p class="norma">Siyasal baskı ve sansür film üretimini de etkiler ve 1949 yılında ortak yapımlar dahil İtalya’da çevrilen film sayısı sadece 79’dur. 1949’da yaşanan bu durum 50’lerin ilk yıllarından itibaren yükselişe geçmeye başlar. 1949’da 79 olan film sayısı, 1952’de 148’e, 1954’te 244’e ulaşır. 1957’de kısa süreli bir düşüş yaşayarak 221’e inen film sayısı 1960 yılına gelindiğinde ise 255’tir. Film üretiminde bu rakamlara ulaşılmasında ortak yapımların etkisi büyüktür: Ortak yapımlar haricinde İtalyan yapımı film sayısı toplam film sayısının 1950’de yüzde 24’ünü, 1952’de yüzde 36,8’ini, 1955’te yüzde 34,8’ini ve 1960’ta yüzde 41,2’sini oluşturmaktadır. Bunlara oranla tüketim de artmaktadır: Satılan sinema bileti sayısı 1950’de 661.549.000’den, 1955’te 819.424.000’e yükselir, 1960’ta ise 744.781.000’e düşer. Açılan sinema salonlarının sayısı ise şöyledir: 1947’de 6551 olan sinema salonu sayısı 1956’da 10.629’a yükselir, 1960’ta ise yine kısa süreli bir düşüş yaşayarak 10.393’e iner. </p>
				<p class="norma">1949’da Andreotti yasasına dayanarak siyasal iktidarın uyguladığı sıkı sansür yöntemiyle düşüşe geçen üretim, 1950’lere gelindiğinde nasıl bu şekilde hızlı bir artış sergilemeyi başarmıştır? Bu sorunun cevabı yönetimin uyguladığı baskı ve sansür sonucu ticari İtalyan sinemasının film üretiminin devamını sağlamak için başvurduğu, güldürü ve melodramların başını çektiği tür sinemasıdır. Özellikle Walter Chiari, Renato Rascel, Aldo Fabrizi, Nino Taranto, Tino Scotti, Carlo Croccolo, Peppino De Filippo ve Totò gibi oyuncuların yıldızlaştığı İtalyan komedileri İtalyan seyircisini sinemaya çekmeyi başarmıştır. Bununla birlikte bol gözyaşlı olarak bilinen melodram filmleri de terk edilen kadınlar, kadın cinsiyetinin erdemi ve her şekilde suçlanan erkek cinsiyeti gibi temaları işleyerek film üretiminin artmasını sağlamışlardır. Güldürü ve melodramlar dışında müzikaller, tarihsel mitolojik filmler, savaş filmleri, siyasi filmler (“Don Camillo” filmleri), fantastik filmler gibi türler de varlıklarını korumuşlardır. Ancak ticari sinemanın yükselişi ilk sırada güldürüler ve onu izleyen melodramlarla gerçekleşmiştir. Film üretimindeki artışı sağlayan ticari sinema anlayışı, ‘büyük prodüktörler’ ve ‘yıldız oyuncu’ kavramlarını da 50’li yıllar İtalyan sinemasının merkezine yerleştirmiştir.</p>
				<p class="norma">50’li yıllarda İtalyan sinemasında tür filmlerinin hakim olduğu ticari sinema anlayışının dışında 60’lı yılların Yeni İtalyan Sinemasına ışık tutacak yeni girişimler de gerçekleşmiştir. Yazar, eleştirmen, oyuncu, senaryo yazarı gibi çeşitli mesleklerden isimlerin bu dönemde yönetmenliğe geçiş yaptıkları görülür. 50’li yıllarda ilk yönetmenlik girişimlerini yapan isimlerin listesi oldukça uzundur. Ancak bunlardan çok azı sinemada varlıklarını kanıtlamış ve günümüze dek isimlerini yaşatmışlardır. Örneğin, Adriano Zancanella, Gianni Pons, Armando Zorri, Giuliano Biagetti, Gaelano Petrosemolo, Sasy Rolvy, Giorgio Ansoldi, Giorgio Baldaccini, Riccardo Moschino, Gino Rippo, Sante Chimirri, Antero Morroni, Aldo Crudo, Enzo Della Santa, Carlo Sandri gibi isimler yapıtlarıyla birlikte günümüzde unutulmuşlardır. 50’li yıllarda gerçekleştirdikleri önemli çıkışlarla hatırlanan ve 60’lı yıllarda da isimlerinden söz ettiren yönetmenler ise arasında Michelangelo Antonioni, Federico Fellini, Carlo Lizzani, Dino Risi, Antonio Pietrangeli, Mauro Bolognini, Gianni Puccini, Valerio Zurlini, Francesco Maselli, Gillo Pontecorvo, Francesco Rosi, Franco Zeffirelli gibi isimler öne çıkmaktadır. Bu yönetmenlerden Michelangelo Antonioni ve Federico Fellini sistemin tüm zorluklarına rağmen kişisel sinema üsluplarını korumuşlar ve 60’lı yıllarda yeni İtalyan sinemasının başyapıtlarını ortaya koymuşlardır. Diğer yönetmenler ise 60’lı yıllarda sistemin zorlukları ve ticari sinema anlayışının gerektirdikleri arasında kendilerine bir yol çizmişlerdir.</p>
				<p class="norma">Yeni Gerçekçilikten gelen yönetmenler de geçiş yıllarında film üretmeye devam etmişlerdir, ancak bu dönemde De Sica’nın yönettiği iki film dışında –<span class="calibre4">Umberto D</span> ve <span class="calibre4">Il Tetto</span>- Yeni Gerçekçi yapıtlara rastlanmamıştır.</p>
				<p class="norma">Sonuç olarak 1949-1959 arası on yıllık döneme bakıldığında İtalyan sineması için tehlike olan iki unsurun sürekliliğini koruduğu görülmektedir: Sansür ve televizyonun gelişi.</p>
				<p class="norma">Sansür, filmlerin yurtdışına satışı konusunda kat’i, çoğaltımı, dağıtımı ve gösterimi bakımından ise koruyucu bir yol izler. Sansürün uygulanmasındaki sürekliliğin amacı yönetime karşı ortaya çıkabilecek her tür uygunsuz ve itaatsiz tavra fırsat vermemektir. Ancak sinemacılar da yönetimin baskılarına karşı suskun kalmamışlardır: 1955 yılında Circolo Romano Del Cinema (Roma Sinema Birliği) adı altında toplanan sinemacılar, yayınladıkları bir manifesto ile sinema karşıtı bütün iğrençliklere son verilmesini, bu anlamsız ve yıkıcı uygulamaların kaldırılmasını, sinemanın yeniden özgür ve yaratıcı olmasını sağlayacak olanakların ve ortamın oluşturulmasını, gerekirse son çare olarak sinemanın özgürlüğüne kilit vuran yönetime son verilmesini istediler. Manifestonun altında bütün İtalyan sinema devlerinin imzası vardı: Umberto Barbaro, Luigi Chiarini, Cesare Zavattini, Carlo Lizzani, Alberto Lattuada, Giuseppe De Santis, Luchino Visconti, Vittorio De Sica, Roberto Rossellini, Renato Castellani, Michelangelo Antonioni ve Federico Fellini.</p>
				<p class="norma">İtalyan sineması için tehlike özelliği taşıyan bir diğer unsur ise 1954’te başlayan ilk televizyon yayınlarıdır. Devlet televizyon kanalı RAI’nin ilk deneme yayınlarına başlaması ve günün belli saatlerinde bu yayınları sürdürmesiyle oluşmaya başlayan tehlikeyi ilk olarak sinema salonu sahipleri farkederler. RAI’nin yayınları işbirlikçi veya yoruma açık bir tarz izlemez; sonuçta kanal tamamen Hristiyan Demokratlara ait bir kurumdur. Sinemadan yeterli miktarda tatmin edici neticeler alamayan Hristiyan Demokratlar için RAI, ‘alternatif bir kültürel ürün<span class="calibre4">’</span>dür. Televizyon yayınları ilk olarak 1956’da sinema üzerindeki etkisini gösterir: 1955’te 819.424.000 olan sinema bileti satış rakamları 1956’da 790.153.000’e düşer. Sinema sektöründeki idareciler bu kısa süreli düşüşün sebebini televizyonun getirdiği hızlı haber alma özelliği ve haftada bir kere de olsa televizyon yayınlarında film gösterimine yer verilmesi olarak yorumlarlar. Bu durum ‘geçici bir trend’ olarak algılanır ve televizyonun gelişi 50’li yıllar İtalyan sineması için endişe verici bir tehlike oluşturmaz, ancak televizyon yayınlarının etkisi 70’li, 80’li, 90’lı yıllarda artarak devam edecek, özellikle 70’li yılların ikinci yarısından itibaren günümüze dek olan dönemde ciddi bir tehlike boyutuna gelerek sinema endüstrisinin çöküşüne sebep olacaktır.</p>
				<p class="norma"><span class="idebold">50’li Yıllarda Türler: Güldürü ve Melodram</span></p>
				<p class="norma">Güldürü Filmleri: 50’li yıllarda güldürü, Totò filmleri, pembe Yeni Gerçekçilik ve Görenek güldürüsü olmak üzere üç koldan ilerlemektedir:</p>
				<p class="norma">Asıl adı Antonio De Curtis olan Totò’nun başrolde yer aldığı filmler bu dönemde kendi içerisinde bir tür olarak nitelendirilmiştir. Birinci Dünya Savaşı yıllarında yavaş yavaş ün kazanmaya başlayan Totò, 30’lu yıllarda sinemalarda filmlerden önce sunulan ‘avanspettacoli’ olarak bilinen varyete gösterilerinde yer almaktaydı. 1937’de sinemada ilk rolünü aldıktan sonra bile varyete gösterilerine devam etmiş, sinemadaki asıl ününe kavuşması ise 1947’de gerçekleşmiştir. 1947’den 1968’e uzanan yaklaşık yirmi yıllık sinema kariyerinde Totò; Mario Mattoli, Camillo Mastrocinque, Domenico Paolella, Steno, Rossellini, Mario Monicelli, De Sica, Mauro Bolognini ve Pier Paolo Pasolini gibi pek çok yönetmenle çalışmıştır. Ancak Totò’nun sinemadaki ününe kavuşmasını sağlayan ve sinematografik anlamda onu yeniden keşfeden yönetmen kuşkusuz ki Mario Mattoli olmuştur. Mattoli’nin sayesinde 1947 ile 1960 yılları arasında Totò, 62 filmde rol almıştır. Slapstick comedy (sopalama) türündeki bu filmlerde Totò sisteme ve haksızlıklara başkaldıran anarşist bir karakterdir. 1947’de Mattoli’nin yönetmenliğini yaptığı <span class="calibre4">I Due Orfanelli</span> filmiyle büyük çıkışını gerçekleştiren Totò’nun yer aldığı filmler arasında; <span class="calibre4">Fifa e Arena</span>, <span class="calibre4">Totò Al Giro D’Italia</span> (Mattoli, 1948),<span class="calibre4"> Totò Le Mokò</span> (Carlo Ludovico Bragaglia, 1949), <span class="calibre4">Totò Cerca Casa</span> (Bragaglia, 1950), <span class="calibre4">Totò Lo Sceicco</span>,<span class="calibre4"> TotoTarzan</span> (Mattoli, 1950),<span class="calibre4"> Un Turco Napoletano</span> (Mattoli, 1953), <span class="calibre4">Il Medico Dei</span> <span class="calibre4">Pazzi</span> (Mattoli, 1954), <span class="calibre4">Miseria e Nobiltà</span> (Mattoli, 1954), <span class="calibre4">Totò A Colori </span>(Steno, 1952),<span class="calibre4"> Totò All’Inferno </span>(Camillo Mastrocinque, 1955) hatırlanabilir. 50’li yılların ikinci yarısında dönemin bir başka güldürü oyuncusu olan Peppino De Filippo ile Totò ikili oluşturarak filmlerde birlikte yer alırlar. Totò, 1958’de rol aldığı Mario Monicelli’nin yönettiği <span class="calibre4">I Soliti Ignoti</span> filminden 1967’deki <span class="calibre4">Capriccio All’Italiana</span>’ya dek 47 filmde yer almış, 60’lı yıllarda Pasolini, Monicelli, Risi, Lattuada gibi pek çok usta yönetmenle çalışmış ve 1967’de yaşama veda etmiştir.</p>
				<p class="norma">50’li yılların güldürülerinde Totò filmlerinin yanı sıra Yeni Gerçekçilik akımını kurtarma düşüncesiyle ortaya çıkan ‘Pembe Yeni Gerçekçilik’(Neorealismo Rosa) olarak adlandırılan güldürüler boy göstermiştir. Pembe Yeni Gerçekçiliğin formülü, Yeni Gerçekçilik akımı ile Mussolini döneminin beyaz telefonlu filmlerini, yani salon filmlerini birleştirerek bir güldürü oluşturmaktır. Bir başka deyişle, pembe Yeni Gerçekçilikte, Yeni Gerçekçi filmlerin iyiye yönelik istekleri ile salon filmlerinin romantizm ve aşk dolu hayallerini birleştirerek iyimser bir tür üretilmiştir. Pembe Yeni Gerçekçi filmler olarak adlandırılan bu güldürüler geçtikleri mekanlar dolayısıyla köy güldürüleri ve şehir güldürüleri olarak ikiye ayrılmışlardır. Bu filmlerde yoksulluk kavramı gösterilir ama ekonomik ve sosyal sebepleri sorgulanmaz. Yoksulluk kaderdir, Tanrı’nın bir armağanıdır. Eğer bir kişi fakir ise ve fakirlik kaçınılmaz bir durumsa o halde kişinin umut etmesi gereken sadece iki şey var vardır: gençlik ve güzellik. Gerek köy güldürülerinde gerekse şehir güldürülerinde bu iki unsur kalıcılığını korur. Köy güldürülerinin ilk örneği 1951’de Renato Castellani’nin <span class="calibre4">Due Soldi Di Speranza</span> filmi ile verilse de tür, esas çıkışını Luigi Comencini’nin 1953’te çevirdiği <span class="calibre4">Pane, Amore e</span> <span class="calibre4">Fantasia</span> ile yapar. Bu filmin ardından Comencini 1954’te <span class="calibre4">Pane, Amore e Gelosia</span>, Dino Risi 1955’te <span class="calibre4">Pane, Amore, e...</span>, Mario Camerini 1955’te <span class="calibre4">La Bella Mugnaia</span>, Giuseppe De Santis daha entelektüel bir bakış açısıyla 1955’te <span class="calibre4">Giorni D’Amore</span> filmlerini çevirirler. Türün son örneğini sanat eleştirmeni Aglauco Casadio 1957’de <span class="calibre4">Un Ettaro Di Cielo</span> filmiyle ortaya koyar.<span class="idebold"> </span>Pembe Yeni Gerçekçi filmlerin diğer kısmını ise şehir güldürüleri oluşturur. Bu filmler sadece geçtikleri mekanlar açısından farklılık gösterirler. Köy güldürüleri İtalya’nın küçük kasaba ve köylerinde geçen olaylara değinirken şehir güldürüleri büyük kentlerin özellikle de Roma’nın kenar mahalle ve semtlerini mekan olarak kullanırlar. Filmlerdeki sonuç ise köy güldürülerindeki gibidir: Yoksulluk kaçınılmaz ise elimizdeki iki şey ‘gençlik ve güzellik’tir. 1949 yılında <span class="calibre4">Una Domenica D’Agosto</span> filmiyle çıkış yapan Luciano Emmer 1951’de <span class="calibre4">Parigi è Sempre Parigi</span>, 1952’de <span class="calibre4">Le Ragazze Di Piazza Di Spagna</span> ve 1954’te <span class="calibre4">Terza Liceo</span> filmleriyle şehir güldürülerinin en iyi yönetmeni olarak anılır.<span class="idebold"> </span> Şehir güldürülerinin diğer örneklerini çeviren yönetmenler ise Dino Risi, Mario Monicelli ve Luigi Comencini’dir. Risi’nin çevirdiği <span class="calibre4">Poveri Ma Belli</span> (1956), <span class="calibre4">Belle Ma Povere</span> (1957), <span class="calibre4">Poveri</span> <span class="calibre4">Milionari </span>(1958), Monicelli’nin ortaya koyduğu <span class="calibre4">Padri e Figli</span> (1957), Luigi Comencini’nin 1957-1959 yılları arasında çevirdiği <span class="calibre4">Mariti In Città</span>, <span class="calibre4">Mogli Pericolose</span> ve <span class="calibre4">Le Sorprese Dell’Amore </span>üçlemesi türün örneklerindendir.</p>
				<p class="norma">Pembe Yeni Gerçekçilik olarak adlandırılan güldürüler Yeni Gerçekçi filmlere iyimser bir bakış açısı getirmişlerdir, ancak 50’li yıllarda çevrilen güldürü filmlerinin tümü bu tür bir iyimserliğe sahip değildir. Bu noktada içinde Totò filmlerinin de yer aldığı, toplumsal yaşamın gerçeklerini halka yansıtan ve seyircide acı bir gülümseme bırakan ‘commedia di costume’ (görenek güldürüsü)nden söz edilebilir. 50’li yıllarda örnekleri verilen bu tür güldürü, gerçekleri irdelemesine, sisteme ve haksızlıklara başkaldıran karakterlere yer vermesine rağmen dönemin Hristiyan Demokrat iktidarının baskı ve sansürleri karşısında siyasal taşlamaya yeterli derecede yer veremez. Görenek güldürüsünün önemi, Yeni Gerçekçilik akımı ile 60’lı yıllarda ortaya çıkacak İtalyan usulü güldürü arasındaki süreçte önemli rol almasından kaynaklanır. <span class="calibre4">Un Americano A Roma</span> (Steno, 1954), <span class="calibre4">Un’Eroe Dei Nostri Tempi </span>(Monicelli, 1955), <span class="calibre4">Il Seduttore</span> (Franco Rossi, 1954) gibi Alberto Sordi’nin rol aldığı filmler görenek güldürüsünün öne çıkan örnekleridir. 50’li yıllarda görenek güldürüsü oyuncusu olan bir diğer güçlü isim ise Totò’dur. Totò da Alberto Sordi gibi filmlerinde haksızlıklar karşısında sesini yükselten karakterlere bürünür ve birçok filminde seyircide acı bir gülümseme bırakır. 1958 yılında Monicelli’nin yönettiği, Totò’nun dışında Vittorio Gassman, Marcello Mastroianni ve Renato Salvatori gibi oyuncuların da yer aldığı <span class="calibre4">I Soliti Ignoti</span> 50’li yılların görenek güldürüsünün son örneğidir. Film, 50’li yılların güldürülerinin tüm özelliklerini barındırırken 60’lı yıllarda ortaya çıkacak ulusal bir tür olan İtalyan usulü güldürünün de bir parçası sayılmaktadır.<span class="idebold"> </span></p>
				<p class="norma">Melodramlar: Mino Argentieri, ‘İtalyanlar 50’li yıllarda gülmenin yanı sıra ağlamaktan da hoşlanmaktadırlar, yani bu dönemde sadece Totò filmleri yoktur’<span class="idebold">  </span>demektedir. Argentieri’nin bu sözleri 50’li yıllarda güldürüler kadar melodramların da başarı kazanmasının nedenini ortaya koymaktadır. Türün başarısının en önemli sebebi popüler sinema seyircisinin değişmeyen varlığıdır. Melodramların konusu olan ‘duygusal ilişkiler etrafında gelişen olaylar zinciri’, ‘48 seçimlerinin ardından sağ merkezli baskıcı politik sistem altında yaşayan İtalyan halkı için bir ‘kaçış’ sayılır. Melodramlar, lirik İtalyan operaları, Yeni Gerçekçilik akımı ve fotoroman kültürüyle bağlantılı olarak gelişme gösterir. </p>
				<p class="norma">Raffaello Matarazzo’nun art arda çevirdiği <span class="calibre4">Catene</span> (1949), <span class="calibre4">Tormento</span> (1950) ve <span class="calibre4">I</span> <span class="calibre4">Figli Di Nessuno</span> (1951) adlı üç filmde Amedeo Nazzari ve Yvonne Sanson ikilisi başrolde oynarlar. Çiftin beğenilmesi ve bu üç filmin başarı kazanmasının ardından melodramların çevrimine devam edilir: <span class="calibre4">Core’ngrato</span> (Guido Brignone, 1951), <span class="calibre4">Menzogna</span> (Ubaldo Maria Del Colle, 1952), <span class="calibre4">Tormento Del Passato</span> (Mario Bonnard, 1952), <span class="calibre4">Bufere</span> (Brignone, 1952), <span class="calibre4">Perdonami! </span>(Mario Costa, 1952), <span class="calibre4">Ti Ho Sempre Amato!</span> (Costa, 1953), <span class="calibre4">Per Salvarti Ho</span> Peccato (Costa, 1953), <span class="calibre4">Vortice </span>(Matarazzo, 1953), <span class="calibre4">Pietà Per Chi Cade</span> (Costa, 1954), <span class="calibre4">Torna! </span>(Matarazzo, 1953), <span class="calibre4">La Schiava Del Peccato</span> (Matarazzo, 1954), <span class="calibre4">Angelo Bianco</span> (Matarazzo, 1955), <span class="calibre4">La Risaia</span> (Matarazzo, 1955).</p>
				<p class="norma">Türün bütün örneklerinde değişmeyen unsurlar baş göstermektedir: Karakterler, diyaloglar, sahneler, karmaşık durumlar melodram seyircisi tarafından önceden tahmin edilebilecek özelliktedir. Her melodramda karakterler çıkmaza girmişlerdir ve bireylerin gücü kaderi değiştirmeye yetmemektedir. Konular; aşk, ölüm, şiddet, geçmişte işlenmiş günahlardan dolayı duyulan korku, suçluluk, akrabalararası ilişkiler, silinemeyen travmatik olaylardır. Bunlar gündelik yaşamda, özellikle de köy-kasaba kesimlerinde sıkça karşılaşılan temalardır. Türün örneklerinde kadın karakterler öne çıkar: Kadın, modernleşen toplumun aktif karakteri değil, geleneksel kadın tipidir. Kadının istekleri ve arzuları her zaman sınırlarla çevrilidir. Aşk ve cinsellik onun için şiddet, kötülük ve yasakla eşdeğerdir. Aşkını ve cinselliğini özgürce yaşamak isteyen kadın sonunda hem toplum hem de sevdikleri tarafından suçlu bulunur, dışlanır. Melodramlarda kullanılan mekanların gerçeğe yakın olması için özen gösterilmiştir. Gerek soylu, zengin insanların, gerekse köylü kesimin yaşadığı evler sade bir çizgiye oturtulmuştur. Kiliseler, yetimhaneler, hastaneler, hapishaneler, manastırlar, mahkemeler... bu filmler için sıkça tercih edilen mekanlardır.</p>
				<p class="norma">Melodram türü 50’li yıllar boyunca popüler sinema seyircisinin ilgisini çekmeyi başarmıştır, ancak 60’lı yıllara gelindiğinde ekonomik ve endüstriyel değişimlerin yaşanmasıyla yerini ağırlıklı olarak güldürü ve dönemin öne çıkan diğer türlerine bırakmıştır.</p>
				<p class="norma"><span class="idebold">50’li Yılların Yönetmenleri</span></p>
				<p class="norma">CSDC’de sinema eğitimini tamamladıktan sonra <span class="calibre4">Il Corriere</span> <span class="calibre4">Del Padano</span> ve <span class="calibre4">Cinema</span> dergilerinde sinema eleştirileri yazan <span class="idebold">Michelangelo Antonioni</span>, önce İtalya’da Rossellini ve Fulchignoni’nin, daha sonra Fransa’da Carné’nin yanında yönetmen yardımcılığı yapmıştır. Bu dönemde belgesel filmlere imza atan yönetmenin bu türdeki ilk filmi 1943 yılında başlayıp 1947’de çekimlerini bitirdiği <span class="calibre4">Gente Del Po</span>’dur. Belgesel türdeki ilk çalışmalarında onun sonraki yıllarda oluşturacağı yalnızlık, karamsarlık, iletişimsizlik öğelerini içeren kendine özgü üslubunun ilk sinyalleri verilmiştir. Antonioni’nin ilk yapıtlarında Yeni Gerçekçilik akımının etkileri görülmektedir.</p>
				<p class="norma">1950’de çevirdiği ilk uzun metrajlı filmi <span class="calibre4">Cronaca Di Un Amore</span>’de burjuva sınıfını temsil eden bir çiftin yaşadığı duygusal krizleri ve çıkmazları anlatan Antonioni, ikinci filmi olan <span class="calibre4">I Vinti</span>’yi 1952’de çeker. Üç epizottan oluşan film, İngiltere, Fransa ve İtalya olmak üzere üç ayrı mekanda geçmekte ve savaş sonrası gençliğinin problemlerini anlatmaktadır.<span class="idebold"> </span> 1953 yılında çevirdiği <span class="calibre4">La Signora Senza Camelie</span>, <span class="calibre4">I Vinti</span> Antonioni’nin toplumsal açmazlara olan ilgisini ve tanıklık etme istemini açığa çıkarır.<span class="idebold"> </span> Aynı yıl <span class="calibre4">Amore In</span> <span class="calibre4">Città </span>filmi için <span class="calibre4">Tentato Suicidio</span> adlı epizodu çevirdikten sonra 1955’te Cesare Pavese’nin <span class="calibre4">Tre Donne Sole</span> romanından uyarladığı <span class="calibre4">Le Amiche</span> filmini çeker. Uzun çekimlerin yer aldığı özgün Antonioni dilinin uygulamalarının bu filmde görülmesine rağmen yönetmenin 60’lı yıllarda yaratacağı özgün sinema dilinin esas habercisi 1957 yılında çevirdiği <span class="calibre4">Il Grido</span> olur. <span class="calibre4">Il Grido</span> yönetmenin olgunluk dönemine geçişinin göstergesi olup 50’li yıllarda çektiği son filmidir. 1960 yılında çevireceği <span class="calibre4">L’Avventura</span> filminde görülecek olan insanlararası duygusal krizler, iletişim yoksunluğu, boşluk ve yabancılaşma kavramları <span class="calibre4">Il Grido</span> ile ilk kez seyirciye aktarılır. </p>
				<p class="norma">Yönetmen, 60’lı yıllar boyunca yapıtlarında bireylerarası iletişimsizlik, yabancılaşma, kadın-erkek ilişkilerindeki çıkmazlar gibi unsurlara sıkça yer verecek ve özellikle kadın karakterlere vereceği önem ile yeni İtalyan sinemasında ustalığını kanıtlayacaktır.</p>
				<p class="norma">Yeni Gerçekçilik sonrası İtalyan sinemasında fenomen olarak anılan <span class="idebold">Federico Fellini</span>’nin filmlerinde Rimini ve Roma şehirleri, kuklalar, palyaçolar, soytarılar, sirk yaşamı ve kadınlar sıkça yer alan öğelerdir. Fellini, üniversite öğrenimini sürdürmek için geldiği Roma’da bir süre gazetecilik, karikatüristlik yapmış, radyo skeçleri yazmıştır. Roberto Rossellini ile tanışmasının ardından <span class="calibre4">Roma Città Aperta</span> ve <span class="calibre4">Paisà </span>filmlerinde yönetmen yardımcılığı yapmış, senaryo çalışmalarına katılmıştır. Rossellini’nin yanında katıldığı çalışmalar onun sinemada ilerlemesinin en büyük sebebidir. Fellini, ayrıca Alberto Lattuada ve Pietro Germi gibi diğer Yeni Gerçekçi yönetmenlerle de çalışmıştır. Yeni Gerçekçilik akımı içerisinde senaryo yazarı ve yönetmen yardımcısı olarak yer alması onun ilk filmlerinde Yeni Gerçekçi bir üslup kullanmasına sebep olmuştur. Ancak Fellini kendisini hiçbir zaman Yeni Gerçekçi olarak görmemiş, hatta Visconti, Germi ve Lattuada gibi yönetmenlerin de Yeni Gerçekçi olmadıklarını savunmuştur. Ona göre gerçek anlamda Yeni Gerçekçi tek bir yönetmen vardır: Roberto Rossellini. Fellini 1951’de Alberto Lattuada ile birlikte yönettiği <span class="calibre4">Luci Del Varietà</span>’nın ardından tek başına ilk yönetmenlik denemesini 1952’de <span class="calibre4">Lo Sceicco Bianco</span> ile gerçekleştirmiştir. 1953 yılında çevirdiği <span class="calibre4">I Vitelloni</span> bir taşra kentinde yaşayan beş gencin yaşantısını ve hayallerini konu almaktadır. Film, Fellini’nin sıklıkla anlatacağı düşlere yer vermemekte, gerçek yaşamın içinden bir kesit sunmaktadır. Bu anlamda eleştirmenler tarafından Yeni Gerçekçi akımdan esinlendiği şeklinde yorumlanmıştır. Fellini’nin 1953 yılında çevirdiği bir diğer film ise Cesare Zavattini’nin yazdığı <span class="calibre4">Amore In Città</span> filminin bir epizodu olan <span class="calibre4">Un’Agenzia Matrimoniale</span>’dir. Ancak Fellini, 50’li yıllardaki ilk başarısını 1954’te yönettiği <span class="calibre4">La Strada</span> filmiyle elde eder. <span class="calibre4">La Strada</span>, ilk önemli Fellini opus’udur: babası tarafından bir gezginci sirkin, aklı dev yapısıyla ters orantılı sahibine satılan küçücük Gelsomina, inanılmaz derecede patetik bir öykü boyunca perdede ‘küçük insan’ın kaderini ve hüznünü, Chaplin’den beri görülmemiş bir duyarlılıkla yaratır. Fellini efsanesi ve Gelsomina’daki oyunuyla, 1943’ten ölümüne dek yasal eşi olan Giulietta Masina adlı kendine özgü oyuncu da artık doğmuştur.<span class="idebold"> </span> Film, önce 1954 Venedik Film Festivali Gümüş Aslan ödülünü, ardından da 1956 yılının en iyi yabancı film Oscar’ını kazanır.<span class="idebold"> </span> 1955’te çevirdiği <span class="calibre4">Il Bidone</span>’de insanları dolandırarak geçimlerini sağlayan üç dolandırıcının hikayesini anlatır. <span class="calibre4">I Vitelloni</span> kadar olmasa da film, eleştirmenler tarafından Yeni Gerçekçi anlatıma yakın bulunmuştur. 1957’de yönettiği <span class="calibre4">Le Notti Di Cabiria</span> ile Fellini 50’li yıllardaki son filmini gerçekleştirir. Cabiria adında bir fahişenin hikayesini anlatan film en iyi yabancı film Oscar’ını alarak Fellini’nin 1960’ta gerçekleştireceği <span class="calibre4">La Dolce Vita</span> başyapıtının da habercisi olmuştur. Bazı eleştirmenlerce Cabiria tiplemesi Charlie Chaplin’in <span class="calibre4">City Lights</span> filmindeki serseri tiplemesine benzetilmiş, hatta bazı Fransız eleştirmenler Cabiria’yı oynayan Giulietta Masina’dan dişi Charlot<span class="idebold"> </span>olarak söz etmişlerdir. </p>
				<p class="norma">Fellini 60’lı yıllarda kişisel anlatımını, düşlerini yapıtlarında sergileyerek yeni İtalyan sinemasının ustaları arasına girecektir.</p>
				<p class="norma">1951 yılında çevirdiği <span class="calibre4">Achtung! Banditi!</span> ile ilk yönetmenlik denemesini gerçekleştiren <span class="idebold">Carlo Lizzani</span>, bu filmiyle Yeni Gerçekçilik akımına yakın bir duruş sergilemiş, ardından <span class="calibre4">Amore In Città</span>’nın bir epizodu olan <span class="calibre4">Amore Che Si Paga </span>(1953), <span class="calibre4">Cronache Di Poveri Amanti </span>(1953),<span class="calibre4"> Lo Svitato </span>(1955),<span class="calibre4"> Muraglia Cinese </span>(1958)<span class="calibre4"> </span>ve <span class="calibre4">Esterina </span>(1959) gibi<span class="calibre4"> </span>çalışmalara imza atmıştır. 50’li yıllarda çevirdiği filmler başarılı bulunmuş olsalar da ilerleyen yıllarda yönetmenin ticari sinema üretimi içerisine girmesini engelleyememişlerdir. Sinema eleştirmeni ve yazarı olarak da bilinen Lizzani’nin bu alanda verdiği en önemli çalışma <span class="calibre4">Il Cinema Italiano</span> adlı kitabı olmuştur. 1968’de çevirdiği <span class="calibre4">Banditi A Milano</span>’nun ardından 70’li yıllarda ticari sinema anlayışı çerçevesinde filmler çevirmiştir. <span class="calibre4">Roma Bene </span>(1971),<span class="calibre4"> Torino Nera </span>(1972),<span class="calibre4"> Mussolini Ultimo Atto </span>(1974), <span class="calibre4">Kleinhoff Hotel </span>(1977), <span class="calibre4">Fontamara</span> (1980) bu dönemin örnekleridir.<span class="calibre4"> </span>1984 yapımı <span class="calibre4">Mamma Ebe</span>, Lizzani’nin sosyal içerikli temalara dönüş yaptığı filmidir. Ancak oyuncularının güçlü yorumlarıyla kazandığı olumlu puanları, yargılarının karmaşıklığı ve ortada kalan mesajıyla yitirir. Yönetmenin 1988’de çektiği <span class="calibre4">Caro Gorbaciov</span> belli bir ilgi toplar ama daha ötesine taşamaz.<span class="idebold"> </span> 1980’den itibaren daha çok televizyon yapımlarına yönelen Lizzani 1991’de <span class="calibre4">Cattiva</span>, 1996’da <span class="calibre4">Celluloide</span> adlı sinema filmlerini çevirmiştir.</p>
				<p class="norma"><span class="idebold">Dino Risi</span>’nin sinemaya adım atması Alberto Lattuada’nın desteğiyle gerçekleşmiştir. 1941’de Mario Soldati’nin <span class="calibre4">Piccolo Mondo Antico</span> ve 1942’de Lattuada’nın <span class="calibre4">Giacomo L’Idealista</span> filmlerinde reji asistanlığı yapmıştır. İsviçre’de sinema eğitimi aldıktan sonra İtalya’ya dönen Risi, kısa metraj filmler çevirmiş, Venedik ve Brüksel Festivallerinde ödüller almıştır. Sinemada ilk uzun metraj film denemesini ise 1951’de çevirdiği <span class="calibre4">Vacanze Col Gangster</span> ile gerçekleştirmiştir.<span class="idebold"/> Bundan sonra Risi, 50’li yıllar boyunca Titanus film şirketiyle çalışmış ve pembe Yeni Gerçekçilik olarak adlandırılan güldürüler çevirmiştir: <span class="calibre4">Pane, Amore e...</span> (1955), <span class="calibre4">Poveri Ma Belli</span> (1956), <span class="calibre4">Belle Ma Povere</span> (1957). Risi, 60’lı yıllarda ortaya çıkacak İtalyan usulü güldürü türünün usta yönetmenleri arasında yer alacaktır.</p>
				<p class="norma"><span class="idebold">Antonio Pietrangeli</span>,<span class="idebold"> </span>ilk yönetmenlik denemesini 1953’te çevirdiği <span class="calibre4">Il Sole Negli Occhi</span> filmiyle yapmıştır. Filmde zengin bir ailenin yanında hizmetçilik yapmak üzere köyden kente gelen, burada aşık olan ve hamile kaldığı halde evliliği reddederek gelecekte kendisini bekleyen zorluklara kendi gücüyle karşı koymaya çalışan bir kızın hikayesi anlatılır. Pietrangeli, bu filmde yarattığı kadın tipini 1965’te çevirdiği <span class="calibre4">Io Lo Conoscevo Bene</span> filminde de tekrarlar. Her iki filmde de toplum tarafından makine gibi kullanılan, ancak tüm bunlara rağmen içinde zorluklara karşı savaşma gücü bulabilen bir kadın portresi yaratmıştır.<span class="idebold"> </span> 1957’de çevirdiği <span class="calibre4">Nata Di Marzo</span> filminde de 50’li yılların melodramlarına karşıt güçlü kadın tipi yer almaktadır. 1968 yılında <span class="calibre4">Come,</span> <span class="calibre4">Quando, Perchè</span> filminin çekimleri sırasında geçirdiği bir kaza sonucu yaşamını yitirmiş ve filmin çekimleri Valerio Zurlini tarafından tamamlanmıştır.<span class="idebold"> </span></p>
				<p class="norma">İlk yönetmenlik denemesini 1953’te <span class="calibre4">Ci Troviamo In Galleria</span> filmiyle gerçekleştiren <span class="idebold">Mauro Bolognini</span>’nin olgunluk dönemi yapıtlarını ortaya koyabilmesi ve kişisel sinema dilini aktarabilmesi için 60’lı yılları beklemesi gerekecektir. 1953-1959 yılları arasında güldürü türünde dokuz film çevirir: <span class="calibre4">La Vena D’Oro</span> (1955), <span class="calibre4">Gli Innamorati</span> (1955), <span class="calibre4">Guardia, Guardia</span> <span class="calibre4">Scelta, Brigadiere e Maresciallo</span> (1956), <span class="calibre4">Marisa La Civetta</span> (1957), <span class="calibre4">Giovani Mariti</span> (1958),<span class="calibre4"> Arrangiatevi</span> (1959) bu dönemin bazı örnekleridir. Bu filmler güldürmenin yanında toplumsal gelişmeleri ve sosyal krizleri de yansıtmaktadırlar. Bu çalışmalarının ardından 60’lı yıllarda edebiyat uyarlamalarına ve epizot filmlerine yönelmiştir. <span class="calibre4">Il Bell’Antonio</span> (1959), <span class="calibre4">La Notte Brava</span> (1959), <span class="calibre4">La Giornata Balorda</span> (1960), <span class="calibre4">La</span> <span class="calibre4">Viaccia</span> (1960), <span class="calibre4">Senilità</span> (1961), <span class="calibre4">Agostino</span> (1962), <span class="calibre4">La Corruzione</span> (1963) gibi edebiyat uyarlamaları onun kariyerindeki en başarılı filmler arasında gösterilmektedir. <span class="calibre4">Imputazione Di</span> <span class="calibre4">Omicidio Per Uno Studente</span> (1971) ve <span class="calibre4">Libera, Amore Mio</span> (1973) 70’li yıllarda ortaya koyduğu başarılı çalışmalardır. 1982 yılından itibaren televizyon yapımlarını yöneten Bolognini’nin sinemasında İtalyan yaşamını gözlemleyerek gerçekleri insancıl biçimde yansıtma çabası görülür.</p>
				<p class="norma">İlk yönetmenlik denemesini 1952 yapımı <span class="calibre4">Il Capitano Di</span> <span class="calibre4">Venezia</span> filmiyle gerçekleştiren <span class="idebold">Gianni Puccini</span>, 1957’de Nanni Loy ile birlikte <span class="calibre4">Parola Di Ladro</span> filmini yönetmiştir. Ancak Puccini, ilk filmleriyle başarılı bir çıkış sergileyememiş ve olumlu tepkiler alamamıştır. 1958 yılından itibaren çevirdiği filmlerinde kişisel yeteneklerini sergileme fırsatı bulmuştur. <span class="calibre4">Il Marito</span> (1958), <span class="calibre4">Carmela è Una Bambola</span> (1958), <span class="calibre4">L’Impiegato</span> (1959), <span class="calibre4">Nemico</span> <span class="calibre4">Di</span> <span class="calibre4">Mia Moglie</span> (1959) gibi peşpeşe çevirdiği filmlerle güldürü türünün olanaklarını başarıyla kullanmıştır. <span class="calibre4">L’Impiegato </span>filminde güldürmenin dışında seyirciyi toplumsal sorunlar üzerine düşündürmüştür. Puccini son filmi olan <span class="calibre4">I Sette Fratelli Cervi</span>’yi yönettiği 1967 yılına dek popüler sinemanın, özellikle de güldürü türünün başarılı örneklerini vermeye devam etmiştir.</p>
				<p class="norma"><span class="idebold">Valerio Zurlini</span>’nin<span class="idebold"> </span>ilk uzun metrajlı filmi olan <span class="calibre4">Le Ragazze Di San</span> <span class="calibre4">Frediano</span>’nun (1954) ardından <span class="calibre4">Estate Violenta</span> (1959), <span class="calibre4">Ragazza Con La Valigia </span>(1961) ve <span class="calibre4">Cronaca Familiare</span> (1962) gibi çalışmaları seyirci tarafından ilgi görmüştür. Ancak Zurlini’nin olgunluk dönemi filmi olarak bilinen, aynı zamanda yönetmenin son filmi olan <span class="calibre4">Deserto Dei Tartari</span> 1976 yılında çevrilebilmiştir. Bu filmin<span class="calibre4"> </span>ardından seslendirme yönetmeni olarak çalışmış ve kendini gençleri eğitmeye yöneltmiştir. 1982 yılında Vasco Pratolini’nin bir romanından uyarladığı <span class="calibre4">Lo Scialo</span>’nun senaryosu üzerinde çalıştığı sırada yaşama veda etmiştir.</p>
				<p class="norma"><span class="idebold">Francesco Maselli</span>’nin<span class="idebold"> </span>tek başına yönettiği ilk konulu filmi olan <span class="calibre4">Gli Sbanditi</span> (1953), tekniğe olan egemenliğiyle dikkat çekmiştir. Burjuva sınıfındaki yaşam tarzını ele alan ve kimi eleştirel bakışlar getiren Maselli bu filmiyle Venedik Festivali’nde ödül kazanmıştır.<span class="idebold"> </span> <span class="calibre4">Gli Sbanditi</span>’nin ardından çevirdiği <span class="calibre4">La Donna Del Giorno</span> (1957), <span class="calibre4">I Delfini</span> (1960), <span class="calibre4">Gli Indifferenti</span> (1964) gibi filmlerle ustalığını kanıtlayan yönetmen sosyal ve tarihsel gelişmelere duyarsız kalmadan psikolojik hikayeleri başarıyla aktarmıştır.<span class="idebold"> </span> Ancak 60’lı yılların ikinci yarısında Maselli, aşina olmadığı bir türe, komedi filmlerine yönelir ve bu dönemden itibaren yönetmenlik kariyerinde düşüş başgösterir. 1975’te çektiği <span class="calibre4">Il Sospetto</span> filminin ardından birdenbire suskunluğa gömülen yönetmen 1986 yılında çevirdiği<span class="calibre4"> Storia D’Amore</span> ile yeni bir çıkış yapar. Bundan sonraki filmi <span class="calibre4">L’Alba</span>’da şiirsel bir aşk öyküsünü anlatır. Maselli’nin son dönem çalışmaları arasında <span class="calibre4">Pietas</span> (1996), <span class="calibre4">Cronache Del Terzo Millennio</span> (1997), Cesare Pavese’nin eserinden uyarladığı <span class="calibre4">Il Compagno</span> (1999), <span class="calibre4">Un Altro Monde è possibile</span> (2001) ve <span class="calibre4">Firenze il nostro domani</span> (2003) gibi belgeseller, <span class="calibre4">Lettere dalla Palestina</span> (2002), <span class="calibre4">Frammenti di Novecento</span> (2005), <span class="calibre4">Civico Zero</span> (2007) sayılabilir.</p>
				<p class="norma">Gazeteci ve sinema yazarı olan <span class="idebold">Gillo Pontecorvo</span>, sinemada önce oyuncu olarak, daha sonra Mario Monicelli ve Francesco Maselli’nin asistanı olarak yer alır, belgesel filmler çevirir. 1956 yılında çevirdiği <span class="calibre4">Giovanna</span> adlı yapıtıyla konulu filmlere geçiş yapan yönetmen, 1957’de <span class="calibre4">La Grande Strada Azzurra</span>, 1960’ta <span class="calibre4">Kapò</span> filmlerini yönetir.<span class="idebold"> </span>Pontecorvo, 70’li yıllarda uluslararası yükseliş gösteren politik sinema akımının en iyi örneklerinden olan <span class="calibre4">La Battaglia Degli Algeri</span>’yi 1966’da çevirir. <span class="calibre4">La Battaglia Degli Algeri</span>’yi 1969’da <span class="calibre4">Queimada</span> ve 1979’da çevirdiği <span class="calibre4">Ogro</span> filmleri izler. Bu filmlerden sonra Pontecorvo, belgesellere geri döner. </p>
				<p class="norma">İlk yönetmenlik denemesini 1952’de Goffredo Alessandrini’nin yarım bıraktığı <span class="calibre4">Camicie Rosse</span> filmini tamamlayarak gerçekleştiren <span class="idebold">Francesco Rosi</span>, 1958’de ilk uzun metraj filmi olan <span class="calibre4">La Sfida</span>’yı çevirir. İlk filminin ardından Rosi’nin günümüze dek ortaya koyduğu yapıtlar arasında <span class="calibre4">I Magliari</span> (1959), <span class="calibre4">Salvatore Giuliano</span> (1961), <span class="calibre4">Le Mani Sulla Città</span> (1963), <span class="calibre4">Il Momento Della Verità</span> (1964), <span class="calibre4">C’era Una Volta</span> (1967), <span class="calibre4">Uomini Contro</span> (1970), <span class="calibre4">Il Caso</span> <span class="calibre4">Mattei </span>(1971), <span class="calibre4">Lucky Luciano</span> (1973), <span class="calibre4">Cadaveri Eccellenti</span> (1975), <span class="calibre4">Cristo Si è Fermato A</span> <span class="calibre4">Eboli</span> (1978), <span class="calibre4">Tre Fratelli</span> (1980), <span class="calibre4">Carmen</span> (1984), <span class="calibre4">Cronaca Di Una Morte</span> <span class="calibre4">Annunciata</span> (1987), <span class="calibre4">Dimenticare Palermo</span> (1989), <span class="calibre4">Napoli</span> (1990), <span class="calibre4">Diario Napoletano</span> (1993), <span class="calibre4">La Tregua</span> (1995)<span class="idebold"> </span>anımsanabilir.<span class="idebold"> </span>Üslubu Yeni Gerçekçilere oldukça benzeyen Francesco Rosi, filmlerinde sinema-siyaset ilişkisini ön plana çıkarmış, çoğunlukla güney İtalya ve mafya konusuna değinmiştir.</p>
				<p class="norma"><span class="idebold">Franco Zeffirelli</span>’den bir usta olarak söz edilmesi ancak 90’lı yıllarda gerçekleşebilmiştir. İlk yönetmenlik denemesini 1957’de çevirdiği Nino Manfredi’nin rol aldığı <span class="calibre4">Camping</span> adlı komedi filmiyle gerçekleştirmiş, 1963’te <span class="calibre4">La Boheme</span>, 1968’de <span class="calibre4">Romeo e Giulietta</span>, 1971’de <span class="calibre4">Fratello</span> <span class="calibre4">Sole, Sorella Luna</span><span class="idebold"> </span>gibi filmlerin yönetmenliğini yapmıştır. 1978’de çevirdiği <span class="calibre4">Il Campione</span>, oğlunun geleceği için ölümü göze alan bir boksörün yaşamı üstüne kurulu sulu gözlü bir melodramdır. <span class="calibre4">Il Campione</span>’nin sansasyonel başarısı <span class="calibre4">Endless Love</span>’da da (1981) sürer.<span class="idebold"> </span> <span class="calibre4">Il Campione</span> ve <span class="calibre4">Endless Love</span> filmleri birçok ülkede gişe şampiyonu olur ancak sinemasal bir başarıdan söz etmek mümkün değildir. Zeffirelli’nin sinemasal bir başarı kazanması ise 1990 yılında çevirdiği <span class="calibre4">Hamlet</span> filmiyle gerçekleşir. <span class="calibre4">Don Carlos</span> (1992), <span class="calibre4">Storia Di Una Capinera</span> (1992), <span class="calibre4">Jane Eyre</span> (1996), <span class="calibre4">Un Tè Con Mussolini</span> (1999), <span class="calibre4">Callas Forever</span> (2001) günümüze dek süregelen çalışmalarıdır.</p>
				<p class="norma"><span class="idebold">Yeni Gerçekçi Kuşaktan Gelenler</span></p>
				<p class="norma">Yeni Gerçekçi dönemde savaş üçlemesiyle büyük başarı kazanan <span class="idebold">Roberto Rossellini</span> Amerika’da ve tüm Avrupa’da tanınan bir yönetmen olmuştur, ancak 50’li yıllara gelindiğinde Rossellini’nin Yeni Gerçekçi üslubundan uzaklaştığı görülür. Yönetmen, <span class="calibre4">Stromboli</span> (1950), <span class="calibre4">Francesco</span> <span class="calibre4">Giullare Di Dio</span> (1950), <span class="calibre4">Europa‘51</span> (1952), <span class="calibre4">Dov’è La Libertà?</span> (1952), <span class="calibre4">Viaggio In Italia</span> (1953), <span class="calibre4">Giovanna D’Arco</span> (1954), <span class="calibre4">Siamo Donne</span> filminin <span class="calibre4">Ingrid Bergman</span> epizodu (1953) ve <span class="calibre4">Angst</span> (1955) gibi 50’li yıllarda çevirdiği filmlerde Yeni Gerçekçi anlatımın tersine toplumsal gerçeklerden çok bireye yönelir. Toplumsal değerlerin bireyin üstünde yarattığı bunalımlar, bireyin sosyal ilişkileri, iletişimsizlik, yabancılaşma ve bireyin iç dünyası gibi konular ağırlık kazanmaktadır. Bütün bu filmlerde o dönemde Rossellini ile birliktelik yaşayan Ingrid Bergman başroldedir. Böylece Rossellini’nin Anna Magnani’nin oyunculuğuyla gerçekleştirdiği Yeni Gerçekçi dönem kapanmış, Bergman’lı dönem başlamıştır. 1957’de Hindistan’a giderek <span class="calibre4">India</span> belgeselini çeken Rossellini, 1959’da gerçekleştirdiği <span class="calibre4">Il Generale Della Rovere</span> filmiyle Bergman dönemini sonlandırır, savaş temalı filmlere dönüş yapar. Rossellini’nin savaş filmleri 1960 yılında çevireceği <span class="calibre4">Era Notte A Roma</span> filmiyle devam edecek ve yönetmen İtalyan sinemasının ustaları arasında yer alacaktır.</p>
				<p class="norma">Rossellini’nin tersine <span class="idebold">Luchino Visconti</span> 50’li yıllarda İtalya dışında fazla tanınan bir yönetmen değildi. İtalya’da Visconti’nin filmlerine bilimsel bir bakış açısıyla değinilmesi ancak yönetmenin <span class="calibre4">Ossessione</span> ile başlattığı üçlemesini tamamlamasının ardından gerçekleşir. Yeni Gerçekçi akımın ilk örneği sayılan <span class="calibre4">Ossessione</span> (1942) ve 1948’de çevirdiği <span class="calibre4">La Terra Trema</span>’nın ardından 50’li yıllara gelindiğinde Visconti’nin de Rossellini gibi Yeni Gerçekçi akımdan uzaklaştığı görülür. 50’li yıllarda <span class="calibre4">Bellissima </span>(1951), <span class="calibre4">Siamo Donne</span> filminin <span class="calibre4">Anna Magnani</span> epizodu (1953), <span class="calibre4">Senso</span> (1954) ve <span class="calibre4">Le Notti Bianche</span> (1957) filmlerini çevirir. Bu dönemde yönetmen, önce Anna Magnani’li filmlere, daha sonra farklı bakış açısıyla tarihsel filmlere ve <span class="calibre4">Le Notti Bianche</span> ile Yeni Gerçekçiliğe tamamen bir sırt çevirme sayılabilecek kendine özgü bir romantizme imza atar. Visconti, 1960 yılında <span class="calibre4">Rocco e I Suoi</span> <span class="calibre4">Fratelli</span> filmiyle Yeni Gerçekçi anlatımını seyirciyle yeniden buluşturacaktır.</p>
				<p class="norma"><span class="calibre4">Sciuscià </span>ve <span class="calibre4">Ladri Di Biciclette</span> filmleriyle Yeni Gerçekçi akımın öncülerinden biri olan <span class="idebold">Vittorio De Sica</span>’nın yalın ve sarsıcı bakışı 50’li yılların ortalarında Sungu Çapan’ın deyişiyle ‘pembemsi bir gerçekliğe bürünecekti giderek’.<span class="idebold"> </span> Ancak bu dönemde çevirdiği 1952 yapımı <span class="calibre4">Umberto D</span> ve 1956 yapımı <span class="calibre4">Il Tetto</span> yönetmenin Yeni Gerçekçilikten vazgeçemediğinin göstergeleridir. De Sica, 1951’de <span class="calibre4">Miracolo A Milano</span> filminde masalsı bir anlatıma ve fantastik öğelere başvurur, ardından 1952’de Yeni Gerçekçiliğin 50’li yıllarda verilmiş en iyi örneği sayılan <span class="calibre4">Umberto D</span> filmini çevirir. Mino Argentieri’nin ‘<span class="calibre4">Sciuscià</span> filmiyle başlattığı toplumsal yalnızlık üçlemesinin son filmi’<span class="idebold"> </span> olarak adlandırdığı <span class="calibre4">Umberto D</span>, emekli maaşıyla geçinmeye çalışan yaşlı bir memurun yaşam mücadelesini ve içinde bulunduğu tüm ümitsizliklere rağmen vakarını korumaya çalışmasını anlatır. De Sica, 1953’te Yeni Gerçekçi filmlerin havasından çok uzakta Hollywood usulü bir aşk öyküsünü anlattığı <span class="calibre4">Stazione Termini</span> ve 1954’te bir güldürü olan <span class="calibre4">L’Oro Di Napoli</span> filmlerini çevirir. 1956’da çektiği <span class="calibre4">Il Tetto</span> ise De Sica’nın bu dönemde ortaya koyduğu son Yeni Gerçekçi yapıttır. Yönetmenin 50’li yıllarda çevirdiği filmlere bakıldığında genel olarak iki film dışında Yeni Gerçekçilikten uzaklaşarak daha iyimser, masalsı, fantastik ve duygusal üsluplara büründüğü görülür, bununla birlikte Yeni Gerçekçi öncülerin 50’li yıllardaki üretimlerine bakılırsa bu akımın ruhunu bu dönemde en güçlü biçimde içinde taşıyan isim kuşkusuz ki De Sica’dır.</p>
				<p class="norma">Yeni Gerçekçilik akımının öncülerinin yanı sıra ardıl yönetmenleri de dönemin özellikleri ve yeni eğilimleri kapsamında 50’li yıllarda faaliyetlerini sürdürürler:</p>
				<p class="norma"><span class="idebold">Giacomo Gentilomo</span>, 1945 yılında çevirdiği <span class="calibre4">O Sole Mio</span> filmiyle Yeni Gerçekçi akımın öğretilerini kullanarak savaş temasını başarılı bir şekilde yansıtmıştı. Ancak bundan sonra Gentilomo 1946’dan 1963’e, kariyerinin son yıllarına kadar bir daha bu türde bir yapıt ortaya koymamıştır. 50’li yıllarda bazı müzikal örnekleri vermiş, 60’larda ise mitolojik kahramanlar furyası içinde filmler çevirerek ticari sinemanın kaçınılmaz yolunu izlemiştir.</p>
				<p class="norma">1946’da çevirdiği <span class="calibre4">Sole Sorge Ancora</span> filmiyle Yeni Gerçekçilik akımı içerisinde yer alan <span class="idebold">Aldo Vergano</span>, bu çalışmasının ardından bir yıl sonra tarihsel bir yeniden yapım olan <span class="calibre4">Gli Ultimi Giorni Di Pompei</span>’yi çevirir. Vergano, 50’li yıllar boyunca silik, güçsüz filmler çekmiş, 1957’de yaşama veda etmiştir.</p>
				<p class="norma">Faşizmin etkisindeki yıllarda ortaya koyduğu çalışmalarla İtalyan sinemasında önemli bir yer edinen <span class="idebold">Alessandro Blasetti</span> de savaş sonrası yıllarda Yeni Gerçekçiliğin etkilerini taşıyan filmlere imza atmıştı. Ancak 50’li yıllara gelindiğinde Yeni Gerçekçilikten uzaklaşmış ve <span class="calibre4">Altri Tempi</span> (1952), <span class="calibre4">Tempi Nostri</span> (1953) gibi epizot filmleri, <span class="calibre4">Peccato Che Sia Una</span> <span class="calibre4">Canaglia </span>(1954), <span class="calibre4">La Fortuna Di Essere Donna</span> (1955) gibi güldürüler çekmiştir. Faşizmin ve Yeni Gerçekçiliğin etkilerinden gittikçe uzaklaşan Blasetti, yönetmenlik kariyerinin son yıllarında televizyon çalışmalarına yönelmiştir.</p>
				<p class="norma">1946’da <span class="calibre4">Il Bandito</span> filmiyle Yeni Gerçekçi akımın önemli örneklerinden birini gerçekleştiren <span class="idebold">Alberto Lattuada</span> 1949’da Riccardo Bacchelli’nin romanından uyarladığı <span class="calibre4">Il Mulino Del Po</span><span class="idebold"> </span>ile başarı kazanır. Lattuada’nın da diğer Yeni Gerçekçiler gibi 50’li yıllardan itibaren akımdan uzaklaştığı görülür. 1951’de Fellini ile birlikte yönettiği <span class="calibre4">Luci Del Varietà</span>’da bir tiyatro kumpanyasının yaşayışını ele alır. Lattuada’nın <span class="calibre4">Il Mulino Del Po</span>’daki şiirli havası, Fellini’nin gerçekleri olduğu gibi yansıtma çabasına üstün gelememiş ve gerilemişti. Gerileme, <span class="calibre4">Luci Del Varietà</span>’nın arkasından gelen <span class="calibre4">Anna</span>’da (1951) kendini daha belirgin olarak ortaya koydu. Lattuada, Yeni Gerçekçilik alanından ağır ağır kayıyordu. <span class="calibre4">Anna</span>; kopma ile kopmama arasındaki bir direnme filmiydi. İkinci filmi <span class="calibre4">Il Cappotto</span> (1952) Lattuada’nın kararsızlığını vermekten öteye geçemedi. Verga’nın bir küçük hikayesinden çıkarılan <span class="calibre4">La Lupa</span> (1953), Lattuada için asıl bir çeşit geriye dönüş filmi sayılabilir. Verga’nın hikayesinde konu küçük bir İtalyan dağ köyünde geçiyordu; belirgin üçgen bu defa ana, kız ve aşık olarak kurulmuştu. Lattuada bu klasik üçgenli hikayeyi <span class="calibre4">Il Mulino Del Po</span>’da olduğu gibi gerçekle şiirin iç içe örüldüğü bir düzeyde yürütüyordu. Fakat ardı ardına gelen <span class="calibre4">La Spiaggia</span> (1953), <span class="calibre4">Scuola Elementare</span> (1954), <span class="calibre4">Guendalina </span>(1956) ve <span class="calibre4">La Tempesta</span> (1958) Yeni Gerçekçiliğin adı iyiye çıkmış ustasındaki son çözülmelerin elle tutulur örnekleri oldu.<span class="idebold"> </span> Lattuada 60’lı yıllarda iyiden iyiye kaybolmuş, 70’li yıllarda yarım başarılar kazanmış olsa da özgün düşününden uzaklaşarak 1975 yapımı <span class="calibre4">Cuore Di Cane</span> örneğinde olduğu gibi fantastik sinema örnekleri çekmiştir.<span class="idebold"> </span></p>
				<p class="norma">1946’da çevirdiği Yeni Gerçekçi özellikler taşıyan <span class="calibre4">Vivere In Pace,</span> <span class="idebold">Luigi Zampa</span>’nın kariyerindeki en önemli film olmuştur. Ancak bu filmden sonra Zampa Yeni Gerçekçi akımdan uzaklaşmış ve toplumsal konulara güldürü türünde filmlerle değinmiştir. <span class="calibre4">Anni Facili</span> (1947), <span class="calibre4">Anni Difficili</span> (1953), <span class="calibre4">L’Arte Di Arrangiarsi</span> (1954)<span class="idebold"> </span>Zampa’nın izlediği türün en iyi örnekleridir. 70’li yıllara dek güldürü türünde filmler çekmiştir.</p>
				<p class="norma">1947’de çevirdiği <span class="calibre4">Sotto Il Sole Di Roma</span> ile Yeni Gerçekçi akıma kısmen dahil olan <span class="idebold">Renato Castellani</span>, <span class="calibre4">È Primavera</span> (1949) ve <span class="calibre4">Due Soldi</span> <span class="calibre4">Di Speranza</span> (1951) ile pembe Yeni Gerçekçiliğe geçiş yapmış ve türün en iyi yönetmenlerinden biri olarak anılmıştır. 60’lı yılların sonlarından itibaren televizyon çalışmalarına yönelmiştir.</p>
				<p class="norma">1947’de <span class="calibre4">Caccia Tragica</span> ile Yeni Gerçekçi bir örnek ortaya koyan <span class="idebold">Giuseppe De Santis</span>’in 1949 yılında çevirdiği <span class="calibre4">Riso Amaro</span> Yeni Gerçekçi etkilenmelere sahip olmasıyla birlikte melodram, dram ve fotoroman kültürünün öğelerini de taşımaktadır. Ulusal ve uluslararası alanda başarılı olan bu filmin ardından De Santis, <span class="calibre4">Non C’è Pace Tra Gli</span> <span class="calibre4">Ulivi</span> (1949), <span class="calibre4">Giorni D’Amore</span> (1955) gibi güldürüler ile <span class="calibre4">Uomini e Lupi</span> (1957) gibi 50’li yıllarda kadın karakterleri öne çıkardığı dram ve melodramlar çevirir. De Santis’in önemli sayılan son filmi Rusya’da çevirdiği <span class="calibre4">Italiani Brava Gente</span>’dir (1963).</p>
				<p class="norma">Öncülerin dışında Yeni Gerçekçi akımın içerisinde yer alan diğer yönetmenler arasında başarı grafiğini belli bir seviyenin üstünde tutmayı başaran tek isim <span class="idebold">Pietro Germi</span>’dir. 1948’de <span class="calibre4">Gioventù Perduta </span>filmiyle Yeni Gerçekçilik içerisinde yer alan Germi, 50’lerde sosyal dramalara ve eleştirel güldürülere geçiş yapmıştır. 60’lı yıllarda İtalyan usulü güldürünün önemli yapıtlarına imza atan yönetmen, 1968’de çevirdiği <span class="calibre4">Serafino </span>filminin ardından düşüş yaşamış, 70’lerde de bu düşüşü sürdürmüştür. Germi, 1974’te yaşama veda etmiştir.</p>
				</div>
<div class="calibre2" id="calibre_pb_13"/></body>
</html>