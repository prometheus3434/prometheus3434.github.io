<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>italyantext</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1">
				<h1 class="baslik1" id="calibre_toc_3">Bunalım Yılları </h1>
				<p class="norma">İtalyan sinema endüstrisindeki düşüş ilk olarak Birinci Dünya Savaşı’nın başladığı 1914 yılında baş göstermiş ve savaş yılları boyunca gelecekte belirecek olan büyük krizin sinyalleri verilmiştir. Ancak bu belirtilerin yapımcılar tarafından göz ardı edilmesi, yıldız oyuncularla imzalanan yüksek rakamlı sözleşmeler, tür filmlerine yapılan yüksek bütçeli yatırımlar, üretilen film sayısının giderek artan bir çizgide ilerlemesine karşın tüketimin azalması gibi nedenlerden dolayı sinema endüstrisinde koordinasyon bozukluğu oluşmuş ve bunların ardından 1918 yılında İtalyan sinema endüstrisinin büyük bir yenilgiye uğradığı görülmüştür. Savaş sonrası krizin aşılması amacıyla 1919 yılında kurulan UCI’nin (Unione Cinematografica Italiana-İtalyan Sinema Birliği) girişimleri ise yetersiz kalmıştır. UCI’nin kurulmasındaki amaç, Amerikan tekellerinden örnek alınarak İtalya’da bir sinema birliği oluşturmaktır. Ancak Birinci Dünya Savaşı sonrasında İtalya’da yüzlerce yapım şirketinin faaliyette olduğu görülmektedir, bu durumda tekelleşmeden söz etmek oldukça zordur. </p>
				<p class="norma">1918’de başlayan ve ‘30’lu yıllara dek süren İtalyan sinema endüstrisinin yaşadığı bunalım döneminin sebepleri şu şekilde sıralanabilir:</p>
				<p class="norma"><strong class="calibre5">1.</strong> Ekonomik kriz: Birinci Dünya Savaşı’nın ardından Amerikan üretim sisteminin hem tarım hem de endüstri alanında yerli pazarlara hızlı bir giriş yapması sonucunda ülke genelinde ekonomik bunalım ortaya çıkmıştır. Büyük Amerikan şirketlerinin ülkeye giderek hakim olmasıyla yerli üretim, sinema endüstrisinin dışında diğer tüm alanlarda da büyük bir durgunluk göstermiştir.</p>
				<p class="norma"><strong class="calibre5">2. </strong>Yapımcı firmaların hazırlıksız olmaları: Savaş yılları boyunca Amerikan filmleri sinema salonlarını doldurmaya ve halkın beğenisini kazanmaya başlamıştır. Yapımcılar ise halkın değişen beğenilerini göz ardı ederek aynı konulara ve aynı oyunculara filmlerde yer vermişler, bunun sonucunda savaş sonrasında yaşanan kriz ortamına hazırlıksız yakalanmışlardır.</p>
				<p class="norma"><strong class="calibre5">3. </strong>Oyuncu ücretlerinde artış: İtalyan sinemasının ilk yıllarında görülen divismo akımı sonucunda yapımcılar yüksek ücretler karşılığında yıldız oyuncularla sözleşmeler imzalamışlardır. Ancak 1919 yılına gelindiğinde İtalyan yıldızlar hem ulusal hem de uluslararası alanda çekiciliklerini kaybetmeye, bunların yerine Amerikalı yıldız oyuncular daha çok beğeni toplamaya başlamışlardır.</p>
				<p class="norma"><strong class="calibre5">4.</strong> Dış pazarların kaybedilmesi: Amerikan sinemasının yayılmacılığına direnebilmek amacıyla İtalyan filmlerinin doğu ve balkan ülkelerine dağıtımını gerçekleştirmek için CITO (Compagnia Cinematografica per i Traffici con l’Oriente) adlı bir kurum oluşturulmuştur. Ancak kurumun elinde yüzlerce film bulunmasına rağmen bunlardan çok azının yabancı ülkelere dağıtımı gerçekleşebilmiştir.</p>
				<p class="norma"><strong class="calibre5">5.</strong> Amerikan şirketlerinin istilası: Savaş sonrasında Amerikan filmlerinin dağıtımı gittikçe yaygınlaşmış ve seyirciyle buluşmuştur. 1923 yılında bazı büyük Amerikan film şirketleri İtalya’da şubelerini açmışlar ve İtalyan sinema endüstrisinin kriz sürecine girmesine sebep olmuşlardır.</p>
				<p class="norma"><strong class="calibre5">6.</strong> Anlatımda ifade eksikliği: 1910’lu yıllarda az sayıda örnekle ortaya çıkan fütürizm akımı 20’li yıllarda devam etmemiştir. Sinemanın diğer sanatların toplamı olduğu düşünüldüğünde her döneme göre ifade ve dil bakımından yenilenmesi gerekirken, 20’li yıllara gelindiğinde sinema dilinde bu tür yeniliklere rastlanılmamaktadır.</p>
				<p class="norma"><strong class="calibre5">7.</strong> Göç: 20’li yıllarda üretimin dolayısıyla işgücünün azalması sonucunda pek çok sinema oyuncusu, yönetmenler ve operatörler yaratıcılıklarını daha iyi koşullarda gerçekleştirmek adına Fransa, Almanya ve Amerika’ya göç etmişlerdir.</p>
				<p class="norma"><strong class="calibre5">8.</strong> Varyete oyuncularının girişimleri: Savaş sonrasında varyete gösterilerinde yer alan oyuncular ön plana çıkmışlar ve halkın ilgisini yavaş yavaş kaybeden sinema yıldızlarının daha hızlı biçimde unutulmalarına sebep olmuşlardır.</p>
				<p class="norma"><strong class="calibre5">9.</strong> Yapımcılıktan dağıtımcılığa geçiş: Savaş sonrası sinema endüstrisinde üretimin azalması sonucunda çok sayıda yapımcı kâr elde etmek için prodüksiyonu bırakarak yabancı filmlerin dağıtımına yönelmiştir.</p>
				<p class="norma"><strong class="calibre5">10.</strong> Vergi artışı: Savaş sonrasında sinema salonlarına uygulanan vergi sistemi ağırlaşmıştır. 20’li yıllarda sinema salonlarının elde ettiği kârın yüzde 30’u vergilere gitmektedir.</p>
				<p class="norma">Bütün bu olumsuz gelişmelerin sonucunda savaş sonrası İtalyan sinema endüstrisi büyük bir yenilgiye uğrar. Sinemanın yaşadığı bu bunalım süreci özellikle 20’li yılların ilk yarısında yoğun biçimde hissedilir, dolayısıyla bu dönem İtalyan sineması için oldukça silik geçen bir süreçtir. </p>
				<p class="norma">20’lerin ilk yarısında savaş öncesinde görülen bazı tür filmlerinin çevrimleri devam eder. Örneğin; 10’lu yılların edebiyat ve tiyatro uyarlamaları, <span class="calibre4">Quo Vadis?</span> ve <span class="calibre4">Gli Ultimi Giorni Di Pompei</span> gibi savaş öncesinin tarihsel filmlerinin yeniden çevrimleri gerçekleştirilir, ancak bu yapımlarda savaş öncesi döneme oranla anlatım tarzlarında ve ifadede boşluklar göze çarpar. Bu dönemde çevrilen tür filmleri arasında öne çıkanlar tarihsel-mitolojik filmlerdir. <span class="calibre4">Cabiria</span> ile başlayan Masist efsanesinin ve diğer mitolojik kahramanların maceralarının yer aldığı bu filmler popüler sinemayı bir anlamda ayakta tutmuşlardır. Krizin yoğun biçimde yaşandığı yıllarda İtalyan sinemasında üç yönetmenin çabaları ve bütün zorluklara rağmen kaliteli yapımlar ortaya koymaktan vazgeçmemeleri dikkat çekicidir. Augusto Genina, Lucio D’Ambra ve Mario Camerini’nin özellikle güldürü türünde gerçekleştirdikleri yapımlar başarılı bulunmuş olsalar da İtalyan sinema endüstrisini içine düştüğü yenilgiden kurtaramamışlardır.</p>
				<p class="norma">Bunalım dönemi İtalyan sinemasında yönetmenlerin dışında dikkat çeken bir diğer unsur ise faşizmin etkisinde çevrilen ve 30’lu yılların habercisi niteliğinde olan filmlerdir: 1922 yılında Roma Yürüyüşü’nün ardından Benito Mussolini’nin başbakanlık görevine getirilmesiyle birlikte İtalya’da başlayan faşist yönetim 20’li ve 30’lu yıllarda ülke genelinde etkisini göstermiş ve İkinci Dünya Savaşı’nın bitimine dek sürmüştür. İtalya’da sıkı bir parlamento geleneğinin bulunmaması ve ülke genelindeki tepkisizlik Mussolini iktidarının egemenliğinin yayılmasında etkili olmuştur. Faşizmin yönetime hâkim olduğu yıllar boyunca İtalya’da basın, radyo ve sinema sıkı bir sansüre tabi tutulmuştur. Faşist iktidarın sinemaya olan etkileri ise ilk olarak 1922 yılından itibaren görülmeye başlamıştır. 1925’te Mussolini tarafından LUCE’nin (L’Unione Cinematografica Educativa-Sinema Eğitim Birliği) kurulması faşist iktidarın sinemaya etkilerinin bir örneğidir. Ancak zamanla LUCE sadece bir denetim mekanizmasına dönüşmüş ve faşist geleneğin yayılmasını sağlayan propaganda filmlerinin çevrilmesine destek sağlamıştır. 20’li yılların ikinci yarısında faşizm, sinemaya dolaylı yoldan etkisini göstermektedir. Bu dönemde faşizmin etkisinde çevrilen filmler 30’lu yılların propaganda filmlerinin habercisi olmuşlardır.</p>
				<p class="norma"><span class="idebold">Bunalım Yıllarında Yönetmenler</span></p>
				<p class="norma">Savaş öncesi yönetmenlerinden <span class="idebold">Lucio D’Ambra</span>’nın 1920 yılında çevirdiği <span class="calibre4">Divertissement</span> ve <span class="calibre4">L’Illustre Attrice Cicala Formica</span> adlı iki filmi yönetmenin tüm olanakları zorlayarak yarattığı dil çabasının göstergesidir. Kamera kullanım ve ifade zenginliği konusunda gösterdiği özen, filmlerinin uluslararası alanda diğer ülke sinemalarının örnekleriyle karşılaştırılabilir olduğunu kanıtlamıştır. </p>
				<p class="norma">Savaş öncesi İtalyan sineması yönetmenlerinden bir diğeri olan <span class="idebold">Augusto Genina</span> ise bunalım yıllarında halkın isteklerine ve ilgisine daha duyarlı olmaya çalışarak yalnızca güldürü türünde değil, aynı zamanda dramdan melodrama, macera filmlerinden tarihsel yapımlara kadar uzanan geniş bir yelpazede çalışmıştır. Bu dönemde çevirdiği <span class="calibre4">Il Cirano</span> adlı filmi uluslararası alanda da hak ettiği yeri bulan başarılı bir yapımdır. 20’li yıllarda her zaman yeterli derecede tatmini sağlayan yapımları arasında <span class="calibre4">La Maschera e Il</span> <span class="calibre4">Volto</span> (1919), <span class="calibre4">Le Avventure Di Bijou</span> (1919), <span class="calibre4">I Due Crocifissi</span> (1920), <span class="calibre4">Debito D’Odio</span> (1920), <span class="calibre4">La Ruota Del Vizio</span> (1920), <span class="calibre4">Lo Scaldino</span> (1920), <span class="calibre4">I Tre Sentimentali</span> (1921), <span class="calibre4">La Douloureuse</span> (1921), <span class="calibre4">Il Castello Della Malinconia</span> (1922), <span class="calibre4">La Crisi</span> (1922), <span class="calibre4">Cirano Di Bergerac</span> (1922) gibi filmler bulunmaktadır.</p>
				<p class="norma">1923 yılında yazdığı <span class="calibre4">Jolly, Clown Da Circo</span> filminin senaryosuyla sinemada ilk çıkışını yapan <span class="idebold">Mario Camerini</span> daha sonraki yıllarda <span class="calibre4">La Moglie Bella</span> (1924), <span class="calibre4">Il Focolare Spento</span> (1925), <span class="calibre4">L’Ultimo Lord</span> (1926), <span class="calibre4">Addio Giovinezza!</span>(1927) gibi filmleriyle dönemin öne çıkan yapımlarına imza atmıştır. Oyuncu yönetimi, filmlerinde yer verdiği romantizm, gerçeklik ve görüntü kalitesi gibi unsurlardan dolayı başarılı bulunmuştur. Çevirdiği güldürü türündeki filmlerde Augusto Genina’dan etkilendiği düşünülmektedir.</p>
				<p class="norma"><span class="idebold">Faşizmin Etkisinde Çevrilen Filmler</span></p>
				<p class="norma">20’li yılların ikinci yarısında faşizmin etkisinde-bu etki doğrudan olmasa da- çevrilen filmler beş grup halinde ele alınabilir:</p>
				<p class="norma"><span class="calibre4">‘Yeniden Yükseliş’ hareketini konu alan filmler</span>: 1860 ‘Yeniden Yükseliş’ hareketini ve bu hareketle İtalyan Birliği’nin kurulmasına öncülük eden Giuseppe Garibaldi’nin başarılarını konu alan filmler çevrilmiştir. Faşizm, bu filmlerde ‘Yeniden Yükseliş’ hareketinin doğurduğu bir sonuç olarak görülmekte ve Garibaldi ile Mussolini arasında benzerlikler kurularak iki önderin yeni bir İtalya yaratma konusunda ortak noktada buluştukları vurgulanmaktadır. Özellikle Silvio Laurenti Rosa’nın çevirdiği filmler bu türün örnekleridir. 20’li yılların ikinci yarısında çevrilen <span class="calibre4">I Martiri D’Italia</span> (D.Gaido, S. Laurenti Rosa, 1927), <span class="calibre4">Anita </span>(A. De Benedetti, 1926), <span class="calibre4">Redenzione D’Anime</span> (S. Laurenti Rosa, 1927), <span class="calibre4">Un Balilla Del ’48</span> (U. Paradisi, 1927), <span class="calibre4">Garibaldi e I Suoi Tempi</span> (S. Laurenti Rosa, 1926) bu türün örnekleri arasında bulunan filmlerdir.</p>
				<p class="norma"><span class="calibre4">Sömürgeciliği konu alan filmler:</span> Roma İmparatorluğu’nun sömürgeci egemenliğini konu alan bu filmlerle nasyonalist düşünce ön plana çıkarılmıştır. Attilio Gatti’nin <span class="calibre4">Siliva Zulu</span> (1928), Mario Camerini’nin yönettiği <span class="calibre4">Kiff Tebby</span> (1927) bu grubun örnekleridir.</p>
				<p class="norma"><span class="calibre4">Ulusal zaferleri konu alan filmler:</span> Nasyonalist düşüncenin yayılmasında etkili olan bu filmler genellikle İtalya’nın tarihsel sürecinde savaşlar sırasında kazandığı zaferleri konu almaktadırlar. <span class="calibre4">Brigata Firenze</span> (G. Vassallo, 1928), <span class="calibre4">Le Tappe Della Gloria e</span> <span class="calibre4">Dell’Ardire Italici</span> (S. Laurenti Rosa, 1924) bu türün örnekleridir.</p>
				<p class="norma"><span class="calibre4">Antikomünist filmler:</span> 20’li yılların ikinci yarısında yine faşizmin dolaylı etkileri sonucunda Sovyet karşıtı antikomünist örneklere de rastlamak mümkündür. <span class="calibre4">Katiuscia</span> (S. Laurenti Rosa, 1923), 1928-1929 yılları arasında Gallone tarafından çevrilen <span class="calibre4">La Grande Tormenta</span> ve Bonnard’ın yönettiği <span class="calibre4">Siberia, Terra Di Dolore</span> bu türün örnekleridir.</p>
				<p class="norma"><span class="calibre4">‘Kara gömlekli’ filmler:</span> 1922 yılında faşist yönetimin iktidarı ele geçirmesinin ardından çevrilen ve 30’lu yıllarda görülecek olan faşist filmlerin ve propaganda filmlerinin habercisi olan yapımlardır. ‘Kara gömlekliler’ olarak da adlandırılan faşizm yanlılarının gözlemlenerek çevrildiği bu filmler arasında Mario Volpe’nin 1923’te çevirdiği <span class="calibre4">Il Grido</span> <span class="calibre4">Dell’Aquila</span>, aynı yıl Emilio Ghione’nin yönettiği <span class="calibre4">Nostra Patria</span> ve 1924 yapımı Mario Negri’nin gerçekleştirdiği <span class="calibre4">La Leggenda Del Piave</span> sayılabilir.</p>
				</div>
<div class="calibre2" id="calibre_pb_7"/></body>
</html>