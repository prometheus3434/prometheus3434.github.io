<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>italyantext</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1">
				<h1 class="baslik1" id="calibre_toc_9">Krizden "Yeniden Doğuş"a Günümüz İtalyan Sineması</h1>
				<p class="norma">Gian Piero Brunetta, çağdaş İtalyan sinemasını ele aldığı “Il Cinema Italiano Contemporaneo” (Editori Laterza, 2007) başlıklı kitabında 90’lı yıllardan günümüze İtalyan sinemasının panoramasını “Bir zamanlar İtalyan sineması vardı” başlığı ile aktarmaktadır. Brunetta, 90’lı yılların endüstriyel yapısını ve ulusal sinemanın pazar payındaki konumunu belirtirken bu dönemde basında yayımlanan üç sinema yazısına başvurmaktadır: 1993 yılında la Repubblica gazetesinde Luigi Malerba’nın kaleme aldığı makale “Bir zamanlar İtalyan sineması vardı, hatırlıyor musunuz?” cümlesiyle başlamakta, Franco Montini’nin la Repubblica’da 3 Ağustos 1997’de yayımlanan makalesi ise “İtalyan sineması. Gören var mı?” başlığını taşımaktadır. Fulvio Lucisano ise yayın organı “Cinema d’oggi”nin Ocak 1999 tarihli sayısında şu ifadelere yer vermektedir: “Ulusal sinema endüstrisi ölmektedir. Bazı filmlerin başarısı ve olumlu istatistiksel veriler bizi yanıltmamalıdır.”<span class="idebold"> </span> Sinema yazarları tarafından kaleme alınan bu ifadeler, 90’lı yılların panoraması içinde İtalyan sinema endüstrisinin iç açıcı olmayan durumunu kısaca özetlemektedir.</p>
				<p class="norma">Brunetta’nın da belirttiği gibi, İtalyan sineması ekonomik açıdan 90’lı yıllar boyunca düzensiz kalp atışlarıyla ayakta kalmaya çalışan bir sinemadır. 1998 yılında İtalyan sinema yapımlarının pazar payının yüzde 23 ve sonraki yıllarda yüzde 27, yüzde 17, yüzde 23, yüzde 16 oranlarında seyrettiği<span class="idebold">  </span>hatırlandığı zaman bu durum açıkça görülebilmektedir.</p>
				<p class="norma">70’li ve 80’li yıllar boyunca İtalya’da özel televizyon yayınlarının ve videonun yaygınlaşmasıyla sinema filmlerinin tüketimi artmıştır. Yirmi yıllık süre sonunda düzenli olarak video yoluyla film seyreden kişilerin sayısı yirmi milyona ulaşırken, sinemanın yarattığı kolektif tüketim pratiği azalmıştır. 70’li yılların başlangıcında İtalyan sinema endüstrisi hem üretim hem de tüketim açısından uluslararası arenada önemli bir pay sahibiydi. Ancak yirmi yıl içerisinde İtalyan sinema endüstrisi Amerikan filmlerinin ve televizyon yapımlarının egemenliği karşısında güç kaybetmiş ve Brunetta’nın ifadesiyle ulusal pazarda “üçüncü dünya” konumuna<span class="idebold">  </span>sürüklenmiştir.</p>
				<p class="norma">70’li yıllardan 90’lara uzanan süre zarfında yaşanan bu değişim, 90’lı yılların başında endüstriyel veriler eşliğinde şöyle sonuçlanmıştır: 90’lara başlarken İtalya’da satılan yıllık sinema bileti sayısı 90 milyonun üzerindedir. 1992’de bu rakam hızla 80 milyonun altına düşmüştür. 25 yıllık süreçte İtalya’da sinema seyircisi sayısı 700 milyon civarında azalmıştır. Bununla birlikte üretilen film sayısı azalmış, gişede kazanç getiren filmler ise minimum seviyeye varmıştır. Diğer yandan uluslararası pazarda iş yapan filmlere yatırım yapan büyük yapımcılar da pazardan geri çekilmişlerdir. Franco Cristaldi ve Mario Cecchi Gori gibi geleneksel yapımcıların kaybı İtalyan sinema endüstrisinin konumunu sarsmıştır. Buna rağmen Amerikan sinemasının yayılmacı politikasına karşı bazı yerli yapımların başarısı göze çarpmaktadır. Örneğin, 1991-1992 sezonunda Roberto Benigni’nin yönettiği <span class="calibre4">Johnny Stecchino</span> adlı film üç milyon seyirciye ulaşarak 30 milyarlık gişe hasılatı getirmiştir. Aynı dönemde Francesco Nuti, Massimo Troisi ve Carlo Verdone gibi önceki dönemden gelen komedyen oyuncu-yönetmenlerin filmleri bu sezonda vizyona giren <span class="calibre4">Terminator 2</span>, <span class="calibre4">Thelma&amp;Louise</span>, <span class="calibre4">Captain Hook</span> gibi Amerikan filmlerine karşı yerli sinema endüstrisinin direniş göstermesini sağlamıştır. Bir sonraki sinema sezonunda ise Carlo Verdone’nin <span class="calibre4">Al lupo, al lupo</span> filmi hariç diğer üç komedi yönetmeninin film çekmemesi gişe gelirlerinde yüzde 12’lik bir azalmayla<span class="idebold">  </span>endüstriye yansımıştır. </p>
				<p class="norma">Amerikan sinemasının egemenliği karşısında uluslararası pazarda güç kaybı yalnızca İtalyan sinemasının değil, bütün Avrupa sinemasının karşı karşıya kaldığı bir durum olarak görülmektedir. 1992 yılında Avrupa filmlerinin dünya pazarındaki oranı yüzde 10 iken, bu oran 2000’lerin başlangıcında yüzde 8’in altına düşmüştür.<span class="idebold"> </span> David Puttnam, 1997 tarihinde yayımlanan “dünya sinema ekonomisi” içerikli kitabında Amerikan sinemasının uydu teknolojisinin gelişimiyle ve kültürel yayılmayla ilerlediğini, ayrıca hükümet politikaları ve sinema endüstrisi arasındaki uyum sayesinde güçlendiğini yazmaktadır. Buna göre Puttnam, Amerikan sinemasına karşı sinemanın yalnızca bir endüstri olarak değil, yatırım yapılması gereken ve bütün Avrupa’yı kapsayan bir kültürel kaynak olarak ele alınması gerektiğini belirtmektedir.<span class="idebold"> </span></p>
				<p class="norma">90’lı yıllarda İtalya’da sinema seyircisinin giderek salonlardan uzaklaştığı, kendi ülke sinemasının örneklerini tercih etmediği, bir diğer deyişle ulusal sinema karşısında “yabancı” seyirci konumuna geldiği görülmektedir. Özel televizyon yayınlarının, videonun ve Amerikan filmlerinin seyirci kaybı üzerindeki etkilerinin yanı sıra, 1991 yılında İtalya’nın ilk ödemeli televizyon kanalı Tele+’nın yayına başlaması ve “izle ve öde” politikasıyla sinema salonlarında gösterime giren filmleri gösterim tarihlerinden birkaç ay sonra ekrana getirmesi, ulusal sinema seyircisinin salonlardan uzaklaşmasını tetiklemiştir. Kolektif film seyretme pratiğinin yok oluşu, 2000’li yılların seyrinde DVD satışları, uydu ve dijital televizyon yayıncılığı, internet üzerinden film izleme gibi teknolojik gelişmelerle pekişerek karşımıza çıkmaktadır. Örneğin; 2005 yılı verilerine göre, İtalya’da 40 milyon DVD satıldığı, dijital ve uydu aracılığıyla yapılan televizyon yayınlarının izlenmesinde yüzde 16 oranında artış olduğu, bununla birlikte 2004-2005 sezonunda satılan sinema biletlerinin sayısının 10 milyon civarında düştüğü görülmüştür. Herhangi bir telif ödemeden internet üzerinden film yükleme olanağı ise durumu daha da dramatik hale getirmektedir.<span class="idebold"> </span></p>
				<p class="norma">90’ların genel çerçevesi eşliğinde elde edilen bu verilerle birlikte endüstriyel anlamda birtakım değişimler ve girişimler, ulusal sinema endüstrisinin günümüze uzanan süreçte değişen ve yenilenen birtakım yapıtaşlarını yakından incelemeyi gerektirmektedir. Bu kapsamda üretim merkezlerinin değişimi, uluslararası tanıtım için atılan adımlar ve ulusal sinemaya devlet desteği amacıyla yürütülen yeni yasal düzenlemeler son yılların tarihsel panoraması içinde ön plana çıkmaktadır.</p>
				<p class="norma"><span class="idebold">Yeni Üretim Merkezleri, Uluslararası Tanıtım </span></p>
				<p class="norma"><span class="idebold">Girişimleri ve Yasal Düzenlemeler</span></p>
				<p class="norma">90’lı yıllardan itibaren İtalyan sinemasında göze çarpan en belirgin unsurlardan biri üretim merkezinde yaşanan değişimdir. Bilindiği gibi gerek Yeni Gerçekçi İtalyan sinemasında gerek ekonomik mucizenin yaşandığı 60’lı yıllarda İtalya’da üretim merkezini Roma ve Cinecittà stüdyoları teşkil etmiştir. 90’lı yıllarda ise Roma tek merkez olma konumunu yitirmiş, Cinecittà stüdyoları ise sinema filmlerinden ziyade televizyon yapımları için kullanılmaya başlanmıştır. Benzer bir şekilde Roma’daki geleneksel sinema okulu Centro Sperimentale di Cinematografia (Deneysel Sinema Merkezi, günümüzdeki adıyla Ulusal Sinema Okulu) da çalışmalarına devam etmekte ve sektör için gerekli olan yeni yönetmenlerin yetişmesini sağlamaktadır. Ancak 90’lı yıllardan günümüze uzanan dönemde bu okulun yetiştirdiği yönetmenlerin çoğu önce televizyon yapımlarında çalışarak sinemaya adım atmışlardır.</p>
				<p class="norma">Geçmiş yıllarda üretimin başkenti olarak kabul edilen Roma’nın yerini günümüzde Torino’dan Milano’ya Veneto’dan Bologna’ya, Toscana’dan Napoli’ye, Puglia ve Sicilya’ya dek uzanan çeşitli merkezler almıştır. İtalya’nın çeşitli bölgelerinde kurulan film komisyonları (film commission) bu bölgelerde çekimlerin yapılabilmesi için gerekli izinlerin alınmasında, mekanların belirlenmesinde, prodüksiyon ekiplerinin çalışmasında kolaylık sağlarken, bölgelerin yeniden değerlenmesine ve gelişmesine destek olmuşlardır. Film komisyonlarının bu çalışmaları sonucunda başta Piemonte ve Sicilya olmak üzere İtalya’nın belirli bölgelerinde yeni bir turizm akışıyla beraber ekonomik kalkınma başlamıştır.</p>
				<p class="norma">Sinema alanında endüstriyel açıdan yaşanan olumsuzlukların yanı sıra 90’lı yıllar uluslararası başarılarla başlamış ve sona ermiştir. Örneğin; 1990 yılında Gianni Amelio <span class="calibre4">Porte Aperte</span> filmiyle Oscar ödüllerine aday olmuş, bir önceki yıl Giuseppe Tornatore <span class="calibre4">Nuovo cinema paradiso</span> filmiyle en iyi yabancı film dalında Oscar ödülünü kazanmıştır. 1991 yılında Gabriele Salvatores <span class="calibre4">Mediterraneo</span> filmiyle aynı ödülü alırken, 1992 yılında Federico Fellini’ye sinema kariyerine ilişkin Oscar ödülü takdim edilmiştir. 1999 yılında Roberto Benigni <span class="calibre4">La vita è bella</span> adlı filmiyle üç dalda Oscar alırken, Amelio’nun <span class="calibre4">Il ladro di bambini</span>, yine Benigni’nin <span class="calibre4">La vita è bella</span>, Nanni Moretti’nin <span class="calibre4">Caro diario</span> ve <span class="calibre4">La stanza del figlio</span> filmleri Cannes Film Festivali’nde jüri özel ödüllerini kazanmıştır. 1998’de Venedik Film Festivali’nde Amelio’nun <span class="calibre4">Così ridevano</span> adlı filmi Altın Arslan ödülünü almıştır.</p>
				<p class="norma">Bu istisnalar dışında 90’lı yıllar ve 2000’lerin ilk yarısında İtalyan sinemasının ticari anlamda veya uluslararası festivaller dahilinde başarılı bir çizgide ilerleyemediği görülmektedir. Brunetta, bu durumu İtalyan sinemasında yaşanan kimlik kaybı<span class="idebold"> </span>nedeniyle açıklamaktadır. Ulusal sinemanın uluslararası alanda tanıtılması için 90’lı yıllarda bazı girişimler göze çarpmaktadır: 1998 yılında Cinecittà, Anica (Associazione Nazionale Industrie Cinematografiche Audiovisive e Multimediali-Multimedya, Görsel-İşitsel, Sinema Endüstrileri Ulusal Birliği) ve Anac (Associazione Nazionale Autori Cinematografici-Sinema Yönetmenleri Ulusal Birliği) gibi birliklerin desteğiyle İtalyan sinemasının uluslararası promosyonunu organize etme amacıyla “Italia Cinema” projesi başlatılmıştır. Ancak projenin başlangıcı için verilen finansal desteğin yetersizliği, ayrıca projenin başkanlığını yürüten Luciana Castellina’nın bu alandaki yetersiz deneyimleri sebebiyle proje beklenen sonuca ulaşamamıştır. Bu proje kapsamında İtalyan sinemasının bazı müzeler, Amerikan üniversiteleri ve festivallerle bağlantısı sağlanmış, güney Amerika’da kısmen tanıtımı gerçekleşmiştir. Buna karşılık Viviana Del Bianco’nun girişimleriyle 1991 yılında Firenze’de kurulan NICE (New Italian Cinema Events) adlı kuruluşun çalışmaları daha olumlu gelişmeler sağlamıştır. Bu kuruluş aracılığıyla İtalyan sinemasının Amerika ve Güney Amerika dahil olmak üzere bütün kıtalarda tanıtımı yapılmıştır. Yürütülen bu çalışmanın sonucunda gerek savaş sonrası dönemin İtalyan filmlerinin gerek son on yılda çevrilen yönetmen filmlerinin İtalyan seyircisinden çok yabancı ülkelerin seyircileri tarafından talep edildiği gözlenmiştir.</p>
				<p class="norma">İtalyan sinemasında 90’lardan günümüze yasal düzenlemelerle ulusal yapımların devlet tarafından finansal açıdan desteklenmeleri amaçlanmıştır. Bu çerçevede 1994 yılında yeni bir yasal düzenleme getirilmiştir. 1994 yasası, yeni bir yasa olmamakla birlikte 1965 yılında ulusal kimliği temsil eden kaliteli filmlerin desteklenmesi için çıkarılan yasanın yeniden düzenlenmesi olarak açıklanabilir. Bu yasayla birlikte “ulusal kültür” kapsamında seçilen filmler mali destek alabilmektedir. Bu düzenleme çerçevesinde bir komisyon kurulmuş ve komisyona filmlerin senaryolarını ve milli-kültürel unsurlarını denetleme yetkisi verilmiştir. Komisyon tarafından seçilen filmlerin bütçesi yine komisyon tarafından yüzde 90’a varan oranda desteklenmeyi öngörmekte, ancak devlet tarafından bütçenin en fazla yüzde 70’i garanti edilmektedir. Sinema için ayrılan bu fon, filmlerin üretimi dışında dağıtım ve dış satım masraflarını da kapsamayı öngörmektedir.<span class="idebold"> </span> Ancak bu düzenleme belirtilen ölçülerde hayata geçirilememiştir. 2004 yılında kültür bakanı Giuliano Urbani tarafından çıkarılan bir kararname ile ‘94 yasası yeniden ele alınmıştır. Ancak yeni kararname ile sinemaya devlet desteği daha da azalmış, bu kapsamda sinemadan geri çekilen mali destekler yüzde 70’e varmıştır. 2004 yılında 98 milyon euro olan mali destek miktarı 2005’te 74’e, 2006’da ise 47.860’a<span class="idebold">  </span>düşmüştür. Kesilen desteklerin yanı sıra 2004 kararnamesi sinemanın dışında günümüzde İtalya’da bütün multimedya sistemlerini kapsayan bir uygulama ile karşımıza çıkmaktadır. Bu çerçevede multiplex salonların düzenlenmesi, product placement (ürün yerleştirme), reference system, business plan gibi uygulamalarla sinema, multimedya sektörü çerçevesinde ele alınmıştır.</p>
				<p class="norma"><span class="idebold">Üçüncü Binyılın Başında Yeni İfade Arayışları</span></p>
				<p class="norma">90’lı yıllardan günümüze İtalyan sinemasının endüstriyel panoraması, sinema alanındaki yatırımların yetersizliği ve belirli bir merkezin var olmaması gibi ana sorunlarla olumsuz bir profil olarak karşımıza çıkmaktadır. Ekonomik olumsuzlukların yanı sıra 90’lı yıllarda sinemaya adım atan yeni yönetmenlerin çabalarıyla günümüz İtalyan sinemasında yeni anlatım biçimleri dikkat çekmektedir. Bu dönemde süregelen yeni ifade arayışları ve kullanılan temalar 2000’li yıllarda İtalyan sinemasının “yeniden doğuş”<span class="idebold"> </span> veya “yeni sinema”<span class="idebold"> </span> kavramlarıyla tanımlanmasını gündeme getirmiştir. 90’lı yılları “ölüm ve yeniden doğuş?”<span class="idebold"> </span> sorusuyla ele alan Vito Zagarrio, Cannes Film Festivali’nde bu dönemde yer alan İtalyan filmlerinin ardından “İlkbahar” kavramının ele alındığını ve 1993’te Toronto’da yönetmen Nanni Moretti’nin “İtalyan Rönesansı”<span class="idebold"> </span> ifadesini kullandığını hatırlatır. Zagarrio, “Yeni” ve “Genç” sıfatlarının 60’lı yılların İtalyan sinemasında ortaya çıktığını<span class="idebold">  </span>belirtirken, 1990 sonrasında ulusal sinema için “New-New Italian Film”<span class="idebold"> </span> ifadesini de kaleme alır.</p>
				<p class="norma">İtalyan sinemasında yeni anlatım biçimlerinin oluşmasında 90’lı yıllarda ilk çıkışlarını yapan yeni kuşak yönetmenlerin yanı sıra senaryo yazarlarının ve yeni oyuncu kuşağının rolü de göz ardı edilemez. Francesca Archibugi, Cristina ve Francesca Comencini, Wilma Labate, Anna Negri, Roberta Torre, Maurizio Zaccaro, Sergio Rubini, Michele Placido, Sergio Castellito, Marco Bechis, Sandro Baldoni, Guido Chiesa, Corso Salani, Andrea Barzini, Massimo Guglielmi, Mimmo Calopresti, Mario Martone, Pappi Corsicato, Antonio Capuano, Daniele Ciprì ve Franco Maresco, Alessandro D’Alatri, Gianluca Maria Tavarelli, Renzo Martinelli, Ferzan Özepetek, Paolo Virzì, Leonardo Pieraccioni, Gabriele Muccino, Matteo Garrone, Paolo Sorrentino gibi yönetmenler; Monica Bellucci, Francesca Neri, Margherita Buy, Asia Argento, Giovanna Mezzogiorno, Barbora Bobulova, Stefania Rocca, Claudia Gerini, Veronica Pivetti, Paola Cortellesi, Luciana Littizzetto, Ida Di Benedetto, Licia Maglietta, Marina Massironi, Valentina Cervi, Maya Sansa, Jasmine Trinca, Claudia Pandolfi, Donatella Finocchiaro, Violante Placido, Laura Chiatti, Nicoletta Romanoff gibi kadın oyuncular; Raoul Bova, Kim Rossi Stuart, Luca Zingaretti, Massimo Ghini, Stefano Accorsi, Pier Francesco Favino, Valerio Mastrandrea, Alessio Boni, Luigi Lo Cascio, Alessandro Gassman, Toni Servillo, Neri Marcoré, Fabrizio Gifuni, Roberto Citran, Fabrizio Bentivoglio, Riccardo Scamarcio, Claudio Santamaria, Beppe Fiorello, Giorgio Pasotti, Elio Germano gibi erkek oyuncular; Sandro Petraglia, Stefano Rulli, Vincenzo Cerami, Enzo Monteleone, Franco Bernini, Angelo Pasquini, Francesca Marciano, Umberto Marino, Graziano Diana gibi senaryo yazarları 90’lı yıllardan günümüze İtalyan sinemasında yeni anlatım biçimlerinin ve ifade arayışlarının ilerlemesinde rol oynayan isimler arasında sayılmaktadır. Uzun yıllardır bu denli oyuncu çeşitliliğine tanık olmayan İtalyan sinemasında yeniden doğuşun yalnızca yönetmenlerle sınırlı kalmadığını belirten Franco Montini, yeni nesil yönetmenler ve senaryo yazarlarıyla birlikte sinemanın bütünüyle yenilendiğini ileri sürerken teknisyenler, müzisyenler, kurgucular, görüntü yönetmenleri arasındaki bu yenilenmeyle İtalyan sinemasının yakın geçmişteki özensizlikleri aşarak, televizyon standartlarından kurtularak daha modern ve sinematografik bir dil yaratma yolunda iyileşme<span class="idebold">  </span>gösterdiğini ifade etmektedir. Yeniden doğuş’un kahramanları arasında yer alan yapımcılar arasında Angelo Barbagallo, Fabrizio Mosca, Tilde Corsi ve Gianni Romoli, Lionello Cerri, Domenico Procacci, Gianluca Arcopinto, Donatella Botti, Riccardo Tozzi, Montini’nin derlemesinde öne çıkan isimlerdir. Paolo D’Agostini bu yeni kuşağı, “kuralları fazlasıyla değişmiş olan bir pazarla hesaplaşmayı bilen yapımcılar”<span class="idebold"> </span> ifadesiyle 30 Haziran 2008 tarihli La Repubblica’daki yazısına taşımıştır.</p>
				<p class="norma">Gerek yeni yönetmenler kuşağıyla, gerek oyuncuları ve senaristleriyle gerekse yapımcıların desteğiyle bu dönemde sinemasal ifade arayışları temalarla, coğrafi ve tarihsel yolculuklarla ve komedi türündeki yeniliklerle karşımıza çıkmaktadır. </p>
				<p class="norma">İtalyan sinemasında 90’lı yıllarda ilk filmlerini çeken ve bu dönemde sinema sektörüne adım atan yönetmenlerin çalışmalarına bakıldığında genel olarak minimal öyküler seçtikleri ve minimalist bir yaklaşım izledikleri görülmektedir. Az kaynakla yola çıkılarak çevrilen bu filmlerde Brunetta, Cesare Zavattini’nin öğretilerinin görülebildiğini belirtirken, bir yandan da bu yaklaşımın olumsuzluklarına-dramaturjik yaratıcılığın ve diyalog yazımlarının yetersiz kalması, özellikle de bu yolla çevrilen yönetmen filmlerinin ve bağımsız filmlerin seyirci tarafından ilgi çekmemesi-<span class="idebold"> </span> dikkat çekmektedir. 90’lı yıllarla başlayan ve 2000’lerin ilk yıllarına da yansıyan bu yaklaşım çerçevesinde kurmaca filmlerde öne çıkan konular özetle şu şekilde sıralanabilir: Genç neslin yaşamı, her yönüyle yabancılaşmış, kökenlerinden uzaklaşmış, şimdiki zamanın ötesine bakmak istemeyen, iletişimsiz, fikirsiz, duygularını yönetmekte zayıf, toplumsal hafızasını kaybetmiş, siyasal açıdan ilgisiz insanoğlunun gerçekliği, ahlaki değerleri yok olmuş, idealleri olmayan, geçmişini, kültürünü, hayallerini ve geleceğini yitirmiş genç kuşak, sevgi arayışı, ölümün anlamsızlığı, korku, boşluk hissi, bireyin “öteki” ile bağ kurma çabası, ideolojilerin yıkılışı, varoluşun ve kimliğin sorgulanışı, değerlerin yeniden ele alınışı, güney ülkeleri, mafya, devlet ve kanunların sorgulanışı, kaçış teması... Bu temalar çerçevesinde çevrilen bazı filmler üzerinden 90’lı yıllarda savaş sonrasının Yeni Gerçekçi İtalyan sinemasının geri dönüşü anlamında kullanılan “Yeni Yeni Gerçekçilik” tartışması da gündeme gelmiştir. Özellikle de Ricky Tognazzi’nin <span class="calibre4">Ultrà</span> (1991) ve <span class="calibre4">La Scorta</span> (1993) filmleri, Marco Risi’nin <span class="calibre4">Muro di Gomma</span> (1991), <span class="calibre4">Nel Continente Nero </span>(1992) ve <span class="calibre4">Il Branco</span> (1994) filmleri veya Gianni Amelio’nun <span class="calibre4">Ladro di Bambini </span>(1992) ve <span class="calibre4">Lamerica</span> (1994) filmlerindeki gerçekçi yaklaşımlar “Yeni Yeni Gerçekçilik” tartışması kapsamında değerlendirilmeye çalışılmıştır.</p>
				<p class="norma">90’lı yıllardan günümüze uzanan dönemde İtalyan sinemasında ülke coğrafyasının kullanımı ve bu coğrafya üzerinden şimdiki ve geçmiş zamanı birbirine bağlama çabasıyla tarihsel konuların ele alınışı da yeni ifade arayışları çerçevesinde karşımıza çıkmaktadır. Brunetta, günümüz İtalyan sinemasının tarih ve coğrafya bağlamındaki yaklaşımını “Tarih ve coğrafya arasında yolculuk eden sinema”<span class="idebold"> </span> ifadesiyle ele almakta ve günümüz İtalyan sinemasında tarih ve coğrafya unsurlarının iki eğilim çerçevesinde temsil edildiğini belirtmektedir: 1) Küçük hikayelerin çok uluslu dokunun bir parçası olduğunu sorgulayan yerel/bölgesel filmler (Bu grupta 2008 yılında Matteo Garrone tarafından yönetilen ve Cannes Film Festivali’nde uluslararası başarı kazanan <span class="calibre4">Gomorra</span> filmi günümüz İtalyan sinemasında en belirgin örnek olarak göze çarpmaktadır) 2) Ulus dışı mekanlarda geçen, daha uzak görüntülerin ve gerçekliklerin yakalanmaya çalışıldığı, bir yandan da yeni Avrupa gerçekliğinin parçası olma isteğini barındıran filmler.<span class="idebold"> </span></p>
				<p class="norma">İtalyan sinema tarihi boyunca hem kurmaca hem belgesel filmlerde güney İtalya’nın anlatımı ve yeniden keşfi söz konusudur. Ancak özellikle 90 sonrası İtalyan sinemasında Napoli’den Sicilya’ya uzanan bölgede ve Puglia’da doğan, gelişen ve bu topraklarda üretilen bir sinema anlayışı dikkat çekmektedir. Günümüzde Napoli, hayatın insana sunduğu ve ondan geri aldığı şeylerin kaderci bir yaklaşımla karşılandığı, günübirlik yaşamın sürdüğü bir şehir gerçekliğiyle temsil edilmektedir. Tiyatrodan edebiyata ve sinemaya uzanan Napoli kültürünün tüm öğeleri kullanılarak bir şehrin yeniden temsilinin sinemadaki yeni ifade arayışlarıyla gerçekleştiği gözlemlenmektedir. Nina di Majo’nun yönettiği <span class="calibre4">Autunno </span>(1999), Matteo Garrone’nin yönettiği <span class="calibre4">L’imbalsamatore</span> (2002) ve yine Garrone’nin Roberto Saviano’nun romanından uyarladığı, yeni mafya ekonomisinin Napoli’den dünyaya uzanan mekanizmasını konu alan son filmi <span class="calibre4">Gomorra</span> Napoli’de çevrilen ve Napoli’nin yeniden temsilini örnekleyen filmler arasında sayılabilir. Bu filmlerde mafyanın ve bölgede yaşanan yoksulluğun yanı sıra İtalya’nın son 50-60 yılda geçirdiği değişimi anlatan tarihsel geçmiş aktarılmaktadır. Napoli ve Sicilya sineması günümüz İtalyan sinemasında çizgisel anlatıyı izlemeyen ve gerçekdışı, hatta gerçeküstücü anlatımların keşfedilmeye çalışıldığı bir eğilim içerisindedir. Örneğin, Roberta Torre <span class="calibre4">Tano da morire</span> (1998) adlı filminde kalıplaşmış mafya tipleriyle alaycı bir şekilde oynamış, renk, müzik, montaj unsurlarındaki yaratıcılığıyla güneyin mafya gerçeğini müzikal tür kapsamında seyirciye sunmuştur. Geleneksel anlatının dışına çıkarak güney İtalya’yı filmlerde grotesk biçimde temsil eden diğer iki örnek ise Daniele Ciprì ve Franco Maresco’nun <span class="calibre4">Totò che visse due volte</span> (1998) ve <span class="calibre4">Lo Zio di Brooklyn</span> (1995) filmleridir. Günümüz İtalyan sineması coğrafi anlamda güneye anahtar rolde yer vermiş, bu şekilde sivil sinema anlayışıyla geçmişi yeni nesillere anlatmayı amaçlamıştır. Örneğin, Marco Tullio Giordana’nın <span class="calibre4">I cento passi</span> (2000) adlı filmi Güney İtalya’da Cinisi’deki mafya sorununu kitle iletişim araçlarıyla dile getiren ve bu yüzden Tano Badalamanti tarafından öldürülen Peppino Impastato’nun kısa yaşam öyküsünü anlatmaktadır.</p>
				<p class="norma">Yeni ifade arayışları çerçevesinde ülke coğrafyası, yalnızca güney İtalya ile sınırlı kalmamıştır. Film komisyonunun çalışmalarıyla başta Piemonte olmak üzere, Trentino ve Alto Adige, Val d’Aosta, Liguria, Friuli ve Veneto bölgeleri filmlerde mekan olarak kullanılmış ve bu bölgelerde anlatılan hikayeler ülkenin politik, toplumsal ve ekonomik değişiminin göstergesi olmuştur. Ayrıca bu dönemde yönetmenlerin diğer Avrupa ülkelerine, hatta öteki kıtalara giderek çalışmalarını yürüttükleri görülmektedir. Bu durum ulusal kimlik arayışından öteye giderek farklı kimlikleri tanıma, problemleri görerek aktarma ve gelecek kuşaklara tanıtma olarak değerlendirilebilir. Örneğin, Bernardo Bertolucci ‘68 kuşağını anlattığı son filmi <span class="calibre4">Dreamers</span>’ı (2003) Paris’te, Marco Bechis ilk filmini Patagonya’da ve sonraki filmlerini Arjantin’de, Emanuele Crialese son filmi <span class="calibre4">Nuovomondo</span>’yu (2006) Amerika’da, Aldo Giovanni ve Giacomo <span class="calibre4">La leggenda di Al John&amp;Jack</span> (2002) adlı filmlerini New York’ta, Francesca Archibugi son filmi <span class="calibre4">Lezioni di volo</span>’yu (2007) Hindistan’da, Gianni Amelio <span class="calibre4">La stella che non c’è</span> (2006) adlı filmini Çin’de çekmiştir.</p>
				<p class="norma">80’li yıllarda televizyonun etkisi altında varlığını sürdüren ve merkezi bağlılığını kaybederek günün ve ülkenin gerçekliğinden uzaklaşan İtalyan sinemasının günümüzde yeni kuşak yönetmenlerin çalışmalarıyla yeniden kendi tarihini ele alması ve bu yolla geçmiş, şimdiki zaman ve gelecek arasında bağ kurma çabası göze çarpmaktadır. Ülke tarihine yaklaşımı ve tarihsel gelişimi yeni anlatım yollarıyla yansıtması dikkat çekmektedir. Bu konuda Marco Tullio Giordana’nın <span class="calibre4">La meglio gioventù </span>(2003) filmi örnek verilebilir. Özellikle 2003 yılında yönettiği, başlangıçta Rai kanalının yapımcılığında televizyon filmi projesiyle çekilmeye başlanan film iki bölümden oluşan bir sinema filmi olarak tamamlanmış ve Cannes Film Festivali’ndeki gösterimiyle uluslararası anlamda dikkat çekmesinin ardından sinema salonlarında gösterime girmiştir. İki erkek kardeşin yaşamı üzerinden 1966’dan 2000’e İtalya’nın siyasal, toplumsal ve ekonomik gelişimini epik bir anlatımla ele alan film İtalyan sinema seyircisi tarafından ilgiyle karşılanmış ve Amerikan basınının dikkatini çekmiştir.</p>
				<p class="norma">90’lı yıllardan günümüze İtalyan sinemasında hem üretim hem de anlatım açısından dikkat çeken bir başka değişim ise geleneksel tür sinemasının yok oluşudur. Bu çerçevede günümüz İtalyan sinemasında geleneksel tür sinemasının yerini, 60’lı yılların İtalyan usulü güldürüsünden farklı olarak, yeni bir yaklaşımla çevrilen komedi türü filmlerin aldığı görülmektedir. Bu çerçevede öncelikle televizyon yapımlarında ün kazanarak seyirci tarafından ilgi gören ve daha sonra sinemaya adım atan Aldo Giovanni Giacomo üçlüsünün çalışmaları dikkat çekmektedir. 1997 yılında çevirdikleri <span class="calibre4">Tre uomini e una gamba</span> adlı ilk filmleriyle ticari anlamda başarı yakalayan üçlü, televizyon parodilerini sinemaya taşımışlardır. Ancak daha sonra çevirdikleri filmlerde-<span class="calibre4">Cosi è la vita</span> (1998), <span class="calibre4">Chiedimi se sono felice </span>(2000), bir İtalyan-Amerikan gangster komedisi olarak New York’ta çekilen <span class="calibre4">La leggenda di Al, John&amp;Jack</span>, <span class="calibre4">Tu la conosci Claudia</span> (2004)- yönetmenlik, oyunculuk, anlatı ve dramatik yapı unsurlarının geliştiği görülmektedir.</p>
				<p class="norma">Yeni komedi türü kapsamında dikkat çeken bir gelişme ise Paolo Virzì (<span class="calibre4">Baci e abbracci</span>, 1999; <span class="calibre4">My Name is Tanino</span>, 2001), Leonardo Pieraccioni (<span class="calibre4">Il ciclone</span>, 1995; <span class="calibre4">Il pesce innamorato</span>, 1999; <span class="calibre4">Il principe e il pirata</span>, 2001; <span class="calibre4">Il paradiso all’improvviso</span>, 2003; <span class="calibre4">Ti amo in tutte le lingue del mondo</span>, 2005), Giorgio Panariello (<span class="calibre4">Bagnomaria</span>, 1999; <span class="calibre4">Al momento giusto</span>, 2000) ve Massimo Ceccherini (<span class="calibre4">Lucignolo</span>, 2000; <span class="calibre4">Faccia da Picasso</span>, 2001) adlı yönetmenlerin bu dönemdeki çalışmalarıdır. Toscana kökenli olan bu yönetmenlerin filmleri, “Toscana usulü komedi”<span class="idebold"> </span> ifadesi bir süreliğine yeni bir komedi furyası fikriyle gündeme gelmiştir. Bu çerçevede Pieraccioni’nin 1995 yılında yönettiği, 600 kopya ile dağıtıma sunularak her nesilden seyircinin ilgisini çeken ve 50 milyar liret ile İtalyan sinemasında en çok gişe başarısı elde eden <span class="calibre4">Il ciclone</span> adlı film günümüz İtalyan sinemasının komedi türüne yeni yaklaşımı çerçevesinde önemli bir örnek olarak yer almaktadır.</p>
				<p class="norma"><span class="idebold">Günümüz İtalyan Sinemasında Yönetmenler</span></p>
				<p class="norma">“Yeni cehennem sineması. İtalyan sinemasının başkaldırısı”<span class="idebold"> </span></p>
				<p class="norma">2008 Cannes Film Festivali’nde ödüllendirilen Matteo Garrone’nin <span class="calibre4">Gomorra</span>’sı üzerine Paolo D’Agostini’nin yazdığı eleştirinin başlığı, günümüzde İtalya’da yönetmen sinemasının ilerleyişinin ve günümüz İtalyan sinemasının bir dönüm noktasında olduğunun sinyallerini vermektedir.</p>
				<p class="norma">90’lı yılların belirleyici özelliklerinden biri çok sayıda yönetmenin ilk filmlerini çektikten sonra sektörde kalıcılığını koruyamayarak farklı alanlara geçiş yapmasıdır. Öte yandan bu dönemde sinemaya adım atarak 2000’li yıllarda ilerleme göstererek öne çıkan bir grup ise günümüz İtalyan sinemasının “yeni-yeni sinema” ve “yeniden doğuş” gibi ifadelerle tartışmaya açılmasına ön ayak olmuşlardır. Matteo Garrone, Paolo Sorrentino, Gabriele Muccino, Gabriele Salvatores, Ferzan Özpetek, Francesca Archibugi, Carlo Mazzacurati, Silvio Soldini, Marco Bechis, Franco Piavoli, Giuseppe Piccioni, Gianluca Maria Tavarelli, Alina Marazzi, Saverio Costanzo, Emanuele Crialese bu grupta ön plana çıkan isimler arasında yer alırlar. </p>
				<p class="norma">Günümüz İtalyan sinemasında hem yönetmenlikte ilerleyen ustalıkları ve eleştirmenlerin dikkatlerini çekmeleri açısından hem de 2008 yılında Cannes Film Festivali’nde kazandıkları ödüllerle İtalyan sinemasının uluslararası alanda tartışılmasını gündeme getirmeleriyle ön plana çıkan iki isim Matteo Garrone ve Paolo Sorrentino’dur. Üç kısa filmden oluşan ilk filmi <span class="calibre4">Terra di mezzo</span> (1996) ile günümüz İtalyan sinemasında başarılı bir çıkış yapan <span class="idebold">Matteo Garrone</span>, bağımsız üretim sürecinde gerçekleştirdiği bu yapımda minimal bir anlatı izlemiş, gerçek kişilerle karakterleri iç içe kullanıp Nijeryalı, Mısırlı ve Arnavut göçmenlerin hikayelerini konu alarak günümüz İtalyası’nın gündemindeki sorunlu bir toplumsal konuya değinmiştir. İlk çalışmasıyla Callisto Cosulich tarafından “İtalyan Kiarostami”<span class="idebold"> </span> olarak değerlendirilen Garrone, 1998’de çektiği bir belgeselin ardından çalışmalarını <span class="calibre4">Estate Romana</span> (2000), <span class="calibre4">L’imbalsamatore</span> (2002), <span class="calibre4">Primo amore</span> (2004) filmleri izlemiştir. 2008 yılında Roberto Saviano’nun kitabından uyarladığı <span class="calibre4">Gomorra</span>’da Napoli’de başlayan ve bugün tüm dünyaya yayılan “camorra”, mafya sistemini ve bu sistemin dinamiklerini, ekonomisini gerçekçi anlatımla aktarmıştır. Yönetmen, son dönem İtalyan sinemasında Yeni Gerçekçiliğin mirasçısı olarak nitelenirken, <span class="calibre4">Gomorra</span> gerçekçi üslubun vardığı en üst nokta olarak değerlendirilmektedir. Garrone, bu filmiyle Cannes Film Festivali’nde büyük ödülü almıştır. Son yıllarda Garrone ile birlikte ele alınan <span class="idebold">Paolo Sorrentino</span> ise ilk uzun metrajlı filmi <span class="calibre4">L’uomo in più</span>’yu 2001 yılında çekmiştir. Biri futbolcu biri şarkıcı iki karakterin öyküsünü paralel biçimde başarıyla anlatan bu çalışmanın ardından <span class="calibre4">Le conseguenze dell’amore</span> (2004), <span class="calibre4">L’amico di famiglia</span> (2006) filmleri gelir. Sorrentino da Garrone gibi son filmi <span class="calibre4">Il Divo</span> ile 2008 yılında Cannes Film Festivali’nde jüri ödülünü kazanarak İtalyan sinemasını uluslararası alana taşımıştır. <span class="calibre4">Il Divo</span> ile 1942’de Alcide De Gasperi tarafından kurularak, savaş sonrasından 90’lı yıllara dek iktidarda kalan Hristiyan Demoktar Parti liderlerinden Giulio Andreotti’nin Aldo Moro’dan sonraki dönemini aktarmıştır. Sorrentino, senaryo, yönetim ve görüntü unsurlarındaki ustalığını kullanarak İtalya’nın yakın tarihini işlemiş ve bu anlamda günümüz İtalyan sinemasının ulusal tarih bilincini güçlendirmiştir.</p>
				<p class="norma">Günümüz İtalyan sinemasında hem ticari açıdan başarı elde eden, hem de işledikleri konular, yönetmenlikteki ustalıkları ve uluslararası alanda çektikleri dikkatle ele alınması gereken diğer iki yönetmen Gabriele Muccino ve Ferzan Özpetek’tir. <span class="idebold">Gabriele Muccino</span> ilk uzun metrajlı filmi <span class="calibre4">Ecco fatto</span> (1998) ve ikinci filmi <span class="calibre4">Come te nessuno mai</span> (1999)’de 20’li yaşların gençlerini, ilk ilişkileri anlatırken, 2001’de çektiği <span class="calibre4">L’ultimo bacio</span> ile 30’lu yaşlardaki henüz olgunlaşmak istemeyen yetişkinlerin sorunlarına kamerasını çevirmiştir. Ardından 2003 yapımı <span class="calibre4">Ricordati di me</span> ile 40’lı yaşların evli çiftlerine, aile içi sorunlarına değinmiş ve bu iki filmiyle ulusal sinema seyircisinin yanı sıra uluslararası alanda da dikkat çekmeyi başarmış, ticari başarı elde etmiştir. Muccino, yakaladığı bu ticari başarının ardından The Pursuit of Happyness/<span class="calibre4">La ricerca della felicità</span>’yı (2006) ve <span class="calibre4">Seven Pounds</span> (2008) filmlerini Columbia Pictures ile anlaşmalı olarak Amerika’da çekmiştir. Son filminin üretim stratejisi genç nesil yönetmenlerin Amerikan pazarıyla karşı karşıya gelmesi açısından önemli bir örnek olarak değerlendirilebilir. Muccino’nun yanı sıra filmlerinde hem popülerliği hem de sinematografik kaliteyi yakalayan bir başka isim, sinema eğitimini İtalya’da tamamlayarak yaşamını ve çalışmalarını bu ülkede sürdüren Türk asıllı yönetmen <span class="idebold">Ferzan Özpetek</span>’tir. 1997’de çektiği ilk filmi <span class="calibre4">Bagno Turco-Hamam </span> ve ikinci filmi <span class="calibre4">Harem Suare</span>’de (1999) kültürlerarası bir yaklaşım izlemiştir. Ancak daha sonraki çalışmalarında (<span class="calibre4">Le fate ignoranti</span>, 2001; <span class="calibre4">La finestra di fronte</span>, 2003; <span class="calibre4">Cuore sacro</span>, 2005; <span class="calibre4">Saturno contro</span>, 2007; <span class="calibre4">Un giorno perfetto</span>, 2008) İtalya’nın toplumsal yaşamına, kültürel özelliklerine ve tarihine ağırlık verdiği görülmektedir. Filmlerinde kültür, din, cinsiyet, toplumsal statü gibi kavramların “öteki” öğelerini sorgulayan yönetmenin 2003 yapımı <span class="calibre4">La finestra di fronte</span> adlı filmi, İkinci Dünya Savaşı yıllarındaki Yahudi soykırımı ile günümüz İtalyası arasında kurduğu bağ aracılığıyla sinemanın tarihsel hafızaya bakışı bağlamında önemli bir örnek teşkil etmektedir.</p>
				<p class="norma">Günümüz İtalyan sinemasında kültürlerarası iletişim, öteki kültür, alt kültür, sınırötesi mekanlar, kaçış, “ben” ve “ben”in öteki ile karşılaşması gibi temalar sıkça işlenmiştir. Bu temaların işlenmesi, 90’lı yıllardan günümüze yeni temaları ve yeni ifade arayışlarını gündeme getirmesi açısından Gabriele Salvatores, Marco Bechis, Francesca Archibugi ve Carlo Mazzacurati’nin çalışmaları önem kazanmaktadır. <span class="idebold">Gabriele Salvatores</span>’in filmlerinde kaçış, gitmek, yolculuk ve mekan değişimi ile birlikte karakterin de değişimi göze çarpan unsurlardır. 1989 yılında çektiği <span class="calibre4">Marrakech Express</span> filmiyle işlenmeye başlayan bu temalar, daha sonra <span class="calibre4">Turné</span> (1990), <span class="calibre4">Mediterraneo</span> (1991), <span class="calibre4">Puerto Escondido</span> (1992), <span class="calibre4">Sud</span> (1993) filmleriyle devam eder. Salvatores’e göre mekan değişimi yaşanmasa bile yaşamda hareket ve değişim söz konusudur. Yönetmen, karakterlerin yolculukları için çoğunlukla Meksika, Hindistan veya güney ülkelerini seçmektedir. Salvatores, <span class="calibre4">Mediterraneo</span> ile aldığı Oscar ödülü ile 90’lı yılların başlangıcında İtalyan sinemasını uluslararası alanda temsil eden istisna örneklerden birini gerçekleştirmiştir. Arjantin asıllı yönetmen <span class="idebold">Marco Bechis</span> de yine sınır ötesine ve öteki topraklara dair tanıklıkları aktarmaktadır. İlk filmi <span class="calibre4">Alambrado</span> (1991) Patagonya’da geçmekte, ikinci filmi <span class="calibre4">Garage Olimpo</span>’da (1999) Arjantin’deki dikta yönetimini sorgulamakta ve üçüncü filmi <span class="calibre4">Figli/Hijos</span> (2001) ile Arjantin’de dikta yönetimi yıllarında doğmuş ikinci kuşak çocukları gözlemlemektedir. Son filmi <span class="calibre4">La terra degli uomini rossi</span>’yi 2008 yılında tamamlayan Bechis, bu filminde de Brezilya’da yok olmaya terk edilmiş bir kabilenin bireylerine kamerasını çevirmiştir. 1988 yılında <span class="calibre4">Mignon è partita</span> filmiyle başarılı bir çıkış yapan <span class="idebold">Francesca Archibugi</span>’nin 1993 yılında çektiği üçüncü filmi <span class="calibre4">Il grande cocomero</span> bireyin öteki ile karşılaşması bağlamında önemli bir çalışmadır. 1994’te <span class="calibre4">Con gli occi chiusi</span>, 1998’de <span class="calibre4">L’albero delle pere</span> ile çalışmalarına devam eden yönetmen son filmi <span class="calibre4">Lezioni del volo</span>’da (2007) Hindistan’da geçen bir hikayeyi gerçekçi dilde aktarmıştır. 1989’da çektiği <span class="calibre4">Il prete bello</span> ile Yeni Gerçekçi filmleri anımsatan <span class="idebold">Carlo Mazzacurati</span>’nin 1992’de gerçekleştirdiği <span class="calibre4">Un’altra vita</span>, farklı kültürden iki ana karakter çevresinde kurulu bir hikayeden oluşmaktadır. 90’lı yılların İtalyan sineması açısından önemli bir örnek ise yönetmenin 1994’te çektiği <span class="calibre4">Il toro</span> adlı çalışmasıdır. Mazzacurati, 2007’de biri İtalyan ve diğeri Tunuslu bir göçmen olan iki karakterin ilişkisini anlattığı <span class="calibre4">La giusta distanza</span> ile yine kültürlerarası karşılaşmalar temasına geri dönmüştür. </p>
				<p class="norma">Günümüz İtalyan sinemasında geleneksel anlatı kalıplarının dışına çıkarak basit hikayeleri yeni anlatım metodlarıyla ve bir yandan da sadelikle işleyen diğer yönetmenler ve bu yönetmenlerin son yıllardaki başlıca örnekleri kısaca şu şekilde hatırlanabilir: <span class="idebold">Gianluca Maria Tavarelli</span> 1994 yılında <span class="calibre4">Portami via</span> ile ilk çıkışını yaptıktan sonra 1999’da çektiği <span class="calibre4">Un amore</span> filminde geleneksel çizginin dışında bir anlatım izlemiştir. Bir kadın ve bir erkek ilişkisi, birliktelik ve ayrılık gibi çok basit bir temayı epizodik bir yaklaşımla ve başarılı bir montaj tekniğiyle işlemiştir. 1987’de <span class="calibre4">Il grande Blek</span> ile yönetmenlik kariyerine başlayan <span class="idebold">Giuseppe Piccioni</span>’nin 1991 yapımı <span class="calibre4">Chiedi la luna</span> ve 1999 yapımı <span class="calibre4">Luce dei miei occhi</span> filmleri de yine iki ana karakterin karşılaşması üzerine kurulu örneklerdir. Ancak bu noktada Piccioni’nin karakterlerinin günümüz İtalyası’ndaki yabancılaşmış duruşları ve filmlerinde yabancılaşmanın temsil edilme biçimi dikkat çekmektedir. 80’li yılların ikinci yarısında sinemaya adım atan <span class="idebold">Silvio Soldini</span>, 1993 yapımı <span class="calibre4">Un’anima divisa in due</span> filminde bir çingene ve bir burjuva sınıfı üyesi adamın ilişkilerine değinerek bireyin “öteki” ile karşılaşmasını ve çatışmasını incelemiştir. Soldini’nin günümüz İtalyan sineması için ele alınması gereken en önemli filmi ise 2000 yılında çektiği <span class="calibre4">Pane e Tulipani</span>’dir. Filmde mekan olarak Venedik şehrinin kullanımı ve mekanın hem senaryoyla hem de ana karakterle çakışması başarılı bir anlatımla aktarılmıştır. <span class="calibre4">Pane e Tulipani</span>, 2000 yılında İtalyan sinema seyircisi tarafından gördüğü ilgi ve gişe başarısı açısından da dikkate değer bir örnektir.</p>
				<p class="norma">Günümüz İtalyan sineması çerçevesinde unutulmaması gereken son dört yönetmen ise az sayıda çektikleri filmlerle birlikte ilk filmlerinden itibaren başarı yakalayan ve anlatım yöntemleriyle kısa zamanda önemli konuma yükselen Franco Piavoli, Alina Marazzi, Saverio Costanzo ve Emanuele Crialese’dir. <span class="idebold">Franco Piavoli</span>, <span class="calibre4">Nostos: Il ritorno</span> (1989), <span class="calibre4">Voci nel tempo</span> (1996) ve <span class="calibre4">Al primo soffio di vento</span> (2002) filmleriyle şiirsel sinemanın örneklerini vermiştir. Belgesel türde çalışan ancak kurmaca özellikleri de barındıran filmlerinde yalnızca görüntünün diliyle anlatımını gerçekleştirmekte ve üretim açısından bağımsız çalışmaktadır. Piavoli’nin filmleri ulusal sinema seyircisinden öte uluslararası festivallerde ilgi görmektedir. <span class="idebold">Alina Marazzi</span>, 2002 yılında çektiği <span class="calibre4">Un’ora sola ti vorrei</span> ile belgesel türde yeni bir deneme gerçekleştirmiştir. Biyografik bir hikayeyi ailesine ait arşiv görüntülerini, mektupları kullanarak aktarmıştır. Marazzi’nin 2007 yapımı <span class="calibre4">Vogliamo anche le rose</span> adlı belgeseli de yine benzer tarzda bir denemedir ve 60’lı ve 70’li yılların İtalyası’nı başarılı bir anlatımla belgelemektedir. <span class="idebold">Saverio Costanzo</span>, 2004 yılında çektiği ilk filmi <span class="calibre4">Private</span> ile İsrail-Filistin savaşının içinde bir aileyi anlatarak günümüzde evrensel bir sorunu sorgulamıştır. İkinci filmi <span class="calibre4">In memoria di me</span>, Venedik’teki San Giorgio Maggiore bazilikasını tek mekan olarak kullanmakta ve kapalı mekan çekimleriyle dikkat çekmektedir. Amerika’da sinema eğitimini tamamlayan <span class="idebold">Emanuele Crialese</span>’nin filmlerinde kültürlerarası çatışma, uzak topraklarda yabancı olma temaları işlenmektedir. 1997’de Amerika’da çektiği ilk filmi <span class="calibre4">Once we were strangers</span> ve 2006 yapımı <span class="calibre4">Nuovomondo</span> bu temaların başarıyla işlendiği filmlerdir. Crialese, ayrıca 2002 yılında çektiği <span class="calibre4">Respiro </span>filmiyle Sicilya’da geçen bir öyküyü sade anlatımıyla ele almıştır.</p>
				<p class="norma"><span class="idebold">Yeni Bir Döneme Doğru</span></p>
				<p class="norma">90’lı yılların dikkat çekici düşük bütçeli bağımsız filmlerinden biri olarak hatırlanan <span class="calibre4">Il Caricatore</span> (1996), Eugenio Cappuccio, Massimo Gaudioso ve Fabio Nunziata’nın imzasını taşımaktadır. Üç genç yönetmen, ellerindeki bir kutu pelikülle film çekmek üzere yola çıktıkları sinema serüvenlerini bağımsız film yapım sürecine, her şeye rağmen film yapma tutkusuna, ana akım Amerikan sinemasına, sinema-para ilişkisine ve İtalya’nın film üretim merkezlerine eleştirel bakışlarıyla anlatırken, 90’lı yılların İtalyan sinemasının problemli endüstrisini trajikomik bir biçimde alaya alırlar. Bundan oniki yıl sonra Ermanno Olmi, Paolo D’Agostini’ye verdiği röportajda <span class="calibre4">Gomorra</span>’nın tıpkı <span class="calibre4">Roma Città Aperta</span> gibi bir dönemi sonlandırarak yeni bir süreci başlattığını, <span class="calibre4">Il divo</span>’nun ise Fellini gibi sinemada doruk noktasını teşkil ettiğini<span class="idebold">  </span>söyleyecektir.</p>
				<p class="norma">90’lı yılların kriz ortamından sıyrılarak günümüzde yeni bir dönemin başlangıcına vardığı düşünülen İtalyan sinemasının 2008 yılı itibarıyla üretim-dağıtım-gösterim üçgenindeki konumunu, olumlu ve olumsuz yanlarıyla Barbara Corsi şöyle özetlemektedir:</p>
				<p class="norma">Günümüz İtalyan sinemasının yapım aşamasına ilişkin üç olumlu unsur göze çarpmaktadır:</p>
				<p class="norma">1- İtalyan filmlerinin son dönemde seyirci tarafından talep edilmesi.</p>
				<p class="norma">2- Pazar payında artış: İtalyan sinemasının pazar payındaki konumu 2007 yılında yüzde 31.7, 2008 yılında yüzde 32.4 oranındadır.</p>
				<p class="norma">3- 2008 Cannes Film Festivali’nde iki İtalyan filminin (Paolo Sorrentino’nun <span class="calibre4">Il Divo </span> ve Matteo Garrone’nin <span class="calibre4">Gomorra</span> filmleri) ödüllendirilmesi.</p>
				<p class="norma">Buna karşılık üretim sorunları şunlardır:</p>
				<p class="norma">-Sektörde durağanlık.</p>
				<p class="norma">-Üretim masraflarının artışı.</p>
				<p class="norma">-Ev sineması ürünlerinin satışında düşüş.</p>
				<p class="norma">-Ortak yapımların azalması.</p>
				<p class="norma">-Sinema fonları “Fus” [Fondo Unico dello Spettacolo] kesintileri (2005 yılında fonlardaki kesintiler yüzde 40 oranına ulaşmıştır).</p>
				<p class="norma">-Üretime yönelik girişimlerde güçsüzlük.</p>
				<p class="norma">Günümüz sinemasında gösterimle ilgili ana sorunlar şu şekilde sıralanmaktadır:</p>
				<p class="norma">- Sektördeki durağanlığa karşın sinema salonlarının sayısında artış.</p>
				<p class="norma">- Korsan film, internetten film kaynaklarına ulaşımın yaygınlaşması.</p>
				<p class="norma">- Şehir merkezlerindeki salonların kapatılması ve multiplex salonlara yönelim.</p>
				<p class="norma">- Dijital teknolojiye uygun gösterim uygulamasında belirsizlik.</p>
				<p class="norma">Son olarak günümüz İtalyan sinemasında dağıtım sorunları ise:</p>
				<p class="norma">- Filmlerin sinema salonlarına, televizyon kanallarına ve video sistemlerine satışından elde edilen gelirin azalması.</p>
				<p class="norma">- Dağıtım pazarının majörler ve RAI, Mediaset gibi medya grupları tarafından yönetilmesi.</p>
				<p class="norma">- Dağıtım şirketlerinin geçici süre piyasada kalabilmesi şeklinde sıralanabilir.<span class="idebold"> </span></p>
				<p class="norma">Corsi’nin belirttiği gibi olumlu gelişmeler karşısında endüstriyel yapıya ilişkin sorunlar ağırlık kazanmaktadır. Bununla birlikte Brunetta, günümüz İtalyan sinemasının endüstriyel panoramasının problemli olduğuna dikkat çekmekte ve bu panorama dahilindeki dinamikler kapsamında ilerleme gösteren iki olumlu unsura yer vermektedir: 2007 yılının başlangıcında kültür bakanı Francesco Rutelli yeni yasal düzenlemelerle gösteri fonlarına yeni uygulamalar getirileceğini, böylece sinemaya ayrılan fonların başlangıçta 2001 yılına denkleştirilerek birkaç yıl içerisinde 540 milyon euro’ya kadar yükseltileceğini açıklamıştır.<span class="idebold"> </span> Bu bağlamda “ulusal kültüre katkı” kapsamında yer alan filmler devlet tarafından desteklenecek, bir açıdan devlet bu filmlerin ortak yapımcısı olacaktır. Brunetta, ayrıca 2000’lerin ilk beş yılında çevrilen toplam 591 filmin 142’sini ortak yapımların oluşturduğunu, bu yapımların gerçekleştirildiği ülkeler arasında Fransa, İngiltere, İspanya, Almanya, İsviçre, Macaristan, Portekiz, Türkiye, Romanya, Belçika, Yunanistan, Avusturya, Arnavutluk’un yer aldığını<span class="idebold">  </span>belirtmektedir. Ulusal kimliğin ve tarih bilincinin korunarak ortak yapımların çoğaltılması yoluyla İtalyan sineması, geleceğe yönelik çizgisini uluslararası alanda ilerletebilecek midir?</p>
				<p class="norma">Günümüz İtalyan sinemasında dağıtım ve gösterim alanlarının yalnızca sinema salonlarıyla sınırlı kalmadığı da dikkat çekmektedir. Minimal kaynaklarla üretilen pek çok film, özel televizyon kanallarıyla, uydu yoluyla, video ve DVD’ler aracılığıyla, internet üzerinden veya ulusal ve uluslararası festivallerle gösterim şansı yakalayabilmektedir. Filmler bu yolla dağıtıma sunularak, geniş bir zaman aralığında, giderek artan seyirci kitlesine ulaşabilmekte ve yapımcılara ekonomik kazançla geri dönerek yeni yapımların çoğalmasını sağlayabilmektedir. Örneğin, 2005 yılında Giorgio Diritti’nin ilk çıkışını gerçekleştirdiği <span class="calibre4">Il vento fa il suo giro</span> adlı filmi uluslararası festivallerde gösterim şansı bulmuş, seyirci talebini giderek artırarak ticari anlamda geri dönüşü sağlayabilmiştir.</p>
				<p class="norma">2007 yılı kapsamında açıklanan bazı veriler İtalyan sinemasının ticari anlamda bir dönüm noktası yaşadığını ortaya koymuştur. <span class="calibre4">Manuale d’amore 2</span> (Giovanni Veronesi, 2007), <span class="calibre4">Ho voglia di te</span> (Luis Prieto, 2007), <span class="calibre4">Notte prima degli esami</span> (Fausto Brizzi, 2006) gibi popüler filmler sayesinde 2007 yılının ilk üç ayında İtalyan filmleri pazar payının yüzde 40’ını aşarak 80’li yıllarda görülmemiş bir orana ulaşılır. Ayrıca Gabriele Muccino’nun Amerika’da çektiği <span class="calibre4">The pursuit of Happyness</span> filminin gişe başarısı, uluslararası basamaklarda dikkatleri İtalyan sinemasına çekerken yeni üretim olasılıkları üzerine düşündürür.<span class="idebold"> </span> </p>
				<p class="norma">Son olarak Anica’nın raporlarına göre 2008 yılında ortak yapımlar dahil olmak üzere çekilen toplam film sayısı 154’tür. 2006’nın 116 ve 2007’nin 121 filmlik rakamlarına oranla büyüme gözlenirken, bir başka olumlu gelişme ise düşük bütçeli filmlerin sayısındaki artıştır. 2007’de 200.000 euro’luk bütçenin altında çevrilen 5 filme karşılık 2008’de bu sayı 29’a yükselmiştir. </p>
				<p class="norma">Çevrim sayısındaki artışın yanında 2008’de gişe gelirleri açısından yüzde 3.8’lik bir düşüş yaşanmış olsa da sinema alanındaki yatırımlar 330 milyon euro’luk toplamla bir önceki yıla göre yüzde 6 oranında artmıştır. Anica yapımcılar başkanı Riccardo Tozzi, krize rağmen İtalyan film endüstrisinin ilerlediğini vurgulamaktadır. Yine Anica’nın verilerine göre 2008 yılının en çok iş yapan yirmi filminin 7’sini ulusal yapımlar oluşturmaktadır. 18 milyon euro’ya yakın gişe kazancıyla <span class="calibre4">Natale a Rio</span> filmi<span class="idebold">  </span>ilk sırada yer alırken, beşinci sırada Carlo Verdone’nin <span class="calibre4">Grande, grosso e…Verdone</span> filmi ve onuncu sırada Garrone’nin Cannes ödüllü <span class="calibre4">Gomorra</span>’sı dikkat çekmektedir. Toplam bir milyon euro’nun üzerinde kazanç getiren film sayısı 2008’de 28’dir (2007 yılında bu sayı 29 olarak belirlenmiştir). Gişe sonuçlarına bakıldığında İtalyan sinema seyircisinin komedi türünü tercih ettiği görülürken, önceki dönemlere oranla ödüllü sanat sineması örneklerinin de gişe listelerinde yer alması dikkat çekicidir.<span class="idebold"> </span></p>
				<p class="norma">2000’lerin ikinci yarısındaki umut verici verilerle birlikte İtalyan sineması, Matteo Garrone ve Paolo Sorrentino başta olmak üzere, Gabriele Muccino’dan Emanuele Crialese’ye uzanan yeni yönetmenler kuşağı, endüstriyel dinamikleri, yeni ifade arayışları ile global dünyanın yeni iletişim modelleri çerçevesinde varlığını sürdürmekte ve yeni bir on yıla doğru ilerlemektedir.</p>
				</div>
<div class="calibre2" id="calibre_pb_19"/></body>
</html>