<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>italyantext</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1">
				<h1 class="baslik1" id="calibre_toc_7">Yeni İtalyan Sineması</h1>
				<p class="norma">İtalyan sinema tarihine genel olarak bakıldığında yaşanan tüm değişimlerin, yükselişlerin, çöküntülerin, ortaya çıkan akımların ve türlerin ve daha pek çok şeyin temelindeki en büyük etkenin ülkede yaşanan siyasal gelişmeler olduğu göze çarpmaktadır. 60’lı yıllar İtalyan sinemasının ‘altın çağı’ olarak adlandırılır. Gerek çevrilen film sayısı gerekse ortaya konulan yapıtların kalitesi bakımından 60’lı yıllar İtalyan sinemasının en parlak dönemi olarak bilinmektedir. Bu durumun en önemli sebebi de yine İtalya’da siyasi yaşamda meydana gelen değişikliklerle birlikte ortaya çıkan özgürlükçü ortamdır. </p>
				<p class="norma">İkinci Dünya Savaşı sonrasında dönemin Amerika Birleşik Devletleri Dışişleri Bakanı George Marshall’ın adı ile anılan ve 1948 yılında savaştan zarar görmüş Avrupa ülkelerinin özellikle ekonomik açıdan yeniden güçlenmelerini sağlamak amacıyla, ABD’nin Truman Doktrini çerçevesinde Avrupa ülkelerine yaptığı yardım, Marshall Planı ile İtalya’da kapitalist üretim tarzının restorasyonu ve modernleştirilmesi süreci yaşanmıştır.<span class="idebold"> </span> Bu modernleşmenin bir sonucu olarak İtalya’da toplumsal yaşamda değişimler meydana gelmiştir. Endüstri toplumuna geçiş başlamış, güneyden kuzey bölgelere göçler gerçekleşmiş, işçi sendikaları kurulmuş, üretici güçlerin gelişimiyle daha vasıflı işgücü gereksinimi doğduğundan üniversitelerin yanı sıra meslek yüksek okulları yaygınlaşmıştır. 50’li yıllar boyunca meydana gelen bütün bu gelişmeler 1960 yılına gelindiğinde doruk noktasına ulaşmış, endüstrileşme sürecinin bir sonucu olarak ülke ekonomisinde gerçekleşen patlama ‘Mucizevi İtalya’yı yaratmıştır. Yaşanan ekonomik gelişmelerin yanı sıra 1960 yılı İtalya’da siyasal hareketlenmeler açısından da önemli bir süreçtir. 1960’ta ülkenin iktidarını elinde tutmakta olan Hristiyan Demokratlar ile İtalyan Sosyalist Partisi’nin kurduğu koalisyon sonucunda İtalya’da sağ merkezli tek parti iktidarı yıkılmış, sol görüşlerin de ülke yönetiminde geçerli olduğu özgürlükçü bir siyasi ortam yaratılmıştır. Böylece sinemada da nefes alınabilir bir ortam oluşmuş ve yeni İtalyan sineması doğmuştur.</p>
				<p class="norma">1966 yılında 145 film çevrilmiştir. 1966’da sinemadan elde edilen kazancın (ortak yapımlar dahil olmak üzere) yüzde 53,9’unu İtalyan filmleri oluştururken 1970 yılında bu oran yüzde 59,9’a<span class="idebold">  </span>ulaşmıştır. Ancak elde edilen yalnızca film sayısındaki ve kazançlardaki artış değildir. Rakamsal artışın yanı sıra çevrilen filmler kalite bakımından da bu dönemde önemli ölçüde ilerlemiş ve İtalyan sinemasının başyapıtları yine bu dönemde üretilmiştir. Sinemadaki bu gelişmelerin özellikle de kalite çizgisinin yükselmesinin ardında sinemacıların (yönetmenler, senaryo yazarları, yapımcılar...) örgütlenmesi yatar: 1959 yılında Umberto Tupini’nin Gösteri Bakanlığı’nın başına getirilmesinin hemen ardından Roberto Rossellini bazı yönetmenler ve sinemacılarla birlikte (Sergio Amidei, Federico Fellini, Mauro Bolognini...) Tupini’ye bir mektup yazar. Mektupta İtalyan sinemasının son yıllarda ağır bir ekonomik, sanatsal ve ahlaki krizden geçtiği, ancak artık geçmişte yapılan hataların yeniden tekrarlanmaması ve sinemanın onurlu bir görev olduğuna inanan tüm güçlerin de desteğiyle İtalyan sinemasının yeniden yükselmesi gerektiği vurgulanmaktadır. Mektup tüm kuruluşlara, basına, sendikalara ve meslektaşlara harekete geçmeleri yönünde bir davetle sona erer.<span class="idebold"> </span> Bu mektup hem 50’li yıllar boyunca suskunluğunu koruyan Rossellini’nin atılımının hem de İtalyan sineması için bir değişimin yaşanacağının ilk sinyallerini verir. Rossellini’nin ardından ikinci örgütlenme girişimini Goffredo Lombardo’nun sahibi olduğu Titanus film şirketi gerçekleştirir. Temmuz 1961’de Titanus’un çağrısıyla Milano’da yirmi yönetmenin katıldığı ‘İtalyan sinemasının yenilenmesi’ üzerine bir toplantı düzenlenir.<span class="idebold"> </span> ‘Yenilenme’ sözüyle kastedilen üretilen film sayısından öte önemli olanın kaliteli film çevirmek olduğudur. Bu projeye Titanus’un ardından De Laurentiis, Champion, Cineriz ve Vides şirketleri de destek verirler. Böylece hem kaliteli film üretme yoluna gidilecek hem de sinemada ilk denemelerini yapmak isteyen genç yönetmenlere destek verilecektir. Sinemacıların örgütlenme girişimleri 60’lı yıllar boyunca devam eder ve çok sayıda sinema kulübü, dernek ve kuruluşlar oluşturulur.</p>
				<p class="norma">60’lı yılların ikinci yarısından itibaren sinemaya bir diğer destek ise ulusal televizyon kanalı RAI’den gelir. RAI, pek çok filmin yapımcılığını üstlenir. Alessandro Blasetti, Franco Rossi, Vittorio Cottafavi başta olmak üzere pek çok yönetmen televizyon için film çevirir. 60’lı yıllarda İtalyan sinemasının en önemli isimleri RAI ile işbirliği yaparak en az bir film çevirmişlerdir. Ancak bu yönetmenler arasında RAI ile en sık çalışan Roberto Rossellini olmuştur. Televizyon filmleri çok sayıda genç yönetmenin de keşfedilmesini sağlamıştır. Televizyon ve sinemanın o dönemdeki sıkı işbirliğinin gerçekleşebilmesinin sebebi ise RAI’nin Hristiyan Demokrat-Sosyalist koalisyonunun bir sonucu olarak kurum içi yönetimindeki siyasi güçlerin değişmiş olmasıdır.</p>
				<p class="norma">Yeni İtalyan sineması için yararlı olan bir diğer gelişme ise 1965 Yasası’dır. 4 Kasım 1965’te ‘sinemanın tüm ihtiyaçlarının tedarik edilmesi üzerine yeniden düzenleme’ amacıyla çıkarılan bu yasaya göre ‘tüm alanlarda İtalyan sinemasının endüstriyel temellerinin güçlendirilmesi ve aynı zamanda sanatsal ve kültürel özelliği olan teşebbüslere devlet desteğinin sağlanması’<span class="idebold">  </span>yoluna gidilecektir. Yasanın amacı Amerikan sinema endüstrisinin sömürgeciliğinden korunmak, diğer yandan ise endüstriyel destek sağlayarak üretimde kaliteyi korumaktır.</p>
				<p class="norma">60’lı yıllarda İtalyan sinemasının lehine gerçekleşen başka bir gelişme ise 1949 Andreotti Yasası ile gelen sıkı sansür uygulamasının kaldırılmasıdır. 4 Aralık 1963’te İtalyan Sosyalist Parti üyesi Achille Corona Turizm ve Gösteri Bakalığı’na atanır. Böylece 50’li yıllarda CSDC’den, RAI’den ve Venedik Film Festivali’nden uzaklaştırılan laik görevliler ve öğretim üyeleri yeniden görev başına getirilirler. 1959-1961 yılları arasında halâ geçerliliği olan sinemadaki sıkı sansür uygulaması kaldırılır. Filmlerde sadece spekülasyona sebep olabilecek seks sahnelerine yer verilmesi yasaklanır.<span class="idebold"> </span> Böylece 50’li yıllarda yasaklanmış olan faşizm, direniş, siyasi çatışmalar, mafya, göç, sendikalaşma gibi konular üzerine özgürce film çevrilebilir.</p>
				<p class="norma">İtalya’daki bu özgürlükçü ortam ABD’nin Vietnam’a askeri müdahalesinin ardından 1968’de yaygınlaşan öğrenci hareketleriyle doruk noktasına varmıştır. Vietnam’daki savaşın İtalya’daki etkileri farklı farklı olmuştur. Komünist Parti’nin güçlü bir geleneğe sahip olması, İtalya’da faşizm ve emperyalizm karşıtlığını öteden beri güçlü kılmıştır. Bu bağlamda radikalleşen öğrencilerin bir bölümünün neredeyse bir aile geleneği haline gelmiş olan faşizm ve emperyalizm karşıtlığını Vietnam dolayımıyla sürdürdüklerini öne sürmek yanlış olmayacaktır. Vietnam’a müdahaleye yalnızca siyasal yelpazenin sol tarafında yer alanlar karşı çıkmamıştır. Liberal dünya görüşüne sahip olanlar da salt ahlaki nedenlerle de olsa bu müdahaleyi protesto kampanyasına katılmışlardır. Ama Vietnam sorunu en çok radikalleşen öğrenci hareketini etkilemiştir. ABD’nin çok sayıda askerine ve askeri teknoloji açısından tartışma götürmez üstünlüğüne rağmen, doğru dürüst düzenli ordusu bile bulunmayan Vietnam’da başarı kazanamaması, radikal hareket için esin ve moral kaynağı olmuş ve Vietnam onlara göre devrimin mümkün olduğunu, emperyalizmin yenilgiye uğratılabileceğini göstermiştir.<span class="idebold"> </span> 68 devrimi sinemada da etkisini göstermiştir. Yönetmenler, senaryo yazarları ve eleştirmenler arasında örgütlenmeler gerçekleşmiş ve Venedik Film Festivali’nde, CSDC’de, çeşitli sinema kuruluşlarında yeniden düzenlemelere gidilmiştir. Bu dönemde çevrilen filmlerde de 1968 öğrenci hareketlerinin etkileri görülmüş, filmler özellikle direniş, ayaklanma ve özgürlük temaları üzerine kurulmuştur.</p>
				<p class="norma">İtalyan sinemasının altın çağı 70’lerin ilk yıllarına dek etkisini sürdürmüştür. Ancak 1975’ten itibaren çevrilen film, sinema salonu ve seyirci sayılarında hızlı bir düşüş başgöstermiştir. Özellikle de 1977’den itibaren tamamen ticari amaçlı lumpen kesime hitap eden ucuz seks filmleri sinema salonlarını doldurmuştur. Televizyonun, kapitalist düzene geçişle birlikte alışkanlıkları da değişen toplumun yaşamında artık önemli bir yer edinmesi ve ulusal televizyon kanallarında haftada en az iki filmin yayınlanıyor olması İtalyan sinemasının altın çağının sona ererek hızlı bir inişe geçmesinin en önemli sebebi olmuştur.</p>
				<p class="norma">50’li yıllarda diğer ülke sinemalarının tersine bir yol izleyen İtalyan sineması 60’lı yıllarda bunlara paralel bir gelişim gösterir. Fransız Yeni Dalgası, New York Okulu ve Özgür Sinema akımları 60’larda doruk noktasına ulaşırken İtalyan sineması da bu dönemde altın çağını yaşamaktadır. Bu akımlar 60’lı yıllarda eleştirmenler tarafından şu sözcüklerle tanımlanır: Yönetmen (auteur), siyasal angajman, üretimde bağımsızlık.<span class="idebold"> </span> Yeni İtalyan sineması üç bölüm halinde incelenebilir: İtalyan Yeni Dalgası, ustaların sineması ve tür sineması. İlk yapıtlarından itibaren kişisel bir üslup oluşturarak bu üsluplarını izleyen ve filmlerinde yönetmen kimliğini hissettiren, 60’lı yıllarda ilk çıkışlarını gerçekleştiren Yeni Dalga yönetmenleri İtalyan sineması için önemli örnekler ortaya koymuşlardır. 50’li yıllardan gelen Antonioni ve Fellini ile Yeni Gerçekçilik akımının öncüleri olan Rossellini, De Sica ve Visconti ise sinemanın ustaları olarak adlandırılırlar ve çevirdikleri filmlerle İtalyan sinemasının uluslararası alanda adını duyurmuşlardır. Bu dönemde çevrilen tür filmleri arasında epizot filmleri furyası göze çarpar. Güldürü ise ulusal bir tür haline gelerek “İtalyan usulü güldürü” ifadesiyle adlandırılır. Bu iki türün dışında daha çok ticari amaçlarla çevrilen ve popüler sinema seyircisine seslenen gerilim, korku, polisiye, spagetti-western, popüler komediler, mitolojik kahramanlar furyası ve seks filmleri gibi popüler türler arasında en çok dikkat çekenler ise spagetti-westernlerdir.</p>
				<p class="norma"><span class="idebold">İtalyan Yeni Dalgası</span></p>
				<p class="norma">60’lı yılların özgürlükçü ortamında sansür ve baskının kaldırılarak sinemaya destek verilmesi sonucunda çok sayıda yönetmen ilk çıkışını 1960-1970 arası on yıllık süreçte gerçekleştirebilmiştir. 60’ların başında ilk yönetmenlik denemelerini yapan Pasolini, Olmi, Ferreri, Petri, Taviani Kardeşler, De Seta, De Bosio, Brusati, Gregoretti, Orsini, Montaldo, Fina, Vancini, Damiani, Caprioli, Bertolucci, Scola, Wertmüller, Brass, Cavani, Mingozzi, Caldana gibi isimlere ilerleyen yıllarda Bellocchio, Nelo Risi, Eriprando Visconti, Citti, Giannarelli, Magni, Amico, Bene, Baldi, Festa Campanile, Sordi, Tognazzi, Manfredi, Faenza, Agosti, Samperi, Ponzi de eklenmiştir.<span class="idebold"> </span> 60’larda ilk çıkışını yapan isimlerden bazıları daha önce senaryo yazarı, yönetmen yardımcısı olarak veya çevirdikleri kısa metraj filmlerle sinemada yer almışlardır. Bazıları ise Pasolini örneğinde olduğu gibi yazarlık veya şairlikten sinemaya geçiş yapmışlardır.</p>
				<p class="norma">60’lı yıllarda ilk uzun metraj filmlerini çeviren ve Yeni Dalga yönetmenleri olarak adlandırılan isimlerin ortak özellikleri ilk yapıtlarından itibaren belirli bir üslup izlemiş, ‘yönetmen’ kavramını filmlerinde hissettirerek kişisel sinemalarını yaratmış olmalarıdır. Bununla birlikte geleneksel çekim tekniklerini tartışmaya açarak sinemanın gelişen teknolojik olanaklarından sonuna kadar yararlanmışlardır. Örneğin, renkli filme geçişle birlikte ifade olanakları da artmıştır. Ayrıca Hristiyan Demokratların sinemaya uyguladıkları sansürün sona ermesiyle birlikte 50’li yıllarda yasaklanmış konulara el atmışlar, faşizm, direniş, mafya, siyasal değişimler, göç ve sendika çatışmaları gibi noktalara filmlerinde değinmişler, İtalya’nın geçmişi ve bugünü arasındaki farkları irdelemişlerdir. </p>
				<p class="norma">60’lı yılların İtalyan sinemasında ‘kuraldışı yönetmen’ olarak adlandırılan <span class="idebold">Ermanno Olmi</span>, sinemaya önceleri belge filmler çevirerek adım atmıştır. 50’li yılların sonlarına doğru çektiği <span class="calibre4">Tre Fili A Milano</span> (1958), <span class="calibre4">Un Metro Lungo Cinque</span> (1959), <span class="calibre4">Alto Chiese</span> (1961)<span class="idebold"> </span>gibi belge filmler Olmi’nin yönetmenlik kariyeri boyunca gerçekleştireceği yapıtların habercisi olmuştur.</p>
				<p class="norma">Olmi, ilk uzun metrajlı filmini 1961’de <span class="calibre4">Il Tempo Si è Fermato</span> ile gerçekleştirir. Film, şehir merkezinden uzakta, bir dağ başında, üstelik sert kışın yarattığı olumsuzlukları da tadarak yaşayan bir baraj bekçisi ile bir öğrenci arasındaki dostluğun öyküsünü anlatır. Doğanın acımasızlığının insanın dokunaklı yalnızlığıyla iç içe verilmesiyle, içine Olmi duyarlılığının sindiği <span class="calibre4">Il Tempo Si è Fermato</span>, yönetmenin belgesel film deneyiminden açık izler taşımaktadır. Olmi, iki kahramanını toplumsal yaşamdan kopuk bir ortama yerleştirerek hem doğa ve insan ilişkisini hem de geçmişin deneyimiyle gelecek kuşağın değerlerinin karşılaşmasını gösterecektir. Beğenilerin ve kültürel birikimin uzlaşmazlığı giderek su yüzüne çıkacaktır. <span class="calibre4">Il Tempo Si è Fermato</span> doğallığının ulaştığı o zor ulaşılır noktayla Yeni Gerçekçiliğin bir süredir gizlenen varlığını yeniden ve o geçmişte kalmış olanca gücüyle ortaya çıkarmıştır. Film, Olmi’nin gündelik yaşamın şiirinin taşıdığı olağanüstülüğü, düzenli ve bir bütünlük içinde görüntülere dökebildiği duygu yüklü bir anlatıdır.<span class="idebold"> </span> Uzun diyaloglar kullanmak yerine bakışmalar, uzun sessizlik anları ve yarım bırakılan cümlelerle iki insan arasındaki dolaylı iletişimi başarılı bir şekilde yansıtır. Olmi, daha sonraki yıllarda çevireceği filmlerden de anlaşılacağı gibi tarımdan endüstriye geçişi yaşayan İtalyan toplumunun, çiftçilikten sanayi işçiliğine geçiş yapmak zorunda kalan köy insanının iç dünyasını ilk defa ele alan ve İtalyan sinemasında bu konuyu en başarılı biçimde işleyen yönetmendir. Olmi ikinci filmi olan<span class="calibre4"> Il Posto</span>’nun ardından tanınmış bir romandan uyarladığı <span class="calibre4">I Fidanzati</span>’yi çevirmiştir 1963’te. 1965’te ise Papa XXIII. Giovanni’nin hayatı üzerine olan <span class="calibre4">E Venne Un Uomo</span> filmini ortaya koymuştur. Bu film ile 1977’de çevirdiği <span class="calibre4">L’Albero Degli Zoccoli</span> arasında Olmi, İtalyan sinemasında saygın bir yer hak eden dört film çevirmiştir: <span class="calibre4">Un Certo</span> <span class="calibre4">Giorno</span> (1968), <span class="calibre4">I Recuperanti</span> (1969), <span class="calibre4">Durante L’Estate</span> (1974), <span class="calibre4">La Circostanza</span> (1974). 1967’den 70’lerin ilk yarısına kadar gazeteci-yazar Corrado Stajano’nun da işbirliğiyle televizyon için bir seri belge film ortaya koymuştur. (<span class="calibre4">Don Primo Mazzolari</span>, <span class="calibre4">La Fatica Di Leggere</span>, <span class="calibre4">Nascita Di Una Formazione Partigiana</span>, <span class="calibre4">In Nome Del Popolo Italiano</span>) Bu filmlerde demokrasiden cumhuriyete geçişte, tarihteki dönüm noktaları, sosyal yaşamdaki insanların ümitleri ve beklentileri gibi konular açıklığa kavuşturulmaya çalışılmıştır.<span class="idebold"> </span> Olmi 1977’de çevirdiği <span class="calibre4">L’Albero Degli Zoccoli </span>ile İtalyan sinemasında kırsal kesim insanının dünyası üzerine gerçekleştirilmiş en iyi yapıtı ortaya koyar ve bu filmle Cannes Film Festivali’nde Altın Palmiye ödülünü kazanır. Bu filmin ardından 1983’te çektiği <span class="calibre4">Lunga Vita Alla Signora</span> ve <span class="calibre4">La Leggenda Del Santo Bevitore</span> (1988) seyircinin yeni bir Olmi ile karşılaşmasını sağlar. Yönetmen bu filmlerde bir yandan 25 yıl önce çevirdiği <span class="calibre4">Il Posto</span> filmini anımsatmakta diğer yandan da alışılmış çizgisinin dışına çıkarak yeni bir dünyaya açılmaktadır. Günümüze uzanan filmleri arasında <span class="calibre4">Lungo Il Fiume</span> (1992), <span class="calibre4">Il Segreto Del Bosco Vecchio</span> (1993), <span class="calibre4">Genesi-La Creazione e Il Diluvio</span> (1994), <span class="calibre4">Il Mestiere Delle Armi</span> (2001), <span class="calibre4">Cantando</span> <span class="calibre4">Dietro I Paraventi</span> (2003), <span class="calibre4">Centochiodi</span> (2007) sayılabilir.</p>
				<p class="norma">Olmi’nin sinemasına genel olarak bakıldığında kuraldışılık, tarım toplumundan sanayi toplumuna geçişin başarılı bir şekilde anlatılması, köy insanının iç dünyasının ele alınışı akılda kalıcı unsurlar arasındadır. Bireyin iç dünyası ve bireylerarası iletişimi işleyişi bakımından Olmi, bu noktada Antonioni’yi hatırlatmaktadır. Ancak Antonioni entelektüel kesimin ilişkilerine ve iç dünyasına karamsar bir bakış açısıyla yaklaşırken Olmi, daha çok işçinin ve köylünün dünyasına iyimser bir bakışla eğilmektedir. </p>
				<p class="norma">Sinemaya yazarlıktan geçiş yapan <span class="idebold">Pier Paolo Pasolini</span>, 40’lı yıllarda Komünist Parti sekreterliğinde görev yaparak politikayla ilgilenmiş, ancak 1949 yılında ‘politik ve ahlaki liyakatsizlik’ten<span class="idebold"> </span> dolayı partiden uzaklaştırılmıştır. Pasolini’nin sinemaya geçişi önce Bolognini, Fellini ve Soldati’nin filmlerinde senaryo çalışmalarına katılmasıyla gerçekleşmiştir. İlk yönetmenlik denemesi 1961 yılında çevirdiği <span class="calibre4">Accattone</span>, Pasolini için başarılı bir başlangıç olmuştur. Sungu Çapan <span class="calibre4">Accattone</span> ile ilgili olarak ‘...film, ideolojik ve politik bütün bağımlılığına karşın Pier Paolo Pasolini’nin İtalya’da boy atıp öbür ülkelere de sıçrayan evrensel yeni sinema anlayışının kendisinden çok şeyler beklenen sinemacılardan biri olacağını sezdiriyor.’<span class="idebold"> </span> değerlendirmesini yapmıştır. Roma’nın yoksul bir bölgesinde yaşayan bir kadın satıcısını anlattığı ilk filminin ardından 1962’de çevirdiği <span class="calibre4">Mamma Roma</span>’da Romalı bir fahişeyi betimler. İlk filmlerinde Pasolini, ileride oluşturacağı şiirsel sinema dilinin belirtilerini gösterir, ayrıca yönetmenin bu ilk çalışmalarında Yeni Gerçekçilik akımından da etkilendiği görülmektedir.</p>
				<p class="norma">1964’te çevirdiği üçüncü uzun metrajlı filmi olan <span class="calibre4">Il Vangelo Secondo Matteo</span> Pasolini’nin auteur kimliğinin tüm ağırlığıyla hissedildiği ilk yapıttır. Matias’ın İncil’inden yola çıkılarak çevrilen film aynı zamanda ezilen ve hor görülen Filistin halkının da öyküsünü anlatır. Film Pasolini’nin ünlü kuramının ayakları üstünde durmaya başladığı ilk filmdir. Oyuncuların duruş, devinim ve konuşmalarda doğallığı yakalama becerisi, kurulan ortamların tarihsel anın psikolojisini iletmedeki ustalığı ve bunlardan da önemli olarak Pasolini’nin özgünlüğünü özgürlüğüne borçlu sinema düşününün açtığı yeni ufuklar, filmi Pasolini filmografisinin ilk büyük aşaması olarak değerlendirmemizi gerekli kılar.<span class="idebold"> </span> 1966’da çevirdiği <span class="calibre4">Uccellacci e Uccellini</span> 50’li yıllarda ve İtalya’daki rejim değişikliğinden sonra popülarite kazanan Marksist ideolojinin yarattığı krize ışık tutmakta, öte yandan sistemi ve değişimi acımasızca eleştirmekteydi. Sürreel bir şaka niteliğindeki film, eğlendirici bir atmosfer içinde gelişirken, sisteme bağlı kurum ve kuruluşları da sorgulamaktaydı.<span class="idebold"> </span> Bir yıl sonra çevirdiği <span class="calibre4">Edipo Re</span> artık yönetmenin çeşitli konulara eğileceğinin işaretini vermekteydi. Antik bir Yunan tragedyasından uyarlanan <span class="calibre4">Edipo Re</span> için Pasolini ‘...filmlerimin içinde sinema sanatına en çok uyanı diye görüyorum....’<span class="idebold">  </span>demiştir. Bu filminin ardından ortaçağdan Uzakdoğu öykülerine Antik Yunan’dan çağdaş yaşama dek pek çok konuya el atacaktır. 1968’de çevirdiği <span class="calibre4">Teorema</span> bir burjuva ailesinin cinsel yargılarının değişimiyle altüst olan yaşamını anlatır. Yönetmen 1969’da <span class="calibre4">Porcile</span>’yi ve 1970’te yine bir Yunan tragedyası olan <span class="calibre4">Medea</span>’yı çevirir. Bundan sonra Pasolini 70’li yıllarda aşkın öyküsünü görüntülerle anlatacağı bir üçleme gerçekleştirir: <span class="calibre4">Decameron</span> (1971), <span class="calibre4">Racconti Di Canterbury</span> (1972) ve <span class="calibre4">Il Fiore Delle</span> <span class="calibre4">Mille e Una Notte</span> (1974). <span class="calibre4">Decameron</span> Boccaccio’nun yapıtından uyarlanmıştır. <span class="calibre4">Racconti Di</span> <span class="calibre4">Canterbury</span> ise İngiliz yazar Chauser’in yapıtından hareketle Ortaçağ İngilteresi’ni anlatmakta, <span class="calibre4">Il Fiore Delle Mille e Una Notte</span> eski Arap uygarlığını gözler önüne sermektedir. Her biri ayrı bir kültürün değerlerini yansıtsa da, üçleme genel olarak Pasolini’nin çok yönlü düşününün izlerini taşır. Üçleme Pasolini’nin çağlara, kültürlere ve cinselliğe yolculuğu olarak tanımlanmalıdır.<span class="idebold"> </span> 1975 yılında çevirdiği son filmi <span class="calibre4">Salò</span> veya <span class="calibre4">Le Centoventi Giornate Di Sodoma</span>’da daha önceki filmlerinde özellikle de aşk üçlemesinde yücelttiği erotik cinsellikten uzaklaşarak faşizm ile sadizm arasındaki karşılıklı ilişkiyi sorgulamak niyetindeydi. Bir bakıma İkinci Dünya Savaşı’nın son aylarında Mussolini’nin Hitler’in ısrarı üzerine Kuzey İtalya’da kurduğu kukla cumhuriyetinin başkenti Salò kasabasının canlandırılmasıydı film. Ama Pasolini herşeyden önce insan yaşamının ve cinselliğinin tüketim toplumunun politik ekonomisince nasıl vahşileştirildiğini anlatmak istiyordu.<span class="idebold"> </span></p>
				<p class="norma">Pasolini’nin filmlerinin genel bir değerlendirmesine bakıldığında eşcinsel bir erotizm, Marksizm ve Freudçu bir yaklaşımın içiçe geçerek birlikte aktarıldığı gözlemlenmektedir. Erkek cinselliğinin ayrıcalıklı olarak öne çıkarıldığı ve kendi yaşamında olduğu gibi filmlerinde de olgun erkek ile gençlik arasında, ergenlik sonrası ‘erkek-çocuk’ların tercih edildiği gözlemlenebilir.<span class="idebold"> </span> Pasolini, Marksizmi birçok çağdaş düşünürün yaptığı gibi Freud’la uyuşturmayı dener, Marksist bir yapı içinde bile bireyin son kerte önemli olduğunu savunurken bireyin çağımız dünyasındaki sorunlarına Freud’çu bir yaklaşımla tanımlamalar ve çözümlemeler getirmeye çalışır. Pasolini’ye göre Marksizmle Hristiyanlık bağdaşabilir, çünkü ikisi de insanda insancıl olan yanları korumaya, kurtarmaya yöneliktir. İkisinin de ortak bir düşmanı vardır: insanı ve insancıl değerleri silindir gibi ezip geçen çağdaş burjuva toplumları.<span class="idebold"> </span> Bunların dışında Pasolini’nin sineması şiirsel bir sinemadır, bir düştür. Bu özellikleriyle yönetmen yeni İtalyan sinemasının önemli isimlerinden biri olarak anılmaktadır.</p>
				<p class="norma">Şair Attilio Bertolucci’nin oğlu olan <span class="idebold">Bernardo Bertolucci</span> babasının etkisi altında kalarak önceleri çocukluğuna dek uzanan şiir deneyimlerinin içinde yer almıştır. Sinemaya geçişi Pasolini’nin <span class="calibre4">Accattone</span> filminde asistanlık yapmasıyla gerçekleşen Bertolucci, ilk filmini 1962’de yine Pasolini’nin desteğiyle çevirir. Konusu Pasolini’ye ait olan ilk filmi <span class="calibre4">La Commare Secca</span> ile yeni İtalyan sinemasında büyük bir çıkış sergilemez, eleştirmenlerin dikkatini bir süre çekemez. Bertolucci’nin eleştirmenler tarafından dikkate alınması, olgunluk dönemine erişmesi ve ulusal sinemada kendi çizgisine ulaşması için 70’li yılları beklemesi gerekecektir. İlk filminin ardından 1964 yılında çevirdiği <span class="calibre4">Prima Della Rivoluzione</span> ile Bertolucci politik kimliğini sorgulamaya başlar. İkinci filminin ardından hayata geçiremediği bazı projelerinin yanı sıra 1965’te televizyon için bir belge film olan <span class="calibre4">La Via Del Petrolio</span>’yu çevirir.<span class="idebold"> </span> 60’lı yıllarda gerçekleştirdiği son filmi olan <span class="calibre4">Partner</span>’in ardından 70’ler gelir. 70’li yıllar Gökhan Erkılıç’ın deyişiyle ‘...yönetmenin strateji, konformizm, cinsellik, İtalya ve Freud söylemlerini birbirine eklediği yıllar...’dır. 1970’te çevirdiği <span class="calibre4">Strategia Del Ragno</span> ve <span class="calibre4">Il Conformista</span> Bertolucci’nin sinemasında yeni bir dönemin açıldığının göstergeleridir. Jorge Borges’in bir hikayesinden uyarladığı, direniş dönemi İtalyası’nı anlatan <span class="calibre4">Strategia Del Ragno</span>’yu Lino Micciché, ‘...60’lı ve 70’li yıllar arasında İtalyan sinemasının çıkardığı en iyi sonuç....’<span class="idebold">  </span>olarak değerlendirir. Film, aynı zamanda İtalyan sinemasında ‘auteur sineması’ kavramının varlığının da güçlü bir kanıtıdır. Aynı yıl çevrilen Alberto Moravia’nın romanından uyarlanan <span class="calibre4">Il Conformista</span> da yönetmenin olgunluk dönemine geçtiğinin işaretidir. Kurulu faşist düzene boyun eğişin öyküsünün anlatıldığı film için Bertolucci ‘...<span class="calibre4">Il Conformista</span> benim için önemliydi, çünkü bu bir ‘gösteri-sinema’dır, özgürlüğümü kazanmama yardım eden, deneysel çalışmalara egemen olmamı sağlayan....’<span class="idebold">  </span>demektedir. Olgunluk dönemini başlatan bu iki filmin ardından 70’li yıllardaki en iyi çalışması sayılan <span class="calibre4">L’Ultimo Tango A Parigi</span> ile uluslararası alanda ismini duyurur, böylece Amerikan sermayelerinin kapıları da sonuna dek yönetmene açılmış olur. Bertolucci <span class="calibre4">L’Ultimo Tango A Parigi</span> ile yerleşik düzenin sosyal, ekonomik ve politik kurumlarının eleştirmesini aşarak cinsellik ve erotizmi kısıtlamaya kalkan anlayışa, sınırlamaları getirenlere çöküşlerinden çok önce yazgılarını haber verir. Ancak, trajedik yapısıyla yara alan bir yargıdır onun taşıdığı. Ve yapıtın doğası yaşam olanağı bulduğu çağa hiç de uygun düşmez. 1970’ler bireysel başarısızlıklar ve çağın getirdiği düş kırıklıklarıyla yaşamayı öğrenen batılının boşalmak için yeni alanların arayışına yöneldiği yıllardır. Boşluk erotizmle doldurulacaktır, genel yargı bunu öngörmektedir.<span class="idebold"> </span> Film içerdiği yargılardan çok erotizm öğeleriyle gündeme gelir. Bertolucci bu filmiyle artık geri dönüşü olmayan kendi sinematografik standartlarını da yakalamış olur. <span class="calibre4">Novecento</span> (1976), <span class="calibre4">La Luna</span> (1979), <span class="calibre4">La Tragedia Di Un Uomo Ridicolo</span> (1981) ile kariyerine devam eden yönetmen, 1986 yılına kadar sessiz kalır ve 1986’da Son Maçurya İmparatoru Pu Yi’nin öyküsünü anlattığı <span class="calibre4">L’Ultimo Imperatore</span> ile 80’li yılların en büyük patlamasını gerçekleştirir. Pu Yi’nin öyküsünün yanı sıra Bertolucci, Çin’in kendine özgü doğasını da başarılı bir şekilde yansıtır. <span class="calibre4">L’Ultimo Imperatore</span>, Amerikan sinema dünyasının şoven karakterini bir anda pasifize ederek, aralarında en iyi film ve en iyi yönetmen ödüllerinin de bulunduğu 1988 yılı Oscarlarının dokuzunu kazandı. Bunu İngiliz Sanat Akademisi Büyük Ödülü, Donatello en iyi film ve yönetmen ödülleri ve en iyi yabancı film Cesar’ı izledi.<span class="idebold"> </span> Bertolucci bu filmiyle hem İtalyan sinemasındaki konumunu belirler hem de İtalyan sinemasının Hollywood’a rakip olabileceğini kanıtlar. Metin Erksan, Bertolucci’nin bu filmle dünya tarihi ve politikasında hiç etkili olmamış, dünyanın uzak bir kıyısında olup bitmiş, fakat müthiş trajik bir olguya dikkat çektiğini<span class="idebold"> </span> söyler. Bir sonraki filmi 1990 yılında Paul Bowles’un <span class="calibre4">The Sheltering Sky</span> adlı romanından uyarladığı <span class="calibre4">Il Tè Nel</span> <span class="calibre4">Deserto</span>’da Kuzey Afrika’ya yaptıkları yolculuk sırasında bir çiftin yalnızlığının keşfedilişini anlatarak toplumsal olaylardan bireysel öykülere geçiş yapar. Bertolucci 90’lı yıllara 1993’te çevirdiği <span class="calibre4">Little Buddha</span> ile devam eder. Budizm ve Uzakdoğu felsefesini konu alan film görsel alanda sağladığı başarıyı düşünce ve inanç yönünden sağlayamaz. Atilla Dorsay’a göre filmde Buda’nın yaşam öyküsü ‘...sıradan Amerikan seyircisi için şematize edilmiştir ve film sanki bir Budizm el kitabı okur izlenimi yaratır seyircide....’<span class="idebold"> </span> Bertolucci, <span class="calibre4">Stealing Beauty </span>(1996), <span class="calibre4">L’Assedio </span>(1998), <span class="calibre4">Dreamers</span> (2003) filmleriyle günümüz İtalyan sinemasına uzanan süreçte yerini korumaktadır.</p>
				<p class="norma">1963 yılında <span class="calibre4">Ape Regina</span> filmiyle İtalyan sinemasında ilk çıkışını yapan ve yeni<span class="idebold"> </span>İtalyan sinemasının isimleri arasında en marjinal yönetmen olarak bilinen <span class="idebold">Marco Ferreri</span>’yi belirli kalıplar içerisinde ele almak oldukça zordur. Ferreri, 50’li yılların sonlarına doğru İspanya’ya gitmiş ve kara güldürü türünde filmler çevirdikten sonra 1960’ta İtalya’ya dönmüştür. Yönetmenin 60’larda çevirdiği ilk filmlerinde Yeni Gerçekçiliğin kaçınılmaz etkileri görülmektedir. İlk yapıtlarında realistik durumlardan yola çıkan Ferreri giderek abes veya sürreal denebilecek durumlara uzanmıştır. Ona göre gerçek olan ile soyut olan karşıt değil, birbirlerini tamamlayıcıdırlar. İlk filmlerinden itibaren kadın-erkek ilişkilerinin analizine yer veren yönetmen, çiftlerin ilişkisini bir tür karşılıklı itaat etme, hakkından gelme gibi biyolojik çarpışmaya dayandırır. <span class="calibre4">Ape Regina</span> (1963) filminden <span class="calibre4">Donna Scimmia</span>’ya (1964), <span class="calibre4">L’Uomo Dei Cinque Palloni</span> (1965), <span class="calibre4">Harem</span>’e (1967), <span class="calibre4">Dillinger è Morto</span> (1969), <span class="calibre4">La</span> <span class="calibre4">Cagna</span> (1972), <span class="calibre4">L’Ultima Donna</span> (1976), <span class="calibre4">Ciao Maschio</span> (1978), <span class="calibre4">Storie Di Ordinaria Follia</span> (1981) gibi filmlerine dek birçok filminde çiftler arasındaki bu savaşa yer verir.<span class="idebold"> </span> Yönetmen kitlelere sesini duyurarak en çok dikkatleri üzerine çektiği filmlerini 70’li yıllarda gerçekleştirir: <span class="calibre4">La Cagna</span> (1972), <span class="calibre4">La Grande Abbuffata</span> (1973), <span class="calibre4">Non Toccare La Donna Bianca</span> (1974), <span class="calibre4">L’Ultima Donna</span> (1976), <span class="calibre4">Ciao Maschio</span> (1978), <span class="calibre4">Chiedo Asilo</span> (1979), <span class="calibre4">Storie Di Ordinaria Follia</span> (1981). 1972’de çevirdiği <span class="calibre4">La Cagna</span>’da insan, kadın, doğa, tüketim, özgürlük ve aşk kavramlarını objektifin önüne sürer. Seçkin İtalyan yönetmenlerinin gözdesi toplumsal çerçevede ikili ilişkiler temasını güldürüyle besleyerek özgün bir film kurar. <span class="calibre4">La Cagna</span>, toplum ve toplumdışı iki bireysel deneyimin, cinselliğin gözle görülür bir şekilde ağırlığını koyduğu bir atmosferde, sosyallik ve antisosyallik ikileminin ortaya çıkardığı çelişkilerde, bir uyum sürecini aramasının öyküsüdür. Ferreri’nin sosyal yaşamın en bozuk sınıfı olarak gördüğü burjuvaziye yönelttiği eleştiri <span class="calibre4">La Cagna</span> ve öncesinde tatlı-sert fiskelerden öteye gitmezken <span class="calibre4">La Grande</span> <span class="calibre4">Abbuffata</span> ile bir patlamaya dönüşür.<span class="idebold"> </span> 1973’te çevirdiği dört arkadaşın hafta sonu eğlencesinin anlatıldığı <span class="calibre4">La Grande Abbuffata</span>’da hikâyenin tüm çarpıcılığı altında çağımızın tüketim toplumlarının azgın iştahına yöneltilmiş bir taşlama vardır. Eğlence, yemek, seks, tüketim... Burjuva toplumlarında durmadan körüklenen bu alt düzeydeki isteklerin son aşaması, insanın kendi kendini tüketmesi, bitirmesi, ölümüdür. Dört arkadaşın birbirinden güzel ve çekici yemekleri tadarak, çağırdıkları fahişelerle alemler düzenleyerek herşeyin en sonuna dek gitmeleri, bilinen, istenen, hazırlanan, yavaş yavaş tadına varılarak gerçekleştirilen bir intihardan başka bir şey değildir.<span class="idebold"> </span> Ferreri’nin 80’li yıllarda ve 90’ların başında çevirdiği filmlerde tematik ve stilistik açıdan bir gelişme görülmez. Ancak bir yandan da bu dönem filmleri feminist kültüre bir saygı göstergesi olarak değerlendirilir. (Piera Degli Esposti ve Dacia Maraini’nin kitabından uyarladığı <span class="calibre4">Storia Di Piera</span> (1983) ve <span class="calibre4">Il Futuro è Donna</span> (1984) gibi) Yönetmenin diğer filmleri arasında <span class="calibre4">I Love You</span> (1986), <span class="calibre4">Come Sono</span> <span class="calibre4">Buoni I Bianchi</span> (1987), <span class="calibre4">La Casa Del Sorriso</span> (1988), <span class="calibre4">La Carne</span> (1991), <span class="calibre4">Diario Di Un Vizio</span> (1993), <span class="calibre4">Nitrato D’Argento</span> (1995) yer alır.</p>
				<p class="norma">Yeni İtalyan sinemasının önemli yönetmenlerinden olan <span class="idebold">Paolo ve Vittorio Taviani</span> Kardeşler 1965 yılına kadar sinemada Valentino Orsini ile birlikte ortak yapımlara imza atmışlardır. Taviani Kardeşler, 50’li yıllarda o zamanlar bir tiyatro yönetmeni olan Valentino Orsini ile birlikte tiyatro oyunları sahneye koyarlar. Sinemaya geçişleri ise 1954 yılında çevirdikleri belgesellerle gerçekleşir ve 1959 yılına kadar belgesel türde filmlere imza atarlar. Paolo-Vittorio Taviani ve Valentino Orsini üçlüsünün çevirdiği ilk uzun metrajlı film 1963 yapımı <span class="calibre4">Un Uomo Da Bruciare</span> Yeni Gerçekçilik akımının izlerini taşımaktadır. Özellikle ilk yapıtlarında görülen Yeni Gerçekçi izlerden dolayı Taviani Kardeşler buk akımın en gözde mirasçıları olarak tanımlanmışlardır. Bu yapıtı 1963’te <span class="calibre4">I Fuorilegge Del Matrimonio</span> izler. Film, konusunu boşanmaları kolaylaştırmak için çıkarılması düşünülen bir kanun önerisinden alır. Bu filmle birlikte Tavianiler’in yönetmenlik yaşamlarının ilk dönemi de kapanmış olur.<span class="idebold"> </span> 1965 yılında <span class="calibre4">I Sovversivi</span> filmini çevirmeden kısa bir süre önce Taviani ve Orsini üçlüsü ayrılır. Orsini, politik ve militan sinema türüne kayarken Tavianiler sanat ve ideoloji, politika ve estetik ilişkilerine ağırlık vererek yönetmenlik kariyerlerine devam ederler. Bu yüzden <span class="calibre4">I Sovversivi</span>, Tavianiler’in ilk filmi olarak da değerlendirilebilir. </p>
				<p class="norma">Film, İtalyan solunun en büyük önderlerinden biri olan Palmiro Togliatti’nin ölümünün ardından yaşanan kaosu anlatırken 1968 olaylarıyla gelecek olan değişim sürecinin de ilk sinyallerini verir. Tavianiler 1969’da <span class="calibre4">Sotto Il Segno Di Scorpione</span> ve 1971’de <span class="calibre4">San Michele Aveva Un Gallo</span> filmlerini çevirirler. Her iki film de 1968 devrimiyle gelen değişim ve umutlar üzerinedir.<span class="idebold"> </span> 1974’teki <span class="calibre4">Allonsanfan</span>’ın ardından 1977’de <span class="calibre4">Padre Padrone</span> filmini gerçekleştirerek uluslararası alanda seslerini duyururlar. Gavino Ledda’nın yaşam öyküsünü anlattığı romanından uyarlanan film Sardegnalı bir çobanın babası, ailesi, çevresi ve toplumla giderek zorlaşan ilişkilerini anlatır. <span class="calibre4">Padre Padrone</span>’nin ardından 80’li yıllarda ortaya koydukları yapıtlarla Tavianiler İtalya dışında da eleştirmenler tarafından izlenen ve beğeni kazanan isimler arasında yer alırlar. 1980’de gerçekleştirdikleri <span class="calibre4">Il Prato</span> filminin ardından <span class="calibre4">La Notte Di San Lorenzo</span>’da çocukluklarının geçtiği Toscana’da 40’lı yıllarda faşist-antifaşist kavgası sonucu yaşanan bir katliamı anlatırlar. Tavianiler 1986’da iki film daha çevirirler: Luigi Pirandello’nun beş öyküsünü işledikleri <span class="calibre4">Kaos </span>ve Hollywood’un doğuşu ve David Wark Griffith’in <span class="calibre4">Intolerance</span> filminin çekimi üzerine olan <span class="calibre4">Good Morning Babilonia</span>. 1990’da çektikleri Tolstoy’un <span class="calibre4">Padre Sergio</span> adlı öyküsünün bir uyarlaması olan <span class="calibre4">Il Sole Anche Di Notte</span>’nin ardından son filmleri olan 1993 yapımı <span class="calibre4">Fiorile</span>’de bir ailenin birkaç kuşağının serüvenleri boyunca Napolyon’dan günümüze İtalya’yı anlatırlar. Özellikle 70’li yıllarda çevirdikleri filmlerle birey-toplum ilişkisini, dün-bugün-yarın uzantısını başarılı bir şekilde yansıtarak uluslararası alanda isimlerini duyuran ve Yeni Gerçekçi kuşağın mirasçıları olarak görülen Paolo ve Vittorio Taviani’nin son dönemde ortaya koydukları filmlerine bakılarak en başarılı dönemlerinin geride kaldığı düşünülmektedir. Taviani Kardeşler’in son dönem çalışmaları arasında <span class="calibre4">Le Affinità Elettive</span> (1996), <span class="calibre4">Tu Ridi</span> (1998), <span class="calibre4">La masseria delle allodole</span> (2007) anımsanabilir.</p>
				<p class="norma">Taviani Kardeşlerle birlikte sinemaya adım atan, 1965 yılına kadar ortak yapımlarda yer alan <span class="idebold">Valentino Orsini</span> ise tamamen politik ve militan filmlerle yönetmenlik kariyerine devam etmiştir. Üçüncü dünya ülkelerinin problemleriyle yüzleşen entelektüel bir İtalyan’ı konu alan ilk bireysel çalışması <span class="calibre4">I Dannati Della Terra</span>’yı (1969) eleştirmen Adelio Ferrero ‘sonunda...siyasal söylemin hikayenin dışında değil...fakat hikayenin merkezinde yer aldığı son yılların tek İtalyan filmi....’<span class="idebold">  </span>olarak değerlendirmiştir. Yönetmen, 1984 yılına dek dört filme daha imza atar: <span class="calibre4">Corbari</span> (1970), <span class="calibre4">L’Amante Dell’Orsa Maggiore</span> (1971), <span class="calibre4">Uomini e No</span> (1979), <span class="calibre4">Figlio Mio Infinitamente Caro</span> (1984). Orsini, Taviani Kardeşler ile birlikte yaptığı çalışmalarla ve daha sonraki yıllarda politik sinema türündeki bireysel çalışmalarıyla yeni İtalyan sinemasındaki önemli isimler arasında sayılmaktadır.</p>
				<p class="norma">Roma’da ve Londra’da sinema eğitimi alan <span class="idebold">Marco Bellocchio</span> 60’lı yıllarda yaptığı kısa metrajlı çalışmaların ardından 1965’te ilk uzun metrajlı filmi olan <span class="calibre4">I</span> <span class="calibre4">Pugni In Tasca</span>’yı çevirmiştir. 60’lı yılların karşıt, yıkıcı ve politik sinemasının önemli isimlerinden biri olarak bilinen Bellocchio’nun filmlerinde sıklıkla ele aldığı konular aile düzeni, dini kurumlar ve sosyal örgütlenmedir. Bellocchio’nun sineması genel olarak bakıldığında düzene, sisteme ve kurumlara karşıt, savaşan bir tavır sergiler. Gideon Bachmann’a göre filmde asıl anlatılmak istenen filmin somut ve bilgi verici bölümleridir: kahvelerdeki başıboş gençlik, aile arasındaki yapmacık davranışlar, küçük şehir atmosferi, amaçsız ve boş bir hayat...<span class="idebold"> </span> Film başarılı olmasına rağmen İtalyan parlamento üyeleri tarafından protesto edilmiştir. </p>
				<p class="norma">İkinci filmi <span class="calibre4">La Cina è Vicina</span>’da sosyo-politik bir eleştiri yapan Bellocchio 1967’de Venedik Film Festivali’nde jüri özel ödülünü alır. 1969 yılında <span class="calibre4">Amore e</span> <span class="calibre4">Rabbia</span> için militan bir belge film olan <span class="calibre4">Discutiamo Discutiamo</span> epizodunu çeker. 1971 ve 1976 yılları arasında daha önce izlediği sisteme ve kurumlara karşıt tutumunu devam ettirir: <span class="calibre4">Nel Nome Del Padre</span> (1971), <span class="calibre4">Sbatti Il Mostro In Prima Pagina</span> (1976), <span class="calibre4">Marcia Trionfale </span>(1976). 1974’te ise yine bir belge film olan <span class="calibre4">Matti Da Slegare</span>’yi Silvano Agosti, Sandro Petraglia ve Stefano Rulli işbirliğiyle çevirir.<span class="idebold"> </span> 70’li yılların sonlarında çevirdiği filmler beklenen ilgiyi görmez. Bellocchio 80’li yıllar boyunca marjinal temalarına yenilerini ekleyerek, üstünde çok tartışılan, genelden çok belli bir seyirci kitlesine seslenen ve eleştiri dozajı yüksek filmler çekmiştir. Olumsuz eleştiriler alan <span class="calibre4">Gli Occhi e La Bocca</span> ‘nın (1982) ardından <span class="calibre4">Enrico IV</span> (1984) dikkatleri yeniden Bellocchio’ya çeker. Yönetmen bu kez, kendini çift kişilikle gösteren alt tür bir deliliğe, yaşamdan koparak kişinin kendi iç dünyasına kapanması olayına eğilir.<span class="idebold"> </span> 1986’da çevirdiği <span class="calibre4">Il Diavolo In Corpo</span> ve 1988 yapımı <span class="calibre4">La Visione</span> <span class="calibre4">Del Sabba</span> ile evlilik ve cinsellik kavramlarına değinen Bellocchio, 1990 yılında İtalya’da yaşanan gerçek bir tecavüz davasını konu aldığı <span class="calibre4">La Condanna</span>’yı çeker. </p>
				<p class="norma">Filmografisine genel olarak bakıldığında yönetmenin ilk filminden itibaren kurumlara ve sisteme karşı sergilediği tutumun 80’lerden sonra değiştiği görülmektedir. Aslında günümüzde de bürokrasiye, değişimin düzen tarafından engellenişine karşı savaşını sürdürmektedir, ancak karşı olduğu düzen Bellocchio’yu da içine almak istemekte ve yaratıcılığını engellemektedir. 90’lardan günümüze uzanan çalışmaları arasında <span class="calibre4">Il Sogno Della Farfalla</span> (1994), <span class="calibre4">Il Principe Di Homburg</span> (1996), <span class="calibre4">La Balia</span> (1999), <span class="calibre4">L’Ora Di Religione</span> (2001), <span class="calibre4">Buongiorno Notte</span> (2003), <span class="calibre4">Il regista di matrimoni</span> (2006) sayılmaktadır.</p>
				<p class="norma"><span class="idebold">Ustaların Sineması</span></p>
				<p class="norma">60’lı yıllardaki ekonomik patlama ‘Mucizevi İtalya’yı yaratırken sinemada da mucizevi bir dönem başlamıştır, özellikle 1960 yılında çevrilen beş film yeni İtalyan sineması dönemini açarken yaratıcılarının isimlerini de ‘sinemanın ustaları’ arasına yazdırmıştır: Federico Fellini’nin <span class="calibre4">La Dolce Vita</span>’sı, Michelangelo Antonioni’nin <span class="calibre4">L’Avventura</span>’sı, Luchino Visconti’nin <span class="calibre4">Rocco e I Suoi Fratelli</span>, Vittorio De Sica’nın <span class="calibre4">La Ciociara</span> ve Roberto Rossellini’nin <span class="calibre4">Era Notte A Roma</span> filmleri. Bu filmler ulusal ve uluslararası alanda başarı kazanmış olmalarının yanı sıra yaratıcıları için de birer dönüm noktası olmuşlardır. Yönetmenlerin her biri 1960’tan sonra çevirdikleri filmlerde varlıklarını, filmlerinin ‘yönetmen sineması’ olduklarını hissettirmişler ve belli bir çizgide ilerlemişlerdir. Aynı zamanda bu beş film, yönetmenlerinin İtalya dışında da yapımlara imza atmalarını sağlamıştır. Yeni İtalyan sinemasının bu beş ustasından Fellini ve Antonioni 50’li yıllarda ilk çıkışlarını yapan yönetmenlerdir ve ortak noktaları kendilerine özgü kişisel bir sinema yaratmalarıdır. Rossellini, Visconti ve De Sica ise Yeni Gerçekçilik akımının öncüleridir, ancak 60’lı yıllarda her biri farklı bir sinema görüşü doğrultusunda yapıtlarını gerçekleştirmişlerdir.</p>
				<p class="norma">1952 yılında <span class="calibre4">Lo Sceicco Bianco</span> filmiyle ilk yönetmenlik denemesini gerçekleştiren <span class="idebold">Federico Fellini</span> 60’lı yıllarda özgün ve kişisel sinemasıyla, filmlerinde her zaman yer verdiği düşleriyle yalnızca İtalyan sinemasında değil dünya sinemasında da artık bir usta olduğunu kanıtlamış ve tüm dünyaya adını duyurduğu unutulmaz başyapıtını çevirmiştir: <span class="calibre4">La Dolce Vita</span>. Fellini’nin aynı zamanda en iyi dostu olarak bilinen Marcello Mastroianni’nin başrolde yer aldığı <span class="calibre4">La Dolce Vita</span>, Roma’da bir magazin dergisinde amaçsız bir dedikodu yazarı olarak yaşamını kazanan Marcello Rubini’nin çevresinde yozlaşmış dünyayla kendisinin de fark edemediği bir biçimde nasıl bütünleştiğini anlatır. Film, Fellini’nin 60’lı yıllarda değişen toplumsal yapıyla birlikte Roma’nın seçkinler sınıfına bir bakışıdır. Atilla Dorsay filmi ‘...özellikle de üst sınıfların, ‘sosyete’nin günlerini gün ettikleri ‘dolce vita’ içinde erişmeyi başardıkları mutsuzluk ve doyumsuzluk....’<span class="idebold"> </span>olarak özetlemektedir. Film Fellini’ye ulusal ve uluslararası alanda başarı getirirken daha sonraki filmleri için de oldukça büyük bir sermaye teşkil etmiş ve çeşitli yapımcılarla çalışmasını sağlamıştır. Fellini, <span class="calibre4">La Dolce Vita</span>’nın ardından 1962’de <span class="calibre4">Boccaccio ‘70</span> filminin bir epizodu olan <span class="calibre4">Le Tentazioni Del Dottor Antonio</span>’yu çevirmiştir. 60’lı yıllardaki ikinci olay filmi ise 1963’te çevirdiği <span class="calibre4">Otto e Mezzo</span> olmuştur. Film, 43 yaşındaki yönetmen Guido’nun ailesine, kadınlara, dine, filmlerine, oyuncularına, geçmişine bakışını, kısaca onu bugüne getiren dünyasına bakışını anlatır. Yaşam ve sanat, gerçek ve düş birbiri içinde eriyip giderler.<span class="idebold"> </span> En iyi yabancı film Oscar’ını kazanan filmde aynı zamanda Fellini bir yönetmen olarak kendi yaratıcılığını sorgulamaktadır. 1965’te çevirdiği <span class="calibre4">Giulietta Degli</span> <span class="calibre4">Spiriti</span>’de kocasının kendisine olan sadakatinden şüphe eden bir kadının geçirdiği krizler, bunalımlar ve yaşam savaşı anlatılır. Bu film Fellini’nin en azından en kişisel filmlerinde olduğu gibi anılara dönüş ve saygı, anıların ruhbilimsel bir araştırması, bir kadın portresi, bir oluşumun adım adım gerçekleşmesi ve de –bir kez daha-otobiyografik bir denemedir. (Anılar, kadınlar, psikozlar, kişinin derinlikleri)<span class="idebold"> </span> Fellini bu filmde renkli filmin olanaklarıyla duyguları ve hayali görüntüleri başarılı bir şekilde aktarmıştır. 1968’de yine bir epizot filmi olan <span class="calibre4">Toby Dammit</span>’i çevirmiştir (<span class="calibre4">Tre</span> <span class="calibre4">Passi Nel Delirio</span> filminin üçüncü epizodu olarak çekmiştir.) 1969 yılında ise televizyon için bir çalışma gerçekleştirmiş ve yönetmen kimliğini, filmlerini, yaratıcılığındaki evreleri anlattığı bir belgesel çevirmiştir. 1969’da ortaya koyduğu bir diğer çalışma ise Petronius’un romanından yola çıkarak gerçekleştirdiği <span class="calibre4">Satyricon</span>’dur. Ancak Fellini filmin romanın bir uyarlaması olmadığını savunmuş ve ‘<span class="calibre4">Satyricon</span> fragmanlardan oluşan bir çalışmadır. Bir kitabı gösteriyor değilim; kitap yalnızca vesiledir’<span class="idebold">  </span>demiştir. <span class="calibre4">Satyricon,</span> Neron dönemi Roma’sına bir yolculuktur, ancak yönetmen daha çok Roma’nın perde arkasını, görünmeyen yüzünü anlatmayı amaçlamıştır. Roma dönemine ait sürükleyici bir serüven filmi görünümü altında; ve eşcinselliğe gösterilen hoşgörünün, ondan korkmamanın; görsel zenginliğin, panayır havasının gerisinde her kareye ustaca yedirilen ‘ince alay’ filmin en önemli kozunu oluşturmaktadır. Düş gücü, yaratıcılık, görsel malzemede hiç zorlanmadan yapılmış hissini veren deformasyonlar eşcinsellik gibi güç bir konunun bayağılaşmadan anlatılışı, estetik düzeyin hiç düşmeyişi <span class="calibre4">Satyricon</span>’u bir başyapıt durumuna getirir. Öte yandan o çağda Roma İmparatorluğu’nun globalleştirdiği dünya ile günümüz dünyası arasındaki benzer yozlaşmaların, aynı sahte dünyaların keşfedilmesini de sağlıyor <span class="calibre4">Satyricon</span>.<span class="idebold"> </span> </p>
				<p class="norma">Fellini, 70’li yıllardan itibaren yavaş yavaş, kendi çocukluğu, gençliği, Roma’ya gelişi ve yönetmenlik yaşamını konu alan filmlere imza atar. Yönetmenin son dönemi olarak da adlandırılan bu süreç, çocukluk anılarına ait sirklerden yola çıkarak palyaçoları anlattığı, 1970’te RAI ile ortak yapım olan <span class="calibre4">I Clowns</span> ile başlar. 1972’de çevirdiği <span class="calibre4">Roma</span> ise kuşkusuz ki onun filmografisinde özel bir yere sahiptir. Fellini, üniversite yıllarında geldiği ve vazgeçemediği Roma şehri üzerine bu filmi yapmıştır. 1973’te çevirdiği <span class="calibre4">Amarcord</span> onun çocukluğuna, gençliğine dönüşüdür. 1930’lu yılların sosyo-politik çizgisini, bir İtalyan kasabasının zengin iç dünyasını bir çocuğun gözünden verir: Ana baba kavgaları, asalak akrabalar, antika öğretmenler, ilk cinsel istekler hepimizin çocukluğunda yaşadığı ortak anılarıdır, aslında işte bu anlamda film son derece başarılıdır. <span class="calibre4">Amarcord</span> sinemayı aşan bir şeydir. Filmde kaba ve yalın gerçeklik duygusu bozulmuştur, kahramanların yaşayan kişiler olabilmesi filme ayrı bir gerçekçi hava vermiştir.<span class="idebold"> </span> Film bazı faşist çevrelerce ağır eleştiriler almıştır. 70’li yıllarda art arda çevirdiği <span class="calibre4">I Clowns</span>, <span class="calibre4">Roma</span> ve <span class="calibre4">Amarcord</span> Fellini’nin kendi anılarına, çocukluğuna ve gençliğine dönüş üçlemesi gibidir. 1976 yılında çevirdiği <span class="calibre4">Casanova</span>’da, bir 18. yüzyıl soylusunun anılarından yola çıkar. 1979’da yine RAI televizyon kanalıyla bir ortak yapım olan <span class="calibre4">Prova D’Orchestra</span>’da ise bir orkestranın prova yapışını, provadaki kesilmeleri ve devamları anlatır. Bu film o yıllarda İtalya’nın siyasi yaşamındaki karışıklıkların bir simgesi olarak değerlendirilmiştir. 1980’de <span class="calibre4">La Città Delle Donne</span>’yi çevirir. Filmin teması Fellini’nin aklına ilk olarak Marcello Mastroianni’yi getirir ve Mastroianni filmde başrolde yer alır. <span class="calibre4">La Città</span> <span class="calibre4">Delle Donne</span> sürekli kadınlar ve erotizm üzerine gözleri açık düşler gören Fellini’nin çağdaşlık ve kadın kavramlarının yarattığı toplumsal kökenli sorun ve çelişkilerini sergiler.<span class="idebold"> </span> Birinci Dünya Savaşı öncesinde Napoli’den içindeki bir grup seçkinle hareket eden bir gemiyi anlatan <span class="calibre4">E La Nave Va</span>’nın (1983) ardından ince bir televizyon eleştirisi yaptığı <span class="calibre4">Ginger e Fred</span>’i (1985) çevirir. 30’lu ve 40’lı yılların popüler dans çifti olan Fred Astaire ve Ginger Rogers’ın taklidi olan iki İtalyan dansçının yıllar sonra bir televizyon programına konuk olarak çağrılmaları ve böylece karşılaşmalarını anlatan filmde değişen zamanı ve insanı imler Fellini. Tek tek kaybolan lezzetlerin tablosunu yapar. Onların bugün artık, garip, ucube şeyler olarak algılanmasını gözler. Geçmişin yapaylığıyla, bugünün yapaylıkları arasında konaklar. Ancak bunu yaparken şu ya da bu yana koymaz tavrını. Nitekim yapılan bir söyleşide altını çizerek vurgulamıştır bunu: ‘Ben bu filmle televizyona savaş açıyor değilim. Böyle bir şey yapmak aptallık olurdu. Televizyon burada ve bir yere de gideceği yok.’<span class="idebold">  </span>Yönetmen, kendi yaşamına dair öyküler anlattığı filmlerine 1987 yapımı <span class="calibre4">Intervista</span> ile bir yenisini ekler. Sergio Rubini ve Anotella Panziani gibi oyuncuların yanı sıra Marcello Mastroianni ve Anita Ekberg’in de kendilerini oynadıkları, Fellini ve asistanı Maurizio Mein’in de oyuncular arasında yer aldıkları <span class="calibre4">Intervista</span>, Cinecittà’nın dünü ve bugününü biraraya getiriyordu. Adını <span class="calibre4">La</span> <span class="calibre4">Dolce Vita</span>’dan ödünç alan genç gazeteci Rubini’nin Cinecittà’ya ilk gelişini anlatan bölüm ile Fellini’nin geçmişine bir yolculuk imkanı sağlıyordu. <span class="calibre4">Intervista</span>’nın başrolünde, Cinecittà’nın kendisi vardı. Dev stüdyoları, kaprisli yıldızları, birbirinden çılgın yönetmenleri, kızılderilileri, filleri ve içinde yaşanan hayatın sıradışılığı ile... <span class="calibre4">Intervista</span>, <span class="calibre4">La Dolce Vita</span>’nın unutulmaz oyuncuları Marcello Mastroianni ve Anita Ekberg’in tekrar biraraya geldikleri ve artık yaşlanmış olan bu iki yıldızın, eski görüntülerini hayranlıkla izledikleri dokunaklı sahnesiyle de belleklere kazındı. Sinema dünyasının büyüleyici güzelliğine ve ölümsüzlüğüne adanan <span class="calibre4">Intervista</span>, Cannes Film Festivali’nden de 40. yıl başarı ödülü ile döndü.<span class="idebold"> </span>Yönetmen, son filmi <span class="calibre4">La Voce Della Luna</span>’yı 1989’da çevirir. </p>
				<p class="norma">Fellini’nin yönetmenlik yaşamı üç bölümde incelenebilir: Yeni Gerçekçilik akımının etkisinde kaldığı ilk yıllar (1950’ler), özgün ve kişisel sinemasını yarattığı 60’lı yıllar ve kendi anılarına, çocukluğuna, gençliğine döndüğü 70’li ve 80’li yıllar. Bir söyleşisinde, ‘Sinema nedir? Birtakım düşsel görüntüleri düzene sokmak ve belli bir açıklıkla öykülemek için yapılan bir çaba. Benim içinse film yapmak gerçekten bir yaşama biçimidir....’<span class="idebold"> </span> demiştir. Sinema, Fellini’nin kendini ifade ettiği en iyi anlatım aracı olmuştur. Sanatta ‘nesnelliği’ kabul etmeyip, çevresini, dünyayı kendi gördüğü ve duyduğu gibi yansıtmak isteyen, bu arada düpedüz kendini de anlatmakta olan ve bu anlamda ‘kişisel’ kalan bir sanatçıdır.<span class="idebold"> </span> </p>
				<p class="norma">1960 yılında <span class="calibre4">La Dolce Vita</span> filmiyle Federico Fellini tüm dünyaya adını duyururken aynı yıl <span class="idebold">Michelangelo Antonioni</span> <span class="calibre4">L’Avventura</span> ile Cannes Film Festivali’nde jüri özel ödülünü alarak uluslararası alanda ustalığını kanıtlamıştır. <span class="calibre4">La Dolce</span> <span class="calibre4">Vita</span>’nın Fellini filmografisindeki yeri ile <span class="calibre4">L’Avventura</span>’nın Antonioni’nin yönetmenlik kariyerindeki yeri aynıdır. Her iki film de bu iki yönetmenin özgün sinema anlayışlarını kitlelere kabul ettirmelerinin birer göstergesidir. Antonioni de Fellini gibi 1960’ta çevirdiği bu filmin ardından hızlı bir yükseliş sergiler. <span class="calibre4">L’Avventura</span> değişen toplumsal yapıyla birlikte bireyin çevresine yabancılaşmasının ve giderek yalnızlığa sürüklenişinin hikayesidir. Antonioni bu filmde uzun çekimlerle hayatın gerçek ritmini yakalamayı dener, saf sinemanın içine dalan geleneksel öğeleri ayıklamaya çalışır: Giovanni Fusco’nun müziği (jeneriklerin dışında) filme ancak 45. dakikasında adım atar. Oyuncular, klasik oyunculuk geleneğinin dışında, sanki belli karakterler çizmekten çok, belli anları yaşama izlenimi vermeye çalışırlar.<span class="idebold"> </span> <span class="calibre4">L’Avventura </span>genellikle Antonioni’nin olgunluk döneminin başlangıcı kabul edilir: Anlatım biçimi, yönetmenin teknik bilgisi bütünüyle ustalaşmıştır. Bundan böyle yapıtları yalnızca aynı temanın çeşitlemelerinden oluşur. Bunun yanında tüm filmlerinde rol alan baş oyuncu ve yorumcu olarak Monica Vitti de ilk kez <span class="calibre4">L’Avventura</span>’da görülmüştür.<span class="idebold"> </span> Bu filmin ardından Antonioni özgün anlatımı ve temalarıyla yapıtlarını ortaya koymaya devam eder. 1961’de <span class="calibre4">La Notte</span> ve 1962’de <span class="calibre4">L’Eclisse</span>’yi çevirir. <span class="calibre4">L’Avventura</span>, <span class="calibre4">La</span> <span class="calibre4">Notte </span>ve <span class="calibre4">L’Eclisse</span> Antonioni’nin ‘yalnızlık üçlemesi’<span class="idebold">  </span>olarak adlandırılır. Her üç filmde de Antonioni’nin ele aldığı konu, bireyin yalnızlığıdır. Bu üçlemenin ardından, 1964 yılında çevirdiği <span class="calibre4">Il Deserto Rosso</span>’da insanın bozulmuş ilişkilerini amansız bir analizden geçiren yönetmen, bu kez hasta bir insanın çevresiyle ilişkilerini konu alır. Ravenna’nın kıyı şeridi üzerinde kurulu sanayi alanı içindeki rafinerinin tüten bacalarını, kördüğümleşmiş boru sarmallarını oyunun başkişisinin gözünden yansıtırken, devasa teknik yapıların kuşattığı bu dünyanın, sinirleri hastalık derecesinde gergin ve laçka kadın kahramanın üzerinde estirdiği örtük terörü ve kadının o hastamsı duyarlılığıyla buna tepkisini<span class="idebold"> </span> aktarır. Önceki filmlerinde bireylerarası ilişkilerle ilgilenen Antonioni, bu filmde kişinin yaşanılan toplumsal çevreyle karşı karşıya bırakıldığını söyler.<span class="idebold"> </span> 1965’te gerçekleştirdiği <span class="calibre4">I Tre Volti</span>’nin ardından 1966’da <span class="calibre4">Blow-Up</span>’ı çevirir. <span class="calibre4">Blow-Up</span> yönetmenin önceki filmlerinden farklı, polisiye türde bir filmdir. Daha önceki çalışmalarında görülen yavaşlık, yerini canlılık ve harekete bırakmıştır. Antonioni filmin alışılmadık hızlı ritmi için ‘Öykünün öyle bir ritmi gerektirdiğini hissettiğim için film o şekilde kurgulandı: Bu karakterler sinirli davranmalıydı....’<span class="idebold"> </span> açıklamasını yapmıştır. 1970 yılında Amerika’da çevirdiği <span class="calibre4">Zabriske Point</span> Antonioni’nin o zamana kadar çevirdiği filmler arasında toplumsal ve ideolojik konulara en çok eğilenidir. 1972’de RAI için çektiği <span class="calibre4">Chung Kuo Cina</span> adlı bir belgeselin ardından 1974’te <span class="calibre4">Professione:reporter</span> ile özgün sinemasına geri döner. </p>
				<p class="norma">Antonioni’nin son iki filmi ise kadınlar üzerinedir. 1982’de çevirdiği <span class="calibre4">Identificazione Di Una Donna</span>’nın ardından on üç yıl sessiz kalmış ve 1995’te <span class="calibre4">Al Di Là Delle Nuvole</span>’yi Wim Wenders ile birlikte yönetmiştir. <span class="calibre4">Al Di Là Delle Nuvole</span> her biri kadınlar üzerine kurulu dört epizottan oluşur ve tema hep aynıdır: Ayrılık ve terkedilme.<span class="idebold">  </span>Son çalışması <span class="calibre4">Eros</span> filmi için çevirdiği <span class="calibre4">Il Filo Pericoloso Delle Cose</span> adlı epizottur.</p>
				<p class="norma">60’lı yılların ustaları arasında anılan <span class="idebold">Roberto Rossellini</span>’nin sineması üç bölümde incelenebilir: Yeni Gerçekçiliğin öncülüğünü yaparak akımın başyapıtı olan <span class="calibre4">Roma Città</span> <span class="calibre4">Aperta</span>’yı çevirdiği ve ardından savaş üçlemesini tamamladığı yıllar birinci dönemdir. Ardından solculukla özdeşleşen toplumculuğu bırakarak temsil ettiği burjuvazinin estetik anlayışına daha uygun olan ‘sanat için sanat’ öğretisine yaklaştığı<span class="idebold"> </span> daha bireysel filmler çevirdiği Ingrid Bergmanlı ikinci dönem gelir. 1959 yılında çevirdiği <span class="calibre4">Il Generale Della Rovere</span> ile savaş temasına dönüş yapmasının ardından gelen 60’lı ve 70’li yıllar ise Rossellini’nin son dönemini oluşturmaktadır.</p>
				<p class="norma">Rossellini <span class="calibre4">Il Generale Della Rovere</span>’nin ardından savaş temalı iki film çevirir. <span class="calibre4">Era Notte A Roma</span> (1960) ve <span class="calibre4">Viva Italia</span> (1961). İtalya’nın birleşmesinde Garibaldi’nin üstlendiği rolü anlatan <span class="calibre4">Viva Italia</span> Rossellini’nin Garibaldi’nin gösterişine ve Quarto’daki konuşmasının bir sonuca bağlanamamasına dikkat çekmesine karşın, geçmişi bugünün alaycılığı ile sorgulamayı reddeder. Rossellini’nin biçemi moda olan değişimlerin üzerinde yükselen bir dürüstlüğe sahiptir ve stratejiyi ön plana çıkaran savaş sahneleri açıklıkları nedeni ile eşsizdirler.<span class="idebold"> </span> 1961 yılında Rossellini’nin Stendhal’ın bir romanından uyarladığı <span class="calibre4">Vanina</span> <span class="calibre4">Vanini</span>’de 19. yüzyıl başında yaşanmış bir aşk öyküsü anlatılır. Yönetmen geleneksel olanla modern yaşamın öğelerinin başarılı birlikteliğini sergilemiştir.<span class="idebold"> </span> Rossellini’nin tarihsel geçmişe bakışı 1962’de çevirdiği <span class="calibre4">Anima Nera</span> ile sürmüştür. 1965’te <span class="calibre4">L’Età Di</span> <span class="calibre4">Ferro </span>ve 1966’da <span class="calibre4">La Prise De Pouvoir Par Louis XIV</span> filmleriyle televizyona geçiş yapar. Böylece duygunun, coşkunun ve estetik kaygıların yerini tamamen didaktik bir sinema alır. Prodüktörlerin ticari kaygı taşımadığı gerekçesiyle suçladıkları Rossellini böylece henüz reklamların boyunduruğu altında olmayan televizyon ile sıkı bir işbirliğine girer. Televizyon için çevirdiği diğer filmler <span class="calibre4">Gli Atti Degli Apostoli</span> (1969), <span class="calibre4">Socrate</span> (1971), <span class="calibre4">Lotta Dell’Uomo Per La Sua Sopravvivenza</span> (1971), <span class="calibre4">Blaise Pascal</span> (1972), <span class="calibre4">Agostino Di Ippona</span> (1972), <span class="calibre4">L’Età Di Cosimo De’Medici</span> (1972-73), <span class="calibre4">Cartesius</span> (1974)’dur. Televizyon için gerçekleştirdiği tüm çalışmalar eğitim amaçlıdır. Rossellini 1977 yılında Karl Marx ile ilgili belgesel niteliğinde bir film üzerine çalıştığı sırada yaşama veda etmiştir. Ortaya koyduğu tüm çalışmalarla ve yönetmenlik kariyerindeki üç dönemiyle İtalyan sinemasının ustalarından biri olan Rossellini yapıtlarıyla sinemadaki birçok isme de yol gösteriyor olmayı amaçlamıştır. Giovanni Di Bernardo’nun yaptığı bir ropörtajda yaptıklarının topluma yararlı olup olmadığı sorusuna yönetmenin ‘...[Yaptıklarım] henüz anlaşılmadı ancak yararlı olacağı kuşkusuz. Benim yöntemim doğru olan değildir belki ancak bu diğerlerine de yol açacaktır’<span class="idebold"> </span> şeklindeki cevabı bu durumun göstergesidir. Kariyerinin son yıllarında çevirdiği sinema filmleri <span class="calibre4">Illibatezza </span>(1963), <span class="calibre4">Anno Uno</span> (1974), <span class="calibre4">Il Messia</span> (1974)’dır.</p>
				<p class="norma">1956 yılında <span class="calibre4">Il Tetto</span> filmiyle Yeni Gerçekçilik akımının son örneğini ortaya koyan <span class="idebold">Vittorio De Sica</span>, dört yıl süren bir suskunluk dönemine girmiştir. Ancak bu suskunluğunu 1960 yılında çevirdiği <span class="calibre4">La Ciociara</span> filmiyle sona erdirir. Savaş sırasında bir anne ve kızının dramatik öyküsünü anlatan film De Sica’nın yönetmenlik kariyerinde yeni bir dönemin açılmasına sebep olmuştur. Filmin başrol oyuncusu Sophia Loren’in ödüllendirilmesiyle Hollywood tarihinde ilk kez yabancı dilde bir filmin baş kadın oyuncusu Oscar almış olur.<span class="idebold"> </span> <span class="calibre4">La Ciociara</span>’nın ardından De Sica, yapımcı Carlo Ponti’nin yönlendirmesiyle Amerikan sineması kurallarını izleyerek ama aynı zamanda İtalyan edebiyatı, tarihi ve kültüründen de ödün vermeden uluslararası pazara adım atar. Artık Yeni Gerçekçi kurallar yerine star sistemi geçerli kılınır. Böylece De Sica birçok Hollywood yıldızıyla yarışabilecek özelliklere sahip Sophia Loren’e filmlerinde yer verir.<span class="idebold"> </span> <span class="calibre4">La Ciociara</span>, <span class="calibre4">Ieri Oggi e Domani</span>, <span class="calibre4">I Girasoli</span>, <span class="calibre4">Matrimonio All’Italiana</span> gibi 60’lı yıllarda art arda çevirdiği filmlerde Sophia Loren-Marcello Mastroianni ikilisi başrolde yer alırlar. De Sica, Cesare Zavattini işbirliğiyle <span class="calibre4">Il Giudizio Universale</span>, <span class="calibre4">Boccaccio‘70</span> filminin bir epizodu olan <span class="calibre4">La Riffa</span> ve Jean Paul Sartre’ın yapıtından yola çıkarak <span class="calibre4">I Sequestrati Di Altona</span> filmlerini çevirir. 1963’te çevirdiği <span class="calibre4">Ieri Oggi e Domani</span> Loren ve Mastroianni ikilisinin üç ayrı karakteri canlandırdığı üç ayrı hikayeden oluşan bir güldürüdür. Aynı yıl çevirdiği <span class="calibre4">Matrimonio All’Italiana</span> yine Mastroianni-Loren ikilisinin rol aldığı İtalyan usulü güldürü türünün en iyi örneklerinden biridir. Tiyatro yazarı Eduardo De Filippo’nun bir komedisinden alınmış olan öykü, bir randevu evinde tanıştıktan sonra uzun yıllar birlikte yaşadığı bir kadının oyununa gelerek onunla evlenen bir hovardanın serüvenini anlatır. Özellikle güney İtalya ahlak anlayışı, burjuva adetleri alaya alınmaktadır.<span class="idebold"> </span> Bu filmin ardından 1966’da <span class="calibre4">After The Fox</span>, 1968’de <span class="calibre4">Gli Amanti</span> ve 1970’te <span class="calibre4">I Girasoli</span> filmlerini çeker. Önemli filmlerinin sonuncusu sayılan <span class="calibre4">Il Giardino Dei Finzi_Contini</span> yönetmenin gözde teması olan savaş ve direniş yıllarına döner ve yahudi bir aristokrat ailenin son mutlu günlerinden parçalanışlarına uzanan dokunaklı öyküsünü anlatır. <span class="calibre4">Il Giardino Dei</span> <span class="calibre4">Finzi_Contini</span> çevrildiği 1971 yılında önce Berlin Film Festivali en iyi film ödülünü, ardından da yönetmen, en iyi yabancı film dalındaki dördüncü Oscar’ını kazanır. Bunu izleyen filmler 1972 yapımı <span class="calibre4">La Chiameremo Andrea</span> ile kimi sinema yazarlarınca geçmiş Yeni Gerçekçi günlerin izlerini taşıyan 1973 yapımı <span class="calibre4">Una Breve Vacanza</span>’dır. Yönetmenin son filmi, Pirandello’nun bir öyküsünden yola çıkarak çektiği, anlattığı aşk öyküsünün soğukluğuna özenen ve bunu taşıdığı birkaç olumlu kritere rağmen bir türlü üstünden atamayan <span class="calibre4">Il Viaggio</span>’dur. 1974’te çekilen <span class="calibre4">Il Viaggio</span>’nun son kareleri De Sica’nın İtalyan sinemasına kazandırdığı son karelerdir.<span class="idebold"> </span></p>
				<p class="norma">50’li yıllarda Yeni Gerçekçilik akımından uzaklaşan <span class="idebold">Luchino Visconti</span> 1960 yılında çevirdiği <span class="calibre4">Rocco e I Suoi Fratelli</span> filmiyle hem yeni İtalyan sinemasının başyapıtlarından birini ortaya koymuş hem de sinema seyircisine son bir kez Yeni Gerçekçilik akımının izlerini sunmuştur. <span class="calibre4">Rocco e I Suoi Fratelli</span> 50’li yıllarda başlayan ve 60’larda İtalya’da yoğun biçimde yaşanan iç göç olayını tüm gerçekliğiyle ortaya koyar. Tarımdan endüstriye geçişi yaşayan İtalya’da güney bölgelerden endüstrinin gelişmiş olduğu kuzey bölgelere yapılan göçler, değişen toplumsal yapı ve bunların getirdiği sorunlar <span class="calibre4">Rocco e</span> <span class="calibre4">I Suoi Fratelli</span>’de gözler önüne serilir. Film, bir ailenin beş çocuğunun üzerinden (Vincenzo, Simone, Rocco, Ciro, Luca) anlatılan beş hikayeden oluşmaktadır. Filmin yapısı kuzey ve güney çatışması üzerine kurulu bir bütündür. Gelişmiş sanayi ülkelerinde her türlü insani bağların yok oluşuna karşı günümüzde uyanan ilgi ve denetimsiz bir ‘ilerleme’ye kayıtsız şartsız teslim olma azmi ve isteği Visconti’nin bir ailenin çöküşü konusunda çizdiği şüphe dolu tabloya bir de henüz ortadan yok edilememiş bir doğruluk katmaktadır. Rocco’ya muhtemelen Visconti’nin sosyalist emellerine aykırı bir biçimde damgasını vuran ve sonbaharın yarı karanlık gün batımı ve şafak sökümü sahnelerinde, iç çekimlerde kendini açıkça hissettiren derin kötümserliği Visconti şu sözlerle hafifletmeye çalışmıştır: ‘Benim kötümserliğim hiçbir zaman azmin kötümserliği değil, yalnızca zihinsel bir kötümserliktir. Zihin, yaşamın gerçek temellerine inebilmek için kötümserlikten yararlandığı oranda irade, kanımca, devrimci bir iyimserlikle donanır.’<span class="idebold"> </span> 1962’de <span class="calibre4">Boccaccio ‘70</span>’in bir epizodu olan <span class="calibre4">Il Lavoro</span>’yu çeviren Visconti, 1963’te yeni İtalyan sinemasının bir başka başyapıtı sayılan <span class="calibre4">Il Gattopardo</span>’yu çeker. Giuseppe Tomasi Di Lampedusa’nın romanından uyarlanan <span class="calibre4">Il Gattopardo</span> sadece bir dönemin değişim aşamalarını göstermekten çok İtalya Birliği üzerine kurulu, Rossellini’nin tarihsel filmlerini bütünleyici ve Mario Camerini’nin 1961 yapımı <span class="calibre4">I Briganti Italiani</span> filmine ideolojik açıdan yaklaşmaktadır.<span class="idebold"> </span> <span class="calibre4">Il Gattopardo</span>, Fellini’nin <span class="calibre4">La Dolce Vita</span> filmi gibi Visconti’nin yönetmenlik kariyerinde kilit noktasını oluşturur. Bu filmle kendi sinema üslubunu bütünüyle ortaya koyan Visconti’nin varlığı bundan sonra çevirdiği tüm filmlerde açıkça hissedilir. 1965’te çektiği <span class="calibre4">Vaghe Stelle Dell’Orsa Maggiore</span>’nin ardından 1967’de Albert Camus’dan <span class="calibre4">Lo Straniero</span>’yu sinemaya uyarlar. 1969 yılında çevirdiği <span class="calibre4">La Caduta Degli Dei</span> Nazi Almanyası’nda kapitalist düzende bir ailenin çöküşünü anlatır. Visconti’nin başka hiçbir filmi eleştirmenler arasında (özellikle Batı Alman) bu kadar hararetli tartışmalara yol açmamıştır. Yönelttikleri esas suçlama onun, Alman faşizmi gibi son derece ciddi bir siyasal konuyu melodramatik, operavari bir havaya bürümesi ve dolayısıyla estetik açıdan tam anlamıyla yakışıksız bir dile çevirmesiydi.<span class="idebold"> </span> 1971’de çektiği <span class="calibre4">Morte A</span> <span class="calibre4">Venezia</span> ve 1973 yapımı <span class="calibre4">Ludwig</span> bu filmi tamamlar. Visconti aslında Thomas Mann’dan uyarlayacağı <span class="calibre4">La Montagna Incantata</span> ile bu filmlerin sonuncusunu gerçekleştirerek bir ‘Alman dörtlemesi’<span class="idebold"> </span> yapmak istemiştir, ancak projeyi yaşama geçirememiş ve seri, üçleme olarak kalmıştır. <span class="calibre4">Gruppo Di Famiglia In Un Interno</span> 1974’te çekilmiştir ve dar alan görüntüleme çalışmalarıyla bilinir. Oda tiyatrosu geleneğinin karakteristik özelliklerini taşıyan bir halkadır. Kameranın teknik kullanım becerisi ve pozisyon zenginliğiyle filmi öğretici ve izlenir kıldığını anlamak zor değildir. Yargı ve nostalji yoktur, onların yerini umutsuzluk ve karamsarlık almıştır. Çekimleri 1975/76 yıllarında yapılan <span class="calibre4">L’Innocente</span>, çıkış noktası olarak Gabriele D’Annunzio’nun ilk romanlarından birini alır. Yansıtılmak istenen yozlaşmışlığın ve başıboşluğun çözümlemesidir. Film, İtalyan faşist aile geleneğinin çözülüşünü konu edinir. Visconti’yi <span class="calibre4">L’Innocente</span> aracılığıyla D’Annunzio’ya yaklaştıran nedenlerin en başına, ikisine de aynı suçlamaların yöneltilmesi ve aynı yargı dolu gözlerle bakılmalarının yarattığı gereksinim duygusu konulmalıdır. <span class="calibre4">L’Innocente</span>, yaşamın son sorgulamasını yazarın gözünden verirken, aynı sorgulamayı Visconti de yapıyor ve tükenişini adeta ölümsüzleştiriyordu. <span class="calibre4">L’Innocente</span>, yönetmenin sinemaya veda filmidir.<span class="idebold"> </span></p>
				<p class="norma"><span class="idebold">Yeni Sinemada Türler</span></p>
				<p class="norma">Yeni İtalyan sinemasındaki tür filmlerinde epizot filmleri ve güldürü ayrı bir konuma sahiptir. Epizot filmleri Yeni İtalyan sinemasının çeşitli isimlerini biraraya getirerek ticari getiriden çok ‘kaliteli tür filmi’ kavramına ulaşması bakımından önemlidir. 60’lı yılların güldürüleri ise 50’li yıllarda çevrilen örneklerinin tersine güldürmenin yanında düşündürmekte, İtalya’nın toplumsal gerçekliğine değinerek seyircide acı bir gülümseme bırakmaktadır. İtalya’nın ve İtalyan toplumunun sosyal gerçekleri üzerine güldürmeyi sağladığından tür, bu dönemde ulusal bir kimliğe bürünmüş ve ‘İtalyan usulü güldürü’ adını almıştır. Bu dönemde güldürü ve epizot filmlerinin dışında tamamen ticari sinema politikasına dayalı mitolojik, korku, gerilim, spagetti-western, polisiye, popüler komedi ve seks filmleri gibi popüler türlere de rastlanmaktadır. Bu türler arasında mitolojik kahramanlı filmler ve spagetti-western filmleri sayı bakımından en çok çevrilenlerdir ve İtalya dışında Avrupa ülkelerinde ve Amerika’da da geniş seyirci kitlelerine ulaşmışlardır. Tür filmlerinin varlığı çok sayıda popüler sinema oyuncusunun da ortaya çıkmasına ve seyircinin gözünde yıldızlaşmasına sebep olmuştur. Yeni İtalyan sinemasının en önemli popüler türü sayılan spagetti-westernler Amerikalı oyuncuların İtalyan yapımı filmlerde yer almalarına sebep olmuştur. Popüler türler 80’li yıllardan itibaren sinema salonlarının kapanmaya başlamasıyla etkinliğini kaybetmeye başlamış ve yaygınlaşan televizyon yayınlarıyla başka formatlar altında yaşamaya devam etmiştir.</p>
				<p class="norma">Epizot Filmleri:<span class="idebold"> </span>60’lı yıllarda ticari amaç taşımaksızın ortaya çıkan türün özelliği sinema ustalarını, Yeni Gerçekçiliğin mirasçılarını, güldürü ustalarını ve yeni yönetmenleri tek bir film içerisinde biraraya getirmesidir. Böylece İtalyan sinemasının çeşitli alanlarından, dönemlerinden ve türlerinden gelen yönetmenlerin her biri kendi üslûpları doğrultusunda tek bir filmin epizotlarını oluşturacak şekilde çalışmalar yapmışlardır. Yapımcılar epizot filmlerinin oluşumunda yönetmenden İtalya’nın tarihsel gelişimine bağlı kalmalarını ve epizotlarda yıldız oyunculara yer vermelerini istemişlerdir. Bu yüzden bu tür filmlerin her epizodunda bir yıldız oyuncu hikayenin merkezine oturtulur. Bununla birlikte kamera arkasındaki yönetmenin varlığı da hissedilir. Epizot filmleri 60’lı yıllarda İtalyan usulü güldürüye paralel bir gelişim izlemiştir. Türün amacı 60’lı yılların kültürel güçlerini ve sinemanın en iyilerini biraraya toplamaktır. Bu dönemde çevrilen epizotlar yaratıcılarının kariyerleri için de önemli sayılabilecek yapımlardır. Epizot filmlerinin konuları daha çok İtalyan edebiyatından beslenir. Alberto Moravia, Italo Calvino, Ercole Patti ve Mario Soldati gibi yazarların öyküleri epizot filmlerinin konularını oluşturmada etkendirler. Türün 60’lı yıllarda çevrilen örnekleri şöyledir: 1962’de çevrilen <span class="calibre4">Boccaccio ‘70</span>, <span class="calibre4">Il Lavoro</span> (Visconti), <span class="calibre4">Le Tentazioni Del Dottor Antonio</span> (Fellini), <span class="calibre4">La Riffa</span> (De Sica) ve <span class="calibre4">Renzo</span> <span class="calibre4">e Luciana</span> (Monicelli) epizotlarıyla Visconti, De Sica, Fellini ve Monicelli gibi dört büyük yönetmenin biraraya gelmesini sağlamıştır. 1966 yapımı <span class="calibre4">Capriccio All’Italiana</span> için Pasolini, Steno, Bolognini, Monicelli ve Pino Zac birer epizot çevirmişlerdir. 1963’te <span class="calibre4">L’Amore Difficile</span> Nino Manfredi, Sergio Sollima, Luciano Lucignani ve Alberto Bonucci’yi biraraya getirmiştir. <span class="calibre4">I Tre Volti</span> 1965’te Antonioni, Bolognini ve Franco Indovina’nın çevirdiği epizotlardan oluşmuştur. <span class="calibre4">Controsesso</span> 1964 yılında Franco Rossi, Marco Ferreri, Jacques Romain, Gianni Puccini, Mino Guerrini’nin katılımıyla gerçekleşmiştir. Bunların dışında tüm epizotları tek bir yönetmen tarafından çevrilen filmler de mevcuttur: <span class="calibre4">La Donna è Una Cosa</span> <span class="calibre4">Meravigliosa</span> (Bolognini, 1965), <span class="calibre4">La Ricotta</span> (Pasolini, 1963), <span class="calibre4">Questa Volta Parliamo Di</span> <span class="calibre4">Uomini</span> (Lina Wertmüller, 1965), <span class="calibre4">Made In Italy</span> (Nanni Loy, 1965), <span class="calibre4">I Fuorilegge Del</span> <span class="calibre4">Matrimonio</span> (Taviani ve Orsini, 1963), <span class="calibre4">Il Disco Volante</span> (Tinto Brass, 1964), <span class="calibre4">La Contestazione</span> <span class="calibre4">Generale</span> (Luigi Zampa, 1970), <span class="calibre4">I Mostri</span> (Risi, 1963). </p>
				<p class="norma">İtalyan Usulü Güldürü: İtalyan usulü güldürü, 60’lı yıllarda bir grup sinemacının sosyal gerçekler karşısında izledikleri tutumdur. 50’li yılların güldürülerinde yer almış bir grup yönetmen ve senaryo yazarı yeni İtalyan sinemasında popüler olma ve güldürmenin ötesinde İtalyan toplumunun yaşantısına, ahlaki değerlerine ve bu toplumun değişimlerine taşlama yapmışlardır. Tamamen İtalyan ulusunun geçmişine ve değerlerine yapılan bu göndermelerden ötürü bu dönemde güldürü, ulusal bir tür haline gelmiş ve ‘Commedia All’Italiana’ (İtalyan usulü güldürü) olarak adlandırılmıştır. İtalyan usulü güldürü, ulusal kimliği sorgulayan ilk türdür, eğlendirici olmanın yanı sıra dramatik ve trajik öğeler de içerir; örneğin ‘ölüm’ teması bu türde işlenebilen bir kavramdır. Hollywood yapımlarında sıkça rastlanan ‘mutlu son’un aslında bir aldatmaca olduğunu hissettirir. Konular, gerçeklik boyutu yoğunlaştırılarak ve yer yer karamsar bir bakış açısıyla seyirciye sunulur. Filmlerin sonunda gülünç durumlar seyircide kahkahanın yerine acı bir gülümseye bırakır. Filmlerde rol alan popüler tür oyuncuları canlandırdıkları karakterlerin sadece olumlu yanlarını değil, olumsuz yönlerini de gösterirler, kişinin sahip olduğu pozitif-negatif karşıtlığını birarada yansıtırlar. Sosyal eleştiri her zaman doğrudan verilmez, bazen sadece kadın-erkek ilişkileri üzerine bir güldürü kurulur, ancak burada da sosyal yapı, ilişkilerin arkasında görünmeyen derinliklerde yer alır. Tür, 60’lı yıllarda sinema endüstrisinin en büyük dayanaklarından biri olmuştur. Ne var ki, dönemin eleştirmenleri, aydınları, politikacıları, İtalyan usulü güldürülerden bazılarının kaba saba ve ucuza kaçan biçimlerini, kışkırtıcı ve düzeysiz yaklaşımlarını yermekten kaçınmamışlardır. Özellikle toplumsal-ekonomik bozukluklara dokundurmak, ülkenin güneyinde süregelen yoksullukla kaba biçimde alay etme tüm laik, marksist ve liberal kesimin tepkisini çekmişti. Çok geçmeden bunun sorumluları aranarak, Totò başta olmak üzere, Steno, Monicelli, Comencini, Risi hatta Castellani, Zampa ve daha ‘konu dışı saçmalayan’ bir yığın ünlü güldürü ustası hedef haline getirilmiştir.<span class="idebold"> </span></p>
				<p class="norma">İtalyan usulü güldürünün özellikleri ilk olarak 1958 yılında Mario Monicelli’nin yönettiği <span class="calibre4">I Soliti Ignoti</span>’de görülür. Bu anlamda 1958, türün başlangıç tarihi olarak kabul edilir. 1958-1980 yılları arasında İtalyan usulü güldürünün örneklerine rastlanır. Ancak esas olarak 60’lı yıllar türün ‘altın çağı’ olarak kabul edilir ve türün başyapıtları 1958-1964 yılları arasında ortaya çıkar. İtalyan usulü güldürünün ortaya çıkışının temelinde sosyal-tarihsel sebeplerin yanı sıra bazı yönetmenlerin, senaryo yazarlarının ve oyuncuların olgunluk dönemlerine erişmeleri ve toplumsal konularda görüş birliğine varmaları yatar. Age ve Scarpelli, Ruggero Maccari, Rodolfo Sonego gibi türün senaryo yazarları, Luigi Comencini, Pietro Germi, Nanni Loy, Mario Monicelli, Dino Risi gibi yönetmenler, Vittorio Gassmann, Nino Manfredi, Marcello Mastroianni, Alberto Sordi, Ugo Tognazzi gibi oyuncular 1914-1925 yılları arasında doğmuşlardır ve 1958’de hemen hemen hepsi 40’lı yaşlara varmışlardır. Belli bir yaş sınırına erişmiş olmaları ve İtalya’nın savaş sonrasından ekonomik mucize dönemine dek geçirdiği aşamaları birebir yaşamış olmaları ulusal konulara ironi ile bakmalarını sağlamıştır.<span class="idebold"> </span> İlk olarak Luigi Comencini, Dino Risi ve Mario Monicelli İtalya’ya ve tarihsel geçmişine ayna tutan güldürüler çevirmişlerdir. Grevler, Birinci Dünya Savaşı, faşizmin yıkılışı, faşizmden direniş yıllarına geçiş, İkinci Dünya Savaşı sonrası, 60’lı yılların ekonomik patlaması, yoksul İtalyan kesimi gibi konular bu üç yönetmenin güldürülerinde yer alır. Bu yüzden Comencini, Risi ve Monicelli İtalyan usulü güldürünün mimarları sayılırlar. Bunların ardından Pietro Germi, Luciano Salce, Pasquale Festa Campanile, Ettore Scola<span class="idebold"> </span>gibi yönetmenler gelir. </p>
				<p class="norma">Yeni Gerçekçilikten gelen Pietro Germi 1961 yılında çevirdiği <span class="calibre4">Divorzio All’Italiana</span> ile kadın-erkek ilişkileri üzerinden geleneksel İtalyan ahlakını yermekte, özellikle de Sicilya’daki acımasız katı gelenekleri ve yüzeyde kalan ahlaki savunmaları taşlamaktadır. Film, İtalyan usulü güldürüyü kitlelere tanıtan başarılı bir örnektir. Vittorio De Sica, Germi’nin bu filmine bir nazire olarak 1964’te <span class="calibre4">Matrimonio All’Italiana</span>’yı çevirmiştir. Germi’nin, 1964’te çevirdiği <span class="calibre4">Sedotta e Abbandonata</span>, <span class="calibre4">Divorzio All’Italiana</span>’nın devamı niteliğindedir. 1966’da çevirdiği <span class="calibre4">Signore e Signori</span> ile objektifini İtalyan toplumunun üst katlarına çevirir. Beş evli çift ve çevresindeki bazı kişileri incelerken, İtalyan burjuvazisinin bozulmuş, çökmüş ahlak anlayışları, ikiyüzlü davranışları, evlilik ilişkileri ile inceden inceye alay eder.<span class="idebold"> </span></p>
				<p class="norma">50’li yıllarda pembe Yeni Gerçekçiliğin önemli örneklerini ortaya koyan Luigi Comencini 60’larda İtalyan usulü güldürünün ustaları arasında karşımıza çıkar. <span class="calibre4">Tutti A Casa</span> (1960), <span class="calibre4">A Cavallo Della Tigre</span> (1962), <span class="calibre4">La Ragazza Di Bube</span> (1963) filmleriyle türün önemli örneklerini gerçekleştiren Comencini, filmlerinde olaylardan çok insana yönelir. Karakterlerle arasında yakınlık kuran yönetmen, olayların gerçeklik boyutundan öte hayali ve fantastik olanla ilgilenir. Bir başka deyişle olması gerekeni, ütopik olanı savunur. Filmlerini genellikle çocukların ve gençlerin bakış açısından, onların düşlediği dünyadan yola çıkarak gerçekleştirir.</p>
				<p class="norma">50’li yılların güldürülerinde önemli bir yeri olan Mario Monicelli, <span class="calibre4">Grande Guerra</span> (1959), <span class="calibre4">I Compagni</span> (1963), <span class="calibre4">L’Armata Brancaleone</span> (1966), <span class="calibre4">Brancaleone Alle Crociate</span> (1970) filmleriyle İtalyan usulü güldürünün önemli dört örneğini ortaya koyar. Bu filmlerde Monicelli, güldürünün epik ve popüler bir anlatım izleyebileceğini kanıtlar. ‘Brancaleone’nin maceraları’ olarak da bilinen iki filmi savaş sonrası dönemde çevrilmiş en laik görüşlü filmlerdir. Bu iki filmde laikler ve katolikler arasında geçen diyaloglarda Monicelli, açıkça laik mesajlar vermektedir.<span class="idebold"> </span></p>
				<p class="norma">İtalyan usulü güldürünün bir diğer öncüsü Dino Risi ise Monicelli ve Comencini’ye göre filmlerinde mesaj kaygısı taşımaz. Onun sineması bir yaşam biçimidir ve o an var olanı görüntüler. Risi’nin bu türde çevirdiği filmlerde sinemasının karakteristik özelliklerinin görüldüğü dört film şunlardır: <span class="calibre4">Una Vita Difficile</span> (1961), <span class="calibre4">Il Sorpasso</span> (1962), <span class="calibre4">La Marcia Su Roma</span> (1962) ve <span class="calibre4">I Mostri</span> (1963). Bu yapımlar sade, orta sınıftan ama aynı zamanda dürüst ve idealist bir adamın doğaya ve değişen İtalyan toplumuna karşı duyduğu yabancılığı, değişen mekanizmalar içinde yaşamanın zorluğunu anlatır.<span class="idebold"> </span> Risi’nin 1966’da çevirdiği <span class="calibre4">I Mostri</span> filmi ise hem bir epizot filmi hem de İtalyan usulü bir güldürüdür. Bu anlamda <span class="calibre4">I Mostri</span>, epizot filmleri ve güldürüler arasındaki paralel gelişimin en iyi örneğidir. Dino Risi için komedi, tersine çevrilmiş trajediden başka bir şey değildir.<span class="idebold"> </span></p>
				<p class="norma">Ettore Scola, İtalyan usulü güldürü türünde filmler çeviren yönetmenler arasında en genç olanıdır. Scola, toplumun (özellikle burjuvazi ve işçi sınıfının) birçok yanını alaya alarak, yaşam içindeki duruşlarının geri planlarını vermeyi amaç edindi ve zaman zaman da sinik bir tutuma büründü. Durmadan kendi toplumuyla didişen yönetmen, 1964’te <span class="calibre4">Se Permettete Parliamo Di Donna’</span>dan, 1974’teki <span class="calibre4">C’eravamo Tanto Amati</span>’ye uzanan çizgide, popüler güldürüyle radikal yollamaları olan bir yaklaşımı bağdaştırmaya çalıştı. 1975’te yaptığı <span class="calibre4">Brutti, Sporchi, Cattivi</span>’de toplumun alt kesimlerinin yoksul bıraktırılmış olmalarından sonuna kadar haklı görülmeyeceklerini, onların da tüm insanlık genelinde insanın özünde bulunan kötü ve aşağılık olanı içselleştirerek yaşadıklarını vurguladı. <span class="calibre4">La Terrazza</span> (1980), <span class="calibre4">Ballando Ballando</span>’dan (1983) <span class="calibre4">La Famiglia</span>’ya (1986) akan dönemde ise kişilere daha uzaklıklı bakarak ve ironik bir tavırla resmederek ancak fazla derinliğine irdelemeden seyirlik bir malzeme olarak verdi. Scola’yı alışılagelmiş yaklaşımından ayıran iki çalışması oldu: <span class="calibre4">Una</span> <span class="calibre4">Giornata Particolare</span> (1977) ve <span class="calibre4">Passione D’Amore</span> (1981). Filmlerinde birlikte çalıştığı ayrılmaz senaryocu Ruggero Maccari’nin ilkinde katılımı, ikincisi tümüyle kendi yaratımı olan senaryo çalışmalarında, bireyin toplumsal kurumlar ve yapılarla çerçeveleniş içinde içsel kıpırtılarını, ruhunun tinsel gerçeklemeye giden yoldaki karmaşalarını, varoluşunun görünen ışıklı yüzeyinden, görünmeyen karanlık derinliklerini ortaya çıkarmaya soyundu.<span class="idebold"> </span></p>
				<p class="norma">İtalyan usulü güldürünün bir diğer yönetmeni olan Pasquale Festa Campanile ise toplumsal taşlamaların yanı sıra erotik güldürüye de bu dönemde el atan tek isimdir. Beyaz telefonlu filmlerle görenek güldürüsünün birleşimi olarak değerlendirilen filmlerine cinsellik temasını da katmıştır. <span class="calibre4">La Matriarca</span> (1968), <span class="calibre4">Scacco Alla Regina </span>(1969), <span class="calibre4">Il Merlo Maschio</span> (1971) filmlerinden bazılarıdır. </p>
				<p class="norma">Türün yönetmenlerinden Luciano Salce’nin filmleri ise ritim, gözlem, gerçeklere dokunuşu ile ayrıca 30’lu yılların Amerikan güldürüleriyle kıyaslanabilir oluşuyla dikkat çeker. <span class="calibre4">Slalom</span> (1965), <span class="calibre4">Ti Ho Sposata Per Allegria</span> (1967), <span class="calibre4">La Pecora Nera e Colpo Di Stato</span> (1969), <span class="calibre4">Basta Guardarla</span> (1971), <span class="calibre4">Fantozzi</span> (1975), <span class="calibre4">Il Secondo Tragico Fantozzi</span> (1976) Salce’nin önemli güldürüleri arasında sayılabilirler. </p>
				<p class="norma">60’lı yıllarda altın çağını yaşayan İtalyan usulü güldürü 1980 yılına kadar azalan örnekleriyle devam eder. Ettore Scola’nın 1980’de çevirdiği <span class="calibre4">La Terrazza</span> türün son örneği sayılmaktadır.</p>
				<p class="norma">Spagetti-Western Filmleri: Amerikan sinemasında 1950’lerin ortasına doğru gelindiğinde artık Western filmlerinin sayıları azalmaya başlamıştı. Bu yıllar içerisinde Amerikan film yapımcıları İtalya’da çekilen büyük bütçeli dev yapımlara giriştiler. Bunlar ‘Sandal ve Kılıç’ (Sandal and Sword) denilen mitolojik filmlerdi. William Wyler’ın <span class="calibre4">Ben Hur</span>, Robert Wise’ın <span class="calibre4">Helen of Troy</span>, Stanley Kubrick’in <span class="calibre4">Spartacus</span> ve daha niceleri bu türün örnekleri arasındadır. Başta Leone olmak üzere spagetti-western türünün en önde gelen isimleri bu yıllarda tanınmış Amerikan yönetmenlerinin dev bütçeli filmlerinde yardımcı yönetmen olarak çalıştılar. Hollywood endüstrisinin bir filmi nasıl kotardığını gözlemlediler. O yıllar içerisinde Cinecittà Stüdyoları Amerikan film yapımcıları ve ekipleri ile dolup taşmakta idi. Ama bu ilgi 1960’ların başlarında birdenbire kesildi. Bu yapımlarda görev alan birçok İtalyan sinema emektarı işsiz kaldı. Spagetti-western üzerine oldukça detaylı ve akademik bir kitap yazan ve ünlü İngiliz televizyon kuruluşu BBC için dokümanter filmler hazırlayan Profesör Christopher Frayling, spagetti-western’in ortaya çıkışını Cinecittà’nın Amerikalı film yapımcılarına olan kızgınlığına bağlamaktadır.<span class="idebold"> </span></p>
				<p class="norma">Türün İtalya’daki ilk çıkışını Sergio Leone gerçekleştirir. Leone daha önce <span class="calibre4">Gli Ultimi Giorni Di Pompei</span> ve <span class="calibre4">Il Colosso Di Rodi</span> gibi tarihsel mitolojik filmlerle sinemada yer almıştı. 1964 yılında Bob Robertson takma adıyla, Roberto Roberti takma adını kullanan babasına bir saygı olarak, bir avuç parayla <span class="calibre4">Per Un Pugno Di Dollari</span>’yi çekti ve spagetti-western’in yaratıcısı oldu. Bu tür, bir on yıl beyaz perdeleri sardı. Bu çizgideki filmlerini 1973’te yapımcı olarak çektiği <span class="calibre4">Il Mio Nome è Nessuno</span> ile noktaladı.<span class="idebold"> </span> 1965’te çevirdiği ikinci filmi <span class="calibre4">Per Qualche Dollaro In Pıù</span> ile spagetti-western türü yaygınlaşmaya başlar. Üçüncü filmi <span class="calibre4">Il Buono, Il Brutto, Il Cattivo</span> ile artık tür, tüm dünyada izlenmeye başlamış ve Leone de türün öncüsü, ustası olmuştur. Spagetti-westernler tüm dünyada gişe rekorları kırarken eleştirmenler tarafından olumsuz karşılanmıştır. Ancak halk arasında tür, popülerliğini korumuştur. Sergio Leone, <span class="calibre4">C’era Una Volta Il West</span> (1968), <span class="calibre4">Giù La Testa</span> (1971), <span class="calibre4">Il Mio Nome è Nessuno</span> (1973) gibi filmleriyle türün en iyi örneklerini verir. 60’lı yıllar spagetti-western’in altın yıllarıdır ve on yılda bu türün yaklaşık sekiz yüz örneği çekilir. Leone dışında Mario Amendola, Enzo Barboni, Duilio Coletti, Giuseppe Colizzi, Sergio Corbucci, Lucio Fulci, Tonino Valeri, Carlo Lizzani, Damiano Damiani, Florestano Vancini, Duccio Tessari gibi pek çok yönetmen türün örneklerine imza atmışlardır.<span class="idebold"> </span></p>
				<p class="norma">Dünyada ilk kez bir ülkenin kültürüne ait olan bir sinema türünün o ülkeden olmayan yönetmenler tarafından bu kadar çok sayıda örnekleri ortaya konmuştur. Bunun sebebi spagetti-westernlerin Amerikan westernlerinin klasik kalıplarını kırması, türü özgürlüğüne kavuşturmasının yanı sıra türün Amerikan kültürüne hizmet etmek zorunda olmayışlarıdır. 1964 yılında Sergio Leone ile çıkış yapan tür, on yıl boyunca devam etmiş ve çevrilen çok sayıda filmle ulusal ve uluslararası alanda ticari başarı kazanmıştır.</p>
				</div>
<div class="calibre2" id="calibre_pb_15"/></body>
</html>