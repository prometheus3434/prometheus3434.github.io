<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BookStyles.css" type="text/css" rel="stylesheet"/>
</head>

<body>
  <h2 id="sigil_toc_id_21">İkinci Bölüm</h2>

  <h3 id="sigil_toc_id_22">Tefekkür Nedir ve Nasıl Yapılır?</h3>

  <p>Kendimizi aşma yolunda tefekkür etmenin büyük bir rolü varsa bunun nasıl yapıldığını araştırmakta fayda var. Diğer bir deyişle işimize yarayacak materyalleri incelemek, psikoloji kuramlarını ve faydalı tecrübeleri bilmek önemlidir.</p>

  <p>Derin tefekkürün amacı ruhumuzdaki nefret veya şefkat duygularını harekete geçirmek, davranışlarımıza düzen getirmek, kendimizi karar almaya itmek, iç ve dış kaynaklı fırtınalı ruh hallerinden kurtulmak olmalıdır.</p>

  <p>Verimli bir şekilde düşünmenin ve tefekkür etmenin genel kuralı düşüncenin yapısının tahlil edilmesinden geçmektedir. Kelimelerle düşünürüz. Daha önce de belirttiğimiz üzere düşünebilmek için hakikatin ağırlığından kurtulmamız gerekir. Çünkü hayatın gerçekleri yorucu olmaları nedeniyle zihni işgal etmekten başka bir işe yaramazlar.</p>

  <p>Yerine daha pratik, kısa, akılda rahat kalabilecek, aktarımı da kolay olan kısa göstergeler koymalıyız. Bu kısa göstergeler umumi kelimelerdir. Bu göstergeler birtakım kavramlarla ilintilidir. Yani ilintili şeyi ifade etmek istediğimiz zaman bu kelimeleri kullanıyoruz. Bunun için kelimenin ilintili olduğu şeyin hafızamızda canlandırdığı imajın tecrübeyle sabit olması gerekir.</p>

  <p>Ne yazık ki küçükken önce kelimeleri öğreniriz. Bu kelimelerin büyük bir kısmını belki zamanımız olmadığından belki imkanımız, belki de cesaretimiz olmadığından toprağımıza ekemedik. Ama bu kelimelerin birçoğu istisnasız hafızamızda. Hiç hayatımda bir filin çığlık attığını görmedim. Fil çığlığı sözü benim için içi boş bir ifade. Sıradan insanların dilinde bu kelimelerden çok var. Veya sık sık "tecrübeler bunu göstermiştir" derler. Böyle söyler ancak ne kadar da anlamsızca kullandığının farkında değildir. Günlük hayatımızda kullandığımız kelimeleri doğru tahlil ettiğimizde anlamsız birçok kelime fark ederiz. Doğrusu en zeki olanımızın bile nasıl da papağan gibi kelimeleri gerçek anlamından farklı şekilde kullandığına ve mefhumları anlamlandırmadan konuştuğumuza şaşırmalıyız.</p>

  <p>Derin tefekkür, başağı döverek buğdayın düşmesini sağlamak gibidir. Burada kural kelimeleri bazı kavramların yerine koymak olacaktır. Belli belirsiz bir hayalin yerine değil zihinde detayıyla görünen şeylerin yerine gelmelidir kelimeler. Çünkü sürekli düşüncemizi bireyselleştirmek ve somutlaştırmak zorundayız.</p>

  <p>Mesela her yemekten sonra içilen bir sigara yüzünden yılda çöpe atılan yüz frankları ve kapkara hale gelen dişleri düşünüp kendinizi sigara içmeme kararı almaya itmek gibi. Bu arada Tolstoy'un sigaranın aklın derinliklerini uyuşturduğu fikrini de bir ara araştırmak lazım. Zihnimiz açıkken, felsefi bir konuda düşünürken sigara içtikten sonra bizde neler değiştiğini görebiliriz. Sigara içtikten sonra aklımızı toparlamakta, düşünmekte zorlandığımızı görürsek sigaranın aklı uyuşturduğunu anlarız. Diğer yandan sigara içmenin sadece fiziksel bir istekten kaynaklandığını ama belli bir süreden sonra acımasız bir alışkanlığa dönüştüğünü görürüz. Bu bağımlılığın zararlarını düşünmek yeterli olacaktır. Kendinize hükmettiğiniz bir anda bu ve bunun benzeri uyarıları kendinize hatırlatırsanız bir daha içmeme kararı alma gücünü bulabilirsiniz. Çalışmanın da insana getirdiği birçok hazdan yola çıkarak benzeri şeyler yapabiliriz.</p>

  <p>Kelimelerin detaylı analizine inerek birtakım ön yargılardan, arzuların yanıltıcılığından ve sahte kabullerden kurtulmak mümkündür. Misal olarak, kitabımızda sadece Paris'te doğru düzgün iş yapılacağına dair ön yargıyı kırıyoruz.</p>

  <p>Kargaşadan uzak durmak, tefekkür etmek, içimizi dinlemek, faydası olacak kitaplar okumak, notlarımızı tekrar tekrar okumak ve hangi davranışın nasıl bir tehlike yaratabileceğini somut olarak derinlemesine düşünmek akıl yürütürken bize yardımcı olacak en önemli adımlardır.</p>

  <p>Alelacele konunun üzerinden geçmeyi kastetmiyoruz. Düşünmek, koklamak, dinlemek ve dokunmaktan bahsediyoruz. Bir tiyatro sahnesi bize gerçek hayattan daha mantıklı, daha somut, daha hakiki gelebilir. Derin düşünceyle tahlil edeceğimiz mevzuyu da bir sahnede her şeyin açık seçik görünmesi gibi zihnimizde gerçeğe en uygun olacak biçimde oluşturmalıyız.</p>

  <p>Derin düşünme için ilham bulamadığımız zamanlarda duruma uygun kitaplar okuyabilir veya dikkatimizi canlı tutmak için yüksek sesle konuşabiliriz. Bunu yapmak varlığımıza hükmetmeyi sağlayacaktır. Düşüncelerimizi yazmak da tıpkı yüksek sesle telaffuz gibi irademiz üzerinde etkimizi arttırmak amacıyla doğru bir tercih olacaktır. İşte bu şekilde bilincimizdeki engelleri kaldırabilir ve değerli hatıralarımızı canlandırabiliriz. Zihnimizde dinlendirdiğimiz fikirlerimize dilediğimiz ifadeleri yerleştirebiliriz.</p>

  <p>Duygusal anlamda bu ruh haline en çok ihtiyaç duyacağımız zaman, tatil dönüşü okullar açılmadan önceki hafta olacaktır. Her tatil döneminin sonunda yani yılda iki üç defa derin düşüncelere dalmak için dağda, ormanda, deniz kenarında yürüyüş iyi gelecektir. Bu tür "çekilmeler" son derce faydalıdır. Öğrenciyi bilinçlendirecek iradeyi tekrar yerine getirecektir.</p>

  <p>Eğitim öğretim yılı , boyunca da benzeri etkinlikler düzenlemek durumundayız. Akşam uyumadan ya da gece yarısı uyanınca veya dinlenme anlarımızda zihnimizi gereksiz işlerin doldurmasına izin vermeden bu uygulamaları tekrar etmek daha doğru olacaktır. Sabah uyanır uyanmaz veya giyinirken, işe giderken günlük yapacakları işleri düşünmek insana çok faydalı olacaktır. Bu tür alışkanlıklar çok çabuk edinilir. Gençler için bu düşünme alışkanlığının öyle faydaları var ki alışkanlığın ötesinde bir ihtiyaç olarak tavsiye ediyoruz.</p>
</body>
</html>