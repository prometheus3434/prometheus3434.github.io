<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BookStyles.css" type="text/css" rel="stylesheet"/>
</head>

<body>
  <h1>BEŞİNCİ KİTAP İRADE PSİKOLOJİSİ</h1>

  <h2 id="sigil_toc_id_27">Birinci Bölüm</h2>

  <h3 id="sigil_toc_id_28">Düşüncelerin İrade Terbiyesindeki Rolü</h3>

  <p class="parT">I</p>

  <p>Şayet psikolojimizi oluşturan unsurlar basit olsaydı, nefse hakimiyet yolundaki tehlikeleri incelemek de çok zor olmazdı. Ancak bu unsurların kendi aralarında bağ hatta birliktelikler kurması nedeniyle detaylı analiz yapabilmek hassaslaşıyor. Bununla birlikte psikolojimizi oluşturan unsurları üç başlıkta toplamak mümkündür. Düşüncelerimiz, duygusal durumumuz ve eylemlerimiz.</p>

  <p>Düşünce kelimesi farklı anlamları barındırır. İrade ile zeka arasındaki ilişkiyi araştıran bir psikolog düşüncelerimizi dahili fikirlerimiz ve hariçten gelen fikirlerimiz olarak ikiye ayırmalı. Düşüncelerimizin çoğu bize dışarıdan gelir. Montaigne'in dediği gibi süzgeçten geçer. Gelip geçici bir misafir gibidir. Kendimize mal etmek için çaba göstermeyiz. Hafızayı bu düşüncelere karşı sadece bir depo gibi kullanırız. Onlar orada düzensiz halde, yan yana durur. Yani hepimiz beynimizde okuduklarımızdan, sohbetlerimizden ve hatta rüyalarımızdan gelen düşünceler barındırırız. Üstatların veya yazarların düşünceleri bile tembelliğimizden faydalanıp beynimize yerleşirler.</p>

  <p>İşte hafıza iyiyi de kötüyü de barındıran bir cephaneliktir. Tembelliğimiz ve de dürtülerimiz bu depodan kendine dayanak ararlar. Bu tür düşüncelere bazen hükmederiz, onları keyfimize göre geliştirir ve kullanırız. Ama her düşünce üzerinde istediğimiz üstünlüğe sahip değiliz. Birçoğu bizim için bir kelimeden ibarettir, başka da bir şey değil.</p>

  <p>Beynimizdeki kelimelerin tek başına tembelliğimize karşı verebileceği savaş toprak çömleğin, metal tasa karşı savaşı gibidir. Alfred Fouillee "güçlü düşüncelerden" bahsederken genel olarak yanlış bir tezi savunmuştu. Güçlü bir düşüncenin ortaya çıkışının ancak gerçek bir güç olan duygusal hallerle bir araya gelmesi sayesinde doğacak kuvvete bağlı olduğunu görememişti.</p>

  <p>Tecrübeler bize düşüncenin tek başına zayıf olduğunu gösterir. Ayrıca zekâ da tek başına kalırsa, dışarıdan destek almadan, dürtülerimizle karşılaşınca gücünü kaybetmeye yüz tutar. Yani zekâ hayvani hislere karşı mücadelede yalnız başına kalırsa başka hiçbir şey yapamamaya mahkumdur. Bu sebeple sağlıklı bir insanın duygusal hallerden yardım almaması mümkün değildir.</p>

  <p>Hasta bir insanı gözlemlediğimiz vakit harekete geçmeyi sağlayan unsurun duygular olduğu anlaşılır. Zekanın kendi başına bir güç olmadığını iddia etmiyoruz ama kurtulmanın zor olduğu dürtülerden uzaklaşmakta tek başına yetersiz kalacağı kesindir.</p>

  <p>Ribot<a id="FNote_33" href="../Text/dipnot.xhtml#FNote33"><sup>33</sup></a> verdiği örneklerle gösterdi ki hislerimize neşe, mutluluk eşlik etmezse fikirler soğuk, kuru kuruya kalırsa, akıllı bir adam bile bir imza atmaya elini kaldıramaz hale gelebilir. Hangimiz huzursuz ve yorucu bir günün ardından benzer bir durumda kalmadık? Derin bir duygusuzluğa kapılmışsak aklımız yerinde bile olsa bir işe yaramaz.</p>

  <p>Görüşmemiz olduğunu unuttuğumuz bir misafiri hizmetçi kız bildirdiğinde mahcup olmamak için alelacele yataktan fırlarız. Ribot, duygularla düşüncelerin etkileri arasındaki çelişkili durumu canlı bir şekilde şöyle resmediyor. Beyin fonksiyonları mükemmel çalışan ama elini kaldıracak hali olmayan bir hastanın arabasıyla bir bayana çarpıp durduğunda arabadan nasıl fırladığından bahsediyor.</p>

  <p>Maalesef, patolojik durumların farklı olduğunu zannediyoruz. Halbuki, bu durum gerçeğin mercekle büyütülmüş halidir. Cimri Harpagon'la alay edenin yine hiç üzerine alınmayan bir cimri olması gibi biz de psikolojik sorunlarımızı görmekten kaçınırız.</p>

  <p>Mesela alkolikler sarhoşluğun başlarına neler getireceğini çok iyi bilirler. Ancak bunu ilk alkol komasına girdiklerinde anlarlar ama geçmiş olsun. Artık çok geç, fikirleri hareketleri üzerinde etkili olamıyor... Onlar ancak sefalete düştükten sonra ah vah ederler. "Bilseydim!" derler. Bu akıbeti önceden biliyorlardı ama hissedemedikleri şey ızdırabın etkisiydi.</p>

  <p>Düşüncelerimizi yüzeysel olanlar ve derin olanlar şeklinde ayırabiliriz. Yüzeysel düşüncelerin altında muhtemelen geçici duygular vardır. Misal olarak, birkaç günümüzü yarı tembel olarak geçirmişiz; kitap okuyoruz ama kendimizi çok da zorlamıyoruz. Bize göre haklı sebeplerimiz de var, takılıyoruz. Tam da o sırada bir arkadaşımızın yeni bir başarısını anlattığı mektubu postayla elimize ulaşıyor. İçimizde bir rekabet duygusu kabarıveriyor. Başka bir etkenin oluşturamadığı bir gücü basit bir heyecan duygusu ortaya çıkartabiliyor.</p>

  <p>Düşünce ve duygu arasındaki farkı anlamamı sağlayan o muhteşem olayı asla unutamam. Henüz tan ağarmamıştı. Buet'de<a id="FNote_34" href="../Text/dipnot.xhtml#FNote34"><sup>34</sup></a> karla kaplı, sonu görünmeyen, dik bir bayırı inmek durumunda kalmıştım. Kayıyordum. Bir saniye olsun bilincimi kaybetmedim. Tehlikenin farkındaydım, durumun kritik olduğunu biliyordum. Bir an öleceğimi düşündüm. Sonunda yavaşlamayı ve yüz metre aşağıda durmayı başardım. Çok sakin, yavaşça, kar batonumdan destek alarak tehlikeli bölgeyi geçtim. Kayalıklara ulaşınca, belki harcanan gücün fazlalığı nedeniyle şiddetli bir titreme başladı. Kalbim hızlı hızlı atıyor, soğuk terler döküyordum. Tam da o ara korku ve yüksek bir endişe kapladı içimi. Bir anda "tehlike düşüncesi", "tehlike duygusuna" dönüşüvermişti.</p>

  <p>Geçici duyguların yol açtığı kısa süreli harici düşüncelere nazaran çok daha derin ve de temel duygularımızla uyum içinde olan fikirlerimiz de vardır. Hatta duyguların mı bu düşünceleri içerdiğini yoksa düşüncelerin mi duyguları içerdiğini bilemeyiz.</p>

  <p>Bu hale gelen harici fikirler de kaynağı dahili olan derin düşüncelerimize karışır. Duygusal kişiliğimiz, onlara renk verir, onlar da bir bakıma karakterimizin parçası olurlar. Tıpkı yüzeyi soğumuş ama diplerde sıcaklığını yıllarca barındıran lav tabakası gibi bu fikirler duygusal köklerine bağlı kalıp sıcaklıklarını korurlar. Bu düşünceler belli bir amaca yönelik her türlü faaliyetin destekçisi ve ilham kaynağı olurlar.</p>

  <p>Ancak iyice belirtelim ki bu türden düşüncelerin tam anlamıyla birer hakiki düşünce olduğunu iddia edemeyiz. Onlar duyguların yerine istenildiği gibi kullanılan ama çok da kullanışlı olmayan, ağır ve güçlü psikolojik durumlardır. Özetle düşüncelerimiz gücünü hislerden, ihtiraslardan alır.</p>

  <p>Bahsettiğimiz fikirlerden birinin hararetli bir bedende yer etmesi durumunda hemen kendine yarayacak duyguları içine çeker. Daha doğrusu o duygularla beslenir, güçlenir. Düşüncelerdeki berraklık da duygulara geçer, onlara canlılık ve yön verir.</p>

  <p>Çekim gücü yüksek bir metal çubuğun manyetik alanlar için etkisi neyse düşünce de duygular için aynıdır. Hatta katbekat daha güçlü bir şekilde duyguları aynı yöne doğru hizaya sokar, duygusal karmaşayı bitirir, disipline eder.</p>

  <p>Fakat daha önce belirtildiği üzere düşünceler tek başına kalınca, dürtülere karşı yetersiz kalır. Mesela bir gece yarısı yatakta anlamsız bir korkuya kapılmayan, kalbi hızlı hızlı atmayan kim vardır? Kanın beyne fırladığı, mantığın zayıfladığı ve zekanın bastırmaya çalıştığı bu anlamsız duygular kimin başına gelmemiştir? Eğer benim başıma gelmedi diyen varsa Hoffmann'ın fantastik hikayelerini köyde, bir kış rüzgarında, gece yarısı okumaya davet ediyorum. İşte o zaman mantığın nasıl zayıfladığını ve aklın korkuyla cebelleştiğine şahit olursunuz.</p>

  <p class="parT">§</p>

  <p>Küçük kasabadaki burjuva takımının lafta kalan dinî inancıyla dini bütün bir azizin inancı arasındaki farkı düşünelim. Aziz dinî gerçekleri hissediyor, kendini bu uğurda feda etmeye, dünyevi tüm varlıklardan vazgeçmeye, icabında fakirliği kabullenmeye, ızdırabı, en zor koşulları sırtlanmaya hazır. Burjuvanın inancı sadece zihninde duruyor. Pazar ayinine gidiyor ama çirkince bencillikten de ödün vermiyor. Zengin olmasına rağmen zavallı bakıcıyı köle gibi kullanıyor, az yemek verip çok iş istiyor.</p>

  <p>Lüzumsuz harcamalardan ve zevküsefadan kendini alıkoyamayan sosyalist tayfasıyla, servetine ve dehasına rağmen Rus köylüsü gibi sade yaşayan Tolstoy'un hissettiği sosyalizmi karşılaştırabiliriz.</p>

  <p>Yine bu şekilde kaçınılmaz ölüm düşüncesi insanların birçoğunda soyut olarak kalır. Peki içimizdeki hırsı, kendini beğenmişliği, egoizmi zayıflatmaya bu kadar elverişli olan ve bize teselli de veren bu ölüm fikri neden davranışlarımız üzerinde etkisiz kalıyor? Ölüme mahkum olanlar bile genellikle ancak son anlarında bunu hissederler. Aklının bir kenarında hep vardı ama genel, soyut ve belirsiz bir şekilde duruyordu. Çünkü dikkatini bu düşünce üzerinde toplamıyordu. Şu anda ise öleceği düşüncesiyle ürperiyor, titreme geliyor, ateş basıyor. "İstem dışı mahkeme kürsüsünün parmaklıklarını sayarken birinin kırık olduğunu görünce şaşırıp acaba t^ir ederler mi diye düşünüyor. Tam da o elim günün arifesi gelip çattığında, yolun sonuna geldiği düşüncesi yoğun bir şekilde ve tüm korkunçluğuyla içine yerleşiyor. Oysa o ana kadar ölüm düşüncesi sadece hayal gibi gelip geçiyordu aklından."<a id="FNote_35" href="../Text/dipnot.xhtml#FNote35"><sup>35</sup></a></p>

  <p>Farklı örnekler vermek mümkün ama gerek yok. Birçoğunuz geçmişini kurcalarsa eminim bizim tezimizi destekleyen farklı tecrübelere ulaşacaktır. Hayır, düşünce başlı başına bir güç değildir. Eğer o bilincimizde tek başına olsaydı bir güç olabilirdi. Fakat duygusal hallerle çatışma halinde olduğu için savaşırken ihtiyacı olan gücü de yine duygulardan alması şart.</p>

  <p class="parT">II</p>

  <p>Zihnimizdeki düşünceler zannettiğimizden çok daha güçsüzdür. Ancak kişinin bilinç yapısı yani farkındalığı sayesinde beynin yapacağı çağrışımlar bize muhteşem bir kolaylık sağlar. Bu çağrışım yasası sayesinde ilişkili fikirlerin zincirlerini kırıp, fikirlere yeni düşünceler ekleyip zihnimizde yeni bağlar kurabilmekteyiz.</p>

  <p>Bu teorik konuyu açıklayacak somut bir örnek aradığım sırada muhteşem bir hikaye denk geldi. Bir fabrikanın düdük sesi duyuldu. Bu ses istemeden de olsa bir anda bütün algılarımı değiştirip aklıma denizi ve Korsika Dağları'nın manzarasını getirdi. Muhteşem Bastia<a id="FNote_36" href="../Text/dipnot.xhtml#FNote36"><sup>36</sup></a> iskelesi gözümde canlandı. Fabrika düdüğünün sesi geçmişte üç yıl boyunca duyduğum vapur sesinden çok da farklı değildi. Çıkarımım şu oldu; bir şeyin çağrışımını yapmak onu temsil etmekten çok daha etkilidir. Eğer işitilen bir düdük sesi aniden fikir silsilesini kırabiliyorsa biz de bir düşüncenin yerine başka bir düşünce yerleştirmek istiyorsak bilinçli olarak aynı şeyi yapmamız gerekir.</p>

  <p>İstediğimiz anda kendimizde çağrışım algısı oluşturabiliriz. Bu algı içimizde yerleşmiş güçlü zincirin kırılmasına neden olabilir. Bir de çok faydalı bir çağrışım yolu var ki o da harekettir. Bilhassa konuşmayla ilgili hareketler. Yüksek sesle kelimeler söyleyebilir, okuyabiliriz. Dindarların yaptığı gibi içimizden çıkarmaya çalıştığımız sıkıntıları yüksek sesle söyleyip dağıtabiliriz. Amaç fikirleri değiştirecek ve yeni bir başlangıç olmasını sağlayacak düşünceyi yaratmak. Bunu da zorla yerleştirebiliriz.</p>

  <p>Burada işimizi kolaylaştıran muhteşem bir hafıza kanunu var. Tüm hatıraların içimize derinlemesine kazınması için sık tekrara ihtiyaç duyarız. Başka bir ifadeyle hatıralar candan ve sempatik bir ilgiye ihtiyaç duyar. Bilincimizden uzak tuttuğumuz, uzaklaştırdığımız düşünceler zayıflar, azalır, silinir ve etrafındaki bağlı olduğu düşünceleri de alıp götürür. Yani düşüncelerimizin efendisiyiz. Yerleşmiş kötü bitkileri ve hatta daha fazlasını koparıp atmaya muktediriz.</p>

  <p>Aksi olarak, mevcut durumu korumak, içimize yerleşmesini istiyorsak konu dışı olan ve alakasız hatırlamalara sebebiyet verecek zararlı çağrışımları uzaklaştırmak gerekir. Sakin, sessiz oluruz. Hatta zihnimiz hassas ise gözlerimizi de kapatırız. Sonra işimize yarayacak çağrışımlardan yardım isteriz. Yüksek sesle konuşur, düşüncelerimizi de yazarız. Uzun soluklu konsantrasyonlar için yazı muhteşem bir kurtarıcıdır. Beyin, göz ve elden destek alır. Örneğin bende mesleki nedenlerle yerleşmiş telaffuz etmeden okuyamama sorunu var. Kelimeyi telaffuz ederek okuduğumda yazıyı zihnimde pekiştiren etkenler de artmış oluyor. Bilindiği gibi bir kelime dört birimden oluşur; 1. Kelimenin motor imgesi (Telaffuzu), 2. Görsel imgesi (Kelimenin yazılı görüntüsü veya basımı), 3. İşitsel imgesi (Kelimenin duyulan sesi), 4. Grafik motor imgesi (Yazma eylemi). Düşünceyi dil olmaksızın ifade etmek mümkün olmadığından her düşünceye bu dört imgeden birkaçı destek verir.</p>

  <p>Sonuç olarak, düşüncelerimizi kontrol etmek amacıyla kaslarımız üzerinde güç kurabiliriz. Özellikle konuşma ve duyu organlarımıza hükmetmemiz mümkün.</p>

  <p>Elbette psikoloji biliminde her gün yeni durumlarla karşılaştığımızdan kendimiz hakkında genelleme yapmak doğru değildir. Ama şahsen ben bir fikre müdahale etmek, değiştirmek istediğim zaman işe bazı hareketlerimi hayal etmekle, kafamda tasarlamakla başlarım. Çünkü düşüncelerim üzerindeki hâkimiyetim kaslarıma hükmedebilmekten geçiyor.</p>
</body>
</html>