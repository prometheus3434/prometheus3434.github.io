<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BookStyles.css" type="text/css" rel="stylesheet"/>
</head>

<body>
  <h2 id="sigil_toc_id_19">Birinci Bölüm</h2>

  <h3 id="sigil_toc_id_20">İrade Terbiyesinde Tefekkürün Önemi</h3>

  <p class="parT">I</p>

  <p>Tefekkür diye adlandırmamızın sebebi zihnî düşünceden farklı olmasıdır. Bu ifadeden kesinlikle tefekkürün hayal kurma ve özellikle irade terbiyesi yolunda yok edilmesi gereken "duygusal hayaller kurmak" olduğu zannedilmemelidir.</p>

  <p>Diğer yandan hayalde ve uyku anında düşünceler rastlantısal olarak ilişkilendirilir. Oysaki tefekkürde hiçbir şey rastlantıya bırakılmaz.</p>

  <p>Tefekkür bilgi edinmeye yönelik eğitimlerden farklı olarak aklı donatmaktan ziyade güçlendirmeye yarıyor. Gerçek şu ki eğitimde "tanımaya" yönelik bir çalışma yapılır; tefekkürde ise bu durum çok farklıdır.</p>

  <p>Bizim amacımız içimizdeki aşkı veya nefreti ortaya çıkarmak olacaktır. Bir inceleme yapmak gerçeklerle uğraşmayı gerektirir. Tefekkürde ise öncelik realite değildir. Tefekkür ederken zararlı gerçeklerdense işe yarayan kurguları tercih edeceğiz. Çünkü tefekkürdeki gaye yalnızca yarar sağlayabilmektir.</p>

  <p>Bu tefekkür meselesini faydamıza çevirecek şekilde ele almak için psikolojiyi iyi incelemek gerekir. Ruh biliminin en küçük detaylarına hakim olmak durumundayız. Özellikle de zihinsel yeteneklerimizi, arzularımızın sebeplerini biliyor olmamız lazım. Bu olayların birbirleriyle olan ilişkisini ayrıştırıp, birbirlerine olan etkisini, ilişkilerini incelemek gerek. Diğer bir deyişle fiziksel, zihinsel, ahlâki çevrenin iç dünyamız üzerindeki etkisini anlamalıyız. Bütün bunlar detaylı, ince ve zekice bir gözlem yapmayı; arkasından da keskin bir bakış açısını yakalamayı gerektiriyor.</p>

  <p>Tekrar etmek gerekirse görevimiz içimizde saklı aşk ve nefreti tetikleyen nedenleri bulmak; düşüncelerle düşünceleri, duygularla duyguları veya düşüncelerle duyguları bağlayan ilişkileri, kombinasyonları ya kaynaştırmak ya da doğru olmadığını düşündüğümüz bu bağları koparmaktır. Bunu yaparken de bütün dikkat ve hafıza kuramlarını kullanıp bilincimize işlenmesi gerekenleri beynimize kazıyacağız veya zararlıları silip atacağız.</p>

  <p>Faydalı duygular ve fikirler için "içimizde damıtma" işlemi yapmak, soyut olanları da hassas, canlı duygulara çevirmek gerekecektir. Tefekkür ruhumuzda güçlü duygular ve tepkiler uyandırdığı vakit görevini tamamlamış olacaktır. Eğitim sayesinde bir şeyi anlamaya çalışırken, tefekkürle hedefimiz harekete geçebilmek olacaktır.</p>

  <p>Şayet harekete geçmek insan için önemliyse ve hareketlerimiz bizi biz yapıyorsa ve de davranışlarımız neredeyse sadece duygusal hallerimiz tarafından kontrol ediliyorsa o halde işimize yarayacak duygusal hallerimizi geliştirmeye çalışmalı ve bunları yüceltecek mekanizmaları araştırmalı ve anlamaya çabalamalıyız.</p>

  <p class="parT">II</p>

  <p>Kimyada billurlaşma diye bir konu öğrenmiştik. Birçok farklı maddenin bulunduğu bir kap içerisine bir kristal koyarsak karışımda bulunan moleküllerden kristalle aynı türde olanlar ilginç bir çekim gücüyle yavaş yavaş kristalin etrafında toplanmaya başlar. Durgunluk devam ettikçe kristal büyür. Sükunet haftalar veya aylar sürerse laboratuvardan o muhteşem kristaller ortaya çıkar.</p>

  <p>Ancak sıvıyı sürekli karıştırırsak, müdahale edersek kristal küçük ve cılız kalır. Psikolojide de durum aynıdır. Herhangi bir psikolojik durumumuzu bilinçli bir şekilde sürekli aklımızda tutalım. Benzer ruh halleri ve fikirler ilginç bir şekilde gelir yanı başına yerleşiverir. Uzun süre bu ruh hali devam ederse bilincimiz üzerinde baskı kuracak kadar etkili, istediğini yaptıracak kadar masif bir güç oluşur çevresinde. Eğer bu kristalleşme anlık sarsıntıya uğramazsa yavaşça muhteşem bir sağlamlığa ulaşır. Ekip sağlam, sessiz ve kalıcı olur. Anlarız ki içimizde kurmak istediğimiz "klanı" artık oluşturabiliriz. Dinî akımları, anaç duyguları ve isterseniz sefil, utanç dolu hisleri, paraya tapan gibilerini yaratmak böyle mümkündür.</p>

  <p>Ama bu sessiz kristalizasyonu sükunetle rahat bırakan insan veya genç çok azdır. Öğrenci için hayat çok kolaydır ve özellikle Paris'te veya büyük şehirlerde hareketlidir. Dış tahrikler insanların aklını çeler. Bir düşünceyi başka bir düşünce takip eder, daha sonra da başka bir düşünce; çılgın gibi yirmi, otuz farklı duygu peş peşe gelir sarar. Bu duygu seline binlerce his yerleşir; dersleri, kitapları, gazeteleri, muhabbetleri de ekleyince aklımızdan gelip geçen bütün bu düşünceler tıpkı yatağından taşmış nehrin şelaleden aşağı düşerken çıkardığı kulakları sağır eden sesi gibi bir etki yaratır.</p>

  <p>Evet, bu durumda sakince içine kapanıp oradan uzaklaşan ve geleceğini düşünenlerin sayısı azdır. Çünkü kendini o muhteşem akıntıya bırakmak ne hoştur! Çok az enerji harcarsınız! Kulakları tıkayıp kendinizi bırakmak yeterlidir!</p>

  <p>Channing'in dediği gibi Afrika'nın ücra köşelerindeki ülkelerin bize yabancı olması gibi bazı insanlar da kendi kendilerine yabancıdır. Bakışlarını asla dış dünyadan kendilerine çevirmeyi bilmezler. Daha doğrusu ilgilerini dışarıda olan bitene o kadar çevirmişlerdir ki var oluşlarını bulup keşfetmek için kendi içlerine inmeye cesaret edemezler. Bu şu anlama gelir; hayat tersine gidiyor, dış olaylara kapılan, kendini kontrol edemeyen, ilgisiz, alakasız tıpkı rüzgarda savrulan yaprak gibidirler. Tecrübelerinden koca bir hiç edinirler. Onca şeye bakarken aslında hiçbir yere bakmadığı anlaşılır.</p>

  <p>Çalışma isteğimizi arttırmaya yönelik irademizi güçlendirmeye yarayacak olan amacımızı belirledikten sonra tüm duygu ve düşüncelerimizi dış etkenlerden kurtarmak ve korumak zorundayız. İçimizdeki güçler arasında amacımızla çelişenleri hiç dikkate almadan unutmamız lazım. Başarının sırrı amacımıza hizmet edecek güçleri bir araya toplamak ve hedefimiz için faydalı olan her şeyden istifade edebilmektir.</p>

  <p class="parT">III</p>

  <p>Psikologun görevi yapılan çalışmalarla belirlenmiştir. Sizlere ana hatlarıyla bunları paylaşayım:</p>

  <ul style="list-style:none;">
    <li><p>1. Aklımızdan faydalı bir düşünce geçtiği zaman onu yavaşlatmak, süratle unutulmasına engel olmak ve dikkatimizi o düşüncenin üzerine çekerek işe yarayacak benzer düşünceleri de uyandırmak. Yani diğer bir deyişle azami derecede fayda sağlamak.</p></li>

    <li><p>2. Bizde eksik olan bir duyguyu uyandırmak, ortaya çıkmasına engel olan düşünceleri ortadan kaldırmak; eksik olan duyguyla ilişkili ve benzer duygular üzerinde dikkati toparlamak; dikkati ona yoğunlaştırmak ve ilişkilendirme kuramının doğal görevini yerine getirmesini beklemek.</p></li>

    <li><p>3. Aklımızda işe yaramayan bir duygu ortaya çıktığı zaman dikkati ondan çekmek, düşünmememizi sağlamak; bir şekilde onu yok etmek.</p></li>

    <li><p>4. Şayet içimize istenmeyen bir duygu yerleşmiş, büyümüş, dikkatimizi dağıtmaya başlamışsa ve ondan kendimizi alamayacak duruma gelmişsek onunla ilintili düşünceler üzerinde eleştirel bakış açısı geliştirmek.</p></li>

    <li><p>5. Yaşamımıza tehlike oluşturacak kaynaklardan uzak tutmak amacıyla dış etkenler ve ortamlar üzerinde detaylarına kadar inerek eleştirel bakış yakalamak.</p></li>
  </ul>

  <p>Bizim de genel hatlarıyla uygulayacağımız ve uğraşacağımız program bunlardan ibaret.</p>

  <p class="parT">IV</p>

  <p>Üzerinde durulması gereken birkaç husus var. Genç "kendinden kaçmamayı" öğrendiğinde ve kendisini oyalamasının ellerin kolların titremesi gibi bir zayıflık olduğunu anladığında artık kendini dinleme fırsatı yakalayacaktır. Dikkati dağınık arkadaşlarından farklı olmaya başlayacaktır. Zaman geçirmek için on farklı gazete okumaya kalkışmayacak, kart oyunlarına dalmayacak, boş muhabbetlere girmeyecektir. Diğerleri gibi kendini akıntının gidişatına bırakmayacak, kendine hükmetmenin keyfini yaşayacaktır.</p>

  <p>Bununla birlikte nefse hakim olmanın en doğru yolu ruhunda yüce duygular uyandırmak veya erdemli kararlar almak olacaktır. Diğer bir deyişle sade ve samimi duygularla çalışmayı kendine sevdirecek, gevşek yaşamdan uzak durmasını sağlayacak stratejiler geliştirecektir. Bu neticeyi ona kendi tecrübeleri sağlayacaktır. Başka fikirlerin kendini alıkoymasına engel olacaktır. Düşüncelerinin gelişmesine, büyümesine olanak sağlayacak, umumun yaptığı gibi kelimelerle düşünmektense üzerinde düşündüğü fikirleri somut olarak görmek isteyecektir. Çünkü bir meselede sadece göz gezdirmek tembel ruhların bakış açısıdır. Tefekkür eden aklın bakış açısı ise tam tersine tıpkı bir bal arısı gibi fikrini damla damla oluşturmaktır.</p>

  <p>Herkesin bildiği üzere çalışmak insanı mutlu kılar. Buyurun sıralayalım; öncelikli olarak insana gurur verir; sonra ebeveyninize sunabileceğiniz en derin mutluluk budur. Kendilerini mutlu hissetmelerine ve güzel bir yaşlılığa hazırlanmalarına vesile olur. Ancak bizim tembel gencin bu tür bir sıralamaya ihtiyacı yoktur.</p>

  <p>Kelimeler kavramları ifade etmekte kullandığımız kısa, kolay işaretlerdir. Çok daha karmaşık düşünceleri anlatmak içinse yetersiz kalırlar. Sıradan beyinlerin kelimelerle düşünüp, takılıp kalması âdeta ölümcüldür. Üstelik iç dünyamıza yolculukta bizi kifayetsiz bırakır. Zaten kelimelerin anlamsızca sıralanışından bir şeyler umanların bir sonuç elde etmesi mümkün mü?</p>

  <p>Kelimelerin bize yaptığı yüzeysel hatırlatmalar akla yük olmaktan başka bir şeye yaramayacaktır. Bunun çaresi bir meselede detaylara bile tümüyle vakıf olacak şekilde düşünmektir.</p>

  <p>Misal olarak şunu söylemeyiniz; annem, babam mutlu olacak! Babanızın her başarınızda aile dostlarına sizden bahsettiğini, sizden memnun olan annenizin tatilde gururlandığını düşünün. Akşam yemeğinde gururla sizden bahsedildiğini düşünün. Küçük kız kardeşinizin abisiyle gurur duyması ne hoş bir durumdur. Diğer bir deyişle aklınızda detaylarıyla, mimiklere kadar düşünerek sizin mutlu olmanız için çaba harcayan, birçok şeyden kendilerini alıkoyan, sizi seven onca insanın yükünü hafiflettiğinizi düşünmenin hazzını yaşayın.</p>

  <p>Bugün çalışmanın mükafatı olarak yaşlanınca huzurlu olacağınızı detaylarına kadar düşünün. Birçok maddi olanaklardan yoksun olsak bile insanların hürmet göstereceğini, sözünüzün dinleneceğini düşündüğünüzde çalışmanın sağlayacağı mutluluğun tadını çıkaracağınızı hissedeceksiniz.</p>

  <p>Bu tür düşünceleri devam ettirdiğinizde çalışmaya dair iradenin kızışmaması imkansız. Ama bir kez daha söyleyelim bir şevk ve gayret anında bizde ortaya çıkan gücü devam ettirerek şekillendirip harekete çevirmek lazım. Dıştan gelen ani bir his de olabilir. Mesela okumuş birinin başarılarıyla ilgili yapılan bir kutlamanın sizde doğurduğu şevk hissi bile yeterli olabilir. O duyguyu hemen kendinize mal edip filizlendirerek enerjiye çevirmeniz mümkündür.</p>

  <p>Ancak bizi alıp başka hallere götürecek fikirlere karşı detaylı bir koruma oluşturmak gerektiğini söylemeyi de unutmayalım. Tembel yaşam tarzının kötülüğünü tekrar tekrar işlemek ve onu çiğnemek lazım. Bir karabiber tanesini yutarsanız hiçbir şey hissetmezsiniz. Ancak onu çiğnerseniz damakta acı bir tat bırakır ve dilinizi yakar, hapşırtır, öksürtür ve göz yaşartır. Tembelliğin ve istenmeyen arzuların bizde tiksinti ve utanç uyandırması için bunların zararlarını içimizde tutup kendimize hatırlatmamız gerek.</p>

  <p>Sadece kötü huylardan değil etrafını çevreleyen, "bağlı olduğu" her şeyden nefret etmek lazım. "Doktorun kavunu yasaklamasına rağmen her seferinde haftalığının nüks etmesine sebep olan hasta gibi yapmamak lazım. O hasta doktor öleceğini söylediği için kendisi yemeyecektir, içi içini yemesine rağmen ağzına sürmeyecek, etrafına bahsedecektir. Başkalarının yemesinden haz duymaya çalışacak, sadece koklamak bile onu mutlu edecektir."<a id="FNote_25" href="../Text/dipnot.xhtml#FNote25"><sup>25</sup></a></p>

  <p>Aynı şekilde sadece tembel hayattan değil aynı zamanda aklın bomboş, atıl kalmasından, içimizi kemiren, saçma işlere teslim olan aklımızın düştüğü durumdan da nefret etmek ve faydasız işlerin olduğu ortamlardan da uzak durmak gerekir. Tembelliğe, aylaklığa sürükleyen arkadaşlardan ve duygulardan kaçmak lazım. Yani sadece hastalık geldiğinde değil her zaman hastalıktan ve ona sebep olan kavundan nefret etmek lazımdır.</p>

  <p>Görüldüğü üzere işimize yarayan olumlu alışkanlıkları ve hangisi olursa olsun ilişkili olduğu duyguları, fikirleri uzun süre bilincimizde tutmaya gayret edeceğiz. Bu fikirlere şekil vermek, netlik kazandırmak görevimiz olacak. Bunun için de fikri somut, detaylı ve apaçık görmek gerek. Ayrıca bu metot, duyguların öz çekim gücü ve birbiriyle olan iletişimi sayesinde benzer başka faydalı duyguların da yeşermesine hizmet eder.</p>

  <p>Bu işi kolaylaştırmanın bir yolu da bu hususta duyguları ortaya çıkaracak kitaplar okumak olacaktır. Kitabımızda bu tür uygulamalara çok fazla alışık olmayanlar için değerli örnekler vardır. Tembelliği yeren, eğitimimize katkı sağlayan kitaplardan yardım almak, amacımıza katkı sağlayacaktır. Örneğin Mill'in hayatı, Darwin'in mektupları önemli kaynak olabilir.</p>

  <p>Şayet tefekkür doğru yönlendirilir, bilincimizin diplerine kadar inmesine izin verip harici ve dahili etkilerin sükunetimizi bozmamasını sağlayabilirsek mutlaka müspet bir neticeye varırız. Bu çabalar bir sonuca ulaşmasa bile harcanan emeğin zayi olduğu düşünülmesin. Mill'in ifade ettiği üzere "insan olağan dışı bir durum yaşarsa bu diğer zamanlarına örnek teşkil eder ve davranışlarını tartıp biçmesine, dikkat etmesine vesile olur. Geçici görünseler bile bu anlardaki davranışları düzenli alışkanlıklara dönüştürmek ve yanlış davranışlarla karşılaştırmak için örnek teşkil eder."<a id="FNote_26" href="../Text/dipnot.xhtml#FNote26"><sup>26</sup></a></p>

  <p>İşin doğrusu eğilimlerimiz bizim için bir zanaatkarın elinde şekillenen eser gibidir. Şayet hayatımızı düzenlemeye başlayıp günü gününe çalışmanın bize bahşettiği hazzı tattıktan sonra "iradesizliğin" verdiği tüm acımtırak sıkıntılardan kurtulmak için irademizin yerinden fırlayacak bir hale gelmemesi imkânsızdır. Ama kara kalemle çizgiler üzerinden tekrar tekrar geçmez, çizgileri kuvvetlendirmezsek yani ortaya koyduğumuz taslak üzerinde devam etmezsek kendimizi dış etkenlerin girdabına tekrar kaptırıp bilincimizde inşa ettiğimiz her şeyi yitirebiliriz. Doğru zamanda tekrarlarımızı yapmazsak davranışlarımızın meyvesini alamayız.</p>

  <p class="parT">V</p>

  <p>Muhtemelen bazı okurlar bir konuda bizimle hemfikir olmayacaklardır. Derin tefekkürün güncel hayatla ilişkisinin olmadığı fikri o kadar yaygındır ki tefekkür eğitiminin faydasız olacağı kanısına varırlar.</p>

  <p>Böyle düşünenler "kafası meşgullerle" gerçek düşünürleri birbirine karıştırmış olmalılar. Oysaki kafası meşgul insan akılcı düşünürün tam tersidir. Çünkü böyleleri gücünü âdeta karışıklıktan alır. Bu durum politik hayatın da olmazsa olmazıdır. Bu kafası karışıklar çok gürültü çıkarır ama bir o kadar da başlarına iş açarlar.</p>

  <p>Kendinden emin, istikameti belli olan insanın hareketten önce tefekküre ihtiyacı olur. Başarıyı getirecek bir hareketin içinde mutlaka derin düşünce de bulunur. Büyük şahsiyetler, IVHenri veya Napolyon önemli kararlardan önce ya kendileri derince tefekkür eder ya da etrafındakilerle ve bakanlarıyla istişare yaparlardı. Kim ki düşünmez, yapması gerekenleri aklının bir tarafında tutmazsa ve amacına ulaşmak için ciddiyetle çaba harcamazsa sıradanlığın oyuncağı olur. Belirsizlik sebebiyle maksadını karıştırır, yönünü şaşırır.</p>

  <p>Görülüyor ki her faaliyet daima bir tefekkürü takip etmek durumundadır. Bununla birlikte tefekkür de tek başına yeterli değildir. Daima bir tefekküre ihtiyaç vardır diyoruz çünkü insan kendine tahmininden daha fazla yabancıdır. Etrafımıza bakınca binde bir adam gibi adam olmayışına üzülmekte haklıyız. Neredeyse hepimiz tavırlarımızla olsun davranışlarımızla olsun kendimizden büyük güçlerin elinde kukla gibiyiz. Vaziyet dereye salınan dal parçasından çok da farklı değil. Akıntıya kendini bırakmış oraya buraya savrulur gibi. Meşhur bir benzetmeyle bir örnek daha verelim; rüzgar gülü kendisini rüzgarın çevirdiğinden habersiz, yalnız başına döndüğünü zanneder. Birçoğumuzun tercihlerini eğitimimiz, arkadaşların veya kamuoyunun eleştirileri, özlü sözler, telkinler şekillendirir. Çok azımız hangi limana gittiğimizi, ne zaman nerede demirleyip kendimizi toparlayacağımızı biliriz.</p>

  <p>Kendini toparlamak için duranların vakti de ne denli kısıtlıdır. Belki yirmi yedi yaşına kadar çok fazla düşünmeden kaderimizin peşinde sürüklenir dururuz. İstikbalimizi elimize almaya kalkışınca da bir çarkın parçası gibi kalıveririz. Uyku hayatımızın üçte birini alır. Sıradan günlük işler, giyinmek, yemek yemek, sindirmek, hastalıklar, huzursuzluklar derken verimli çalışmaya ayıracağımız zaman çok az kalır. Günler birbirini takip eder ve olayın farkına varınca da yaşlanmış oluruz.</p>

  <p>Evet! Neredeyse herkes dışarıdan gelen telkinlerle şekillenir. Ailesinde filozof bulunan nadir olduğundan ailesinden akılcı bir eğitim alan da azdır. Bu tür eğitim alanlar bile budala ortamlara girer. Aile bireyleri, arkadaşlar, çevre faktörü çocuğun beynini formüllerle doldurur. Çocuk az düşünen öğretmenlerle ve sıradan fikirlere sahip arkadaşlarla bir arada olur. Üstelik en iyi eğitim almış çocuk bile nihayetinde arkadaşlarının konuştuğu dili konuşacaktır.</p>

  <p>Oysaki dil bilindiği üzere halka aittir. Konuşulan dil halkı yansıtır. Halk sıradanlığını, kinini, naifl.iğini veya kabalıklarını dile işler. Dilde zenginliği, gücü, savaşı metheden ama iyiliği, sade hayatı ve çalışmayı küçümseyen onca ağdalı ifade bulunur. Ve biz kolayca bu dilin tesirinde kalırız. İspat mı istiyorsunuz? Önünüzde "güç" diye bir kelime söylendiğinde iddiaya girerim bir çoğumuzda öncelikle büyük güçler, askeri güç gibi anlamlar akla gelecektir. Ahlaken güçlü olmak daha sonra hatıra gelir. Güç sahibi kişi olarak da Sezar akla gelir. Mutlu olmaktan bahsedilince insanların aklına hemen servet, hakimiyet, alkış gelir. Siz de benim yaptığım gibi on beş tane hayatın anlamını teşkil eden kelime belirleyin. Bunu psikolojik bir test amacıyla yaptığınızı söylemeyi unutmayın ve kelimelerin nasıl bir resim canlandırdığını muhatabınıza sorun. Dilin insanların düşüncelerini, değerlerini ve cehaletini anlamak için çok güçlü bir malzeme olduğunu anlayacaksınız.</p>

  <p>Doğrusu dilin bu gücü evrensel bir durumdur. Atasözleri ulusların bilgeliklerini az ve öz olarak barındıran tespitlerdir. Yani gözlem yeteneği olmayanlara meselenin nelerden ibaret olduğu bilgisini verir. Bu atasözleri tekrarlana tekrarlana artık aksini iddia etmek imkansız hile gelir.</p>

  <p>Gençlerden bahsediyor olalım; bir genç bardan bara dolanıyor ve yaşlı başlı insanlar veya herhangi biri ona "Gençlik elden gitti!" diyor. Allah'tan daha fazla teşvik edici bir cümle etmiyor.</p>

  <p>Cesurca söylemek gerekirse bu tür ifadelerin gençlere nasıl zarar verdiği aklınızın ucundan bile geçmez. Amerika ve Avrupa ülkelerinde olduğu gibi okuldan ayrılanlar için bir denetim olmaması nedeniyle kendini dağıtan gençler yaygın olduğu için doğal olarak insanların kafasında gençlere karşı ön yargı oluşuyor. Bu ön yargı o kadar güçlü ki bu düşünceden kurtulmayı başarabilen çok azdır.</p>

  <p>İrade zayıflığı, içsel dürtüler ve klişelerden de destek alarak hatalara devam edip alenileştirmeye kalkınca ve buna etraftaki kötü örnekler, dil, ortam, dürtüler de eklenince irade terbiyesinden uzaklaşmamıza neden olan sis perdesini yaratmış oluyoruz. Bu perdeyi yok etmenin sadece bir yolu var; tefekkür. Kendini dinlemek için kabuğuna çekilip, çevredeki yönlendirmelerden sıyrılıp ruhunun derinliklerine kadar müspet düşüncelerin yerleşmesini sağlamak...</p>

  <p>Öğrencinin bu verimli sükunete girmesi çok da zor değil. Hayatının başka hiçbir döneminde bu rahatlığı bulamayacaktır. İşin gerçeği bunca müsait zamanının olduğu bir dönemde insanın kendine hakim olamaması da acı bir durum elbette.</p>

  <p>Ama bu kendi çabamızla veya düşünürlerden yardım alarak hatalı düşüncelerimizden kurtulamayacağımız anlamına gelmiyor. Kendimizi başkalarının gözüyle eleştirmek yerine kendi öz fikrimizi oluşturmamızda fayda var. Başkalarının aklıyla zevklerimiz ve izlenimlerimiz üzerinde kurduğumuz bakışımızı artık değiştirmemiz gerek.</p>

  <p>Max Müller kültürlü bir İngiliz'in üç bin ili dört bin civarında kelime kullandığını, büyük üstatların ise on beş, yirmi bin kelime kullandıklarını söylüyor. Sıradan insanların pek kullanmadığı yücelik, asalet, ulviyet gibi kelimelerin düşünürlerle halk arasındaki kelime dağarcığından kaynaklanan farkı gösterdiğine dikkat çekiyor.</p>

  <p>Ne yazık ki düşüncenin dilde ifadesi konusunda insanlar arasında dağlar kadar fark var. Bayağı bir insanın kelime hazinesi devede kulak gibidir. O kadarla yetinip durur. İnsanların düşünceleri de işte bu yüzden çatışır.</p>

  <p>Küçüklüğümüzden itibaren bize bazı şeylerin iyi bazı şeylerin kötü olduğu öğretilir. Bunları konuştuğumuz insanların düşüncelerinden, hareketlerinden alırız. Oysa o kavramları gerçek anlamlarıyla değil insanların ona yüklediği anlamlarla öğrenmiş oluruz.</p>

  <p>Genç insan bir an evvel hayata atılmayı öğrenmeli. Tehlikelerle baş edebilmek için hayat tecrübesi edinmeli. Çünkü hayat tecrübesi edinince kendine gelecek, düşüncelerini itinayla tahlil edecektir. Değerlerini, sınırlarını, hatalarını öğrenecektir. Özellikle kendisini ilgilendiren konularda seçici olmaya başlayacak. Eğitim hayatından kendi payına düşeni çıkaracak; azmin yani gerçek mutluluğun rehavete tercih edilmemesi gerektiğini öğrenecek. Stresli, yoğun hayatın insana verdiği yanıltıcı bir haz var. Bu geçici mutluluğu yakalamak çok basit! Oysa gençlerin bir an önce kendilerine gelip yorgunluktan başka bir işe yaramayan geçici heveslerin, boş işlerin peşinde koşturuyor olmanın eleştirisini yapmaları lazım.</p>

  <p>Diğer yandan kafasındaki ön yargıları, engelleri teker teker elemesi; zihnen konsantre olup çalışmasına mani olan bahaneleri incelemesi lazım. İradesine engel olan tüm uğraşıları ve boşa zaman geçirmesine neden olan her şeyi bir kenara bırakması gerek. Böylece yeni bir dünyayı keşfedebilir. Platon'un anlattığı, mağarada zincirlenip, gelen geçenlerin sadece gölgesini seyredebilen adamların halinden kurtulup gerçek ışığa kavuşmuş olacaktır.</p>

  <p>Genç insan zihnine hakim olabildiğinde gerçek kişiliğine kavuşmuş ve kendisine ait bir ortam oluşturmuş olacaktır. Bunun için dünyanın ortasında inzivaya çekilip yapayalnız yaşamaya gerek yok. Bizim arzuladığımız sükunet insanı faydasız işlerden uzaklaştırıp içimizde olumlu duyguları uyandırmaya yetecek bir dinginliktir. Bunun için her gün veya her hafta biraz zaman ayırıp iç dünyanıza gezintiye çıkarak içinizdeki şevki ve isteği uyandırmak kafidir.</p>

  <p class="parT">VI</p>

  <p>Gencimiz tefekkürle alakadar olmaya başlayınca sadece arzularına yenik düşmekten ve bayağı tavsiyelerin yol açtığı saçmalıklardan kurtulmakla kalmayacak aynı zamanda kendine hakim olmayı da öğrenecektir.</p>

  <p>Kendine hakimiyet özede dünyevi dış etkilerin ve duygularımızın yapacağı yönlendirmelere karşı insan zekasının üstün gelmesidir. Çocukların, kadınların veya erkeklerin davranışlarına dikkatlice bakılırsa anlık tepkilerle yaşadıklarını, anlık kararlarla hareket edip daha sonra oluşan duruma adapte olmak zorunda kaldıklarını görürüz. Toplum içinde prensip olarak saygıyı koruma adına daha kontrollü oluruz. Kendimizi sakin ve naif biri gibi gösterme eğilimine gireriz. Oysa toplum nezdinde ortalığı karıştıran kişi olarak görünmemek için değil kendi yanlışlarımızı görebilmek için tefekkür etmemiz faydalı olur.</p>

  <p>Dünyada başarılan büyük işler büyük düşünürlerin ve tefekkür edenlerin eseridir. Ortalığı birbirine katanlar, politikacılar, kahramanlar, tarihi saçmalıklarıyla dolduran heyecanlı tipler insanlık adına sadece basit, vasat bir basamak oluştururlar. Günümüzdeki tarih çalışmalarının okumuşların merakını tatmin etmek için biriktirilen hatıra yığınından ibaret olduğunu söyleyebiliriz. Oysaki hakiki düşünürler tarafından yazılan bir tarih olsa "velvelecilerin" medeniyetin gidişatında ne denli etkisiz olduklarını tahayyül bile edemezsiniz.</p>

  <p>Tarihin gerçek kahramanları aslında felsefede, sanatta, edebiyatta, endüstride bir numara olan bilim adamlarıdır. Para kazanmayı becerememesi sebebiyle kapıcısının bile gözlerinden yaş gelircesine güldüğü zavallı bir bilim adamı olan Andre Marie Ampere'in toplumsal gelişmeleri ve hatta günümüz modern savaşlarını Bismarck ve Moltke'nin toplamından daha fazla etkilemiş olduğunu düşünmemek işten bile değil. Bir Georges Ville'in (Fransız kimyager -Ç.N.) tarım için yaptığını, elli tarım bakanını üst üste koysanız yapmamıştır.</p>

  <p>İşte genç "çok gürültü çıkaranların" toplum nezdinde makbul kişi olarak kabul edilmesinden ne yapsın da etkilenmesin? Toplumun bu bakış açısını gencin düşüncesinden çıkartıp hayatın ondan beklediğinin velvelecilik olmadığını anlatmalıyız.</p>

  <p>Pek çok sorunumuz bu "dürtülere göre hemen tepki vermek" ve toplumun beklentisine uymaya çalışmaktan kaynaklanır. Dışarıdan dayatılan fikirleri yerine getirmekle el alemin elinde oyuncağa döneriz. Bir çalışma, toplantı, eğlence veya herhangi bir etkinlik esnasında gelen bir arkadaş seni alıkoyar. Zayıf iradeni yerinden söker. Kurtuluş ise tefekkürde saklıdır. Dış etkenler gelip eksik enerjimizden istifade etmeye çalışabilir. Ama insan aklıyla hareket ederek çat kapı gelen davetsiz misafirleri de eleyebilir. Çalışmasına engel olabilecek durumları da öngörebilir. Hangi arkadaşın bizi nereye götüreceğini çok iyi bilmeliyiz. Eğer direkt olarak reddedemeyeceksek ret cümlelerini önceden hazırlamak çok işe yarar. Dilersek mazeret olarak beyaz bir yalan bile uydurabiliriz.</p>

  <p>Ancak şu çok önemli; mesela halihazırda evde ders çalışman gerektiği düşüncesi ve kararı aklında yoksa veya caydırıcı teklifleri başından defetmeye karar vermediysen bütün gününü kaybetme ihtimalin çok yüksektir. Çünkü bir olaya hakim olabilmek öncelikle psikolojik olarak da hazırlanmayı gerektirir. Bu hazırlıklar kesin ve net ise işin kolaylaşır. Öyle ki sunulan fikre karşı yapacağın savunmaya arkadaşın cevap verebilecek yetiye sahip olmayacak ve doğrusu bizi de işimizden çeldiremeyecektir.</p>

  <p>Beklenmedik olaylardan etkilenmek zayıf insanların hayat tarzıdır. Bir amacın olmaması ya da amacın peşinde koşulmaması veya dikkatin bu amaca verilmesine mani olacak meşgalelere dalmak hayatı tutarsız ve düzensiz hâle getirir.</p>

  <p>Ancak ara sıra durup istikametini tekrar belirleyen için hiçbir şey tesadüfe bağlı değildir. Bunun için kendimizin ve hatalarımızın farkında olmak, zamanımızı çalan şeylere karşı şuurlu olmak ve buna göre kendimize bir yol haritası belirleyip bu yoldan ayrılmamak gerek.</p>

  <p>Bu şekilde günden güne hayatımızdaki rastlantıya bağlı kısımları azaltabiliriz. Böylece arkadaşlarımızı seçmeyi, elemeyi, değiştirmeyi, onlara zamanı gelince ne söyleyeceğimizi bilmeyi, bir mekanda doğru davranmayı, otelde odamızın değiştirilmesini istemeyi öğreniriz.</p>

  <p>Hayata dair bir stratejik plan olmazsa olmazımızdır. Beynimizi kemiren bir durumla karşılaşınca ne yapacağımızı, nasıl kurtulacağımızı önceden biliriz. Karmaşık ruh hallerinden çıkmayı, üzüntülerden kurtulmayı, umutsuzluğa çözüm getirmeyi başarabiliriz. Tıpkı iyi bir komutan gibi düşmanını iyi tanımak, düşmanın artılarını ve eksilerini bilmek, savaş alanını iyi tahlil etmek, takımının artılarını, eksiklerini tespit etmek başarıyı getirecektir. Böylece ilerleyebiliriz. İç ve dış mihraklarımızı iyi tanımak, her açıdan iyi tahlil etmek şart. Her şeyi öngördüğümüz için başarı şansa kalmayacak, zamanında geri çekilmek de büyük kayıpları önleyecektir.</p>

  <p>İşte tam olarak bu iç ve dış mihraklar gencin düşmanı. Onlardan kurtulmanın yolları üzerine yoğunlaşması ve taktikler geliştirmesi gerek. Kendi kendimize irademizi eğitirken moralimizi alt üst eden dış etkenleri kendi lehimize nasıl çevireceğimizi göreceğiz. Zeka ve düşüncenin kurtarıcı olduğu ise aşikar.</p>

  <p class="parT">VII</p>

  <p>Görüldüğü üzere sonuç itibarıyla tefekkür son derece verimlidir. Boş hevesleri gerçek kararlara dönüştürür. Dilin ve tutkunun olumsuz etkilerini törpüler. İç dünyamızdan kaynaklanan tehlikeleri ön görmeyi ve geleceğimizi daha net planlamayı sağlar. Dış etkenlerin doğuştan gelen tembelliğimizi pekiştirmesine engel olur. Bu önemli avantajların dışında başka yararları da yok mu? Var. Direkt olarak sağladığı faydaların dışında dolaylı yönden faydaları da var.</p>

  <p>Öncelikle yaşadığımız her günün tecrübelerinden faydalanmayı, doğru davranışlar ve alışkanlıklar edinmeyi sağlayacaktır. Bu prensipleri günü gününe zihnimizde gözetlersek sonunda yerleşir. Bu durum faydasız işlerle uğraşanlarda veya unutkanlarda gerçekleşmez. Dikkatsiz öğrenciler gibi geçmiş hatalardan ders çıkarmazsak aynı yanlışlar ve görgüsüzlükler tekrar eder. Bu durumda yanlışlar ve görgüsüzlükler davranışa dönüşür. Düşünen insan içinse geçmiş ve mevcut durumlar sürekli bir ders niteliğindedir. Yani gelecekte kaçınacağımız hareketleri belirlemek için birer öğüt niteliğindedir. Bu tecrübelerimiz biriktikçe bize ait kurallar meydana gelir.</p>

  <p>Politikadan bildiğimiz gibi kararlı kişiler kararsız, ürkek kişileri etkiler, sürükler. Akılcı olanlar ise bilinçleri sayesinde net tavırlarıyla olaylara hakim olur. O kararlı kişinin müdahalesi ortadan kalkınca çoğunluk içinden geldiği gibi tembelliğe ve sallanmaya devam eder.</p>

  <p>Genel olarak güçlerin prensipler üzerindeki etkisi böyledir. Bazı kelimeler barındırdıkları anlam itibarıyla insanı titretir. Örneğin gurur, büyük şahsiyet, insanlık haysiyeti, suç, aşağılık gibi. Prensipler de böyle kısa kelimeler gibi bilincimizde az çok karmaşık hisler uyandırır. İçimizde bir duygu veya harekete geçirici bir güç zayıfladığı zaman onu hatırlatan bir formülün veya kısaltmanın tekrar canlanması için tefekkür gerekli olacaktır. Tefekkür karmaşık bir formülün akla sağlam bir şekilde yerleşmesini sağlayacaktır. Bilhassa duygusal boşluk yaşarken veya düşüncelerin çarpıştığı, karmakarışık anlarımızda bizi bilincin aydınlığına çıkarır. Tefekkür doğru kullanıldığında kurtarıcı olabilecek çok değerli duygusal atılımlar yapmamızı sağlar. Dış dünyanın akıl almaz hengamesi içinde aklımızı çelecek olaylardan uzak durmayı, bizi gerçek anlamda mutlu eden anılarımıza geri dönmeyi sağlar.</p>

  <p>Diğer bir deyişle kendi özünü bulmak kadar değerli bir şey olabilir mi? Hissettiğimiz mutluluk; tıpkı iyi bir yüzücünün, dalgalara karşı yüzerken bazen dalgaları okşayarak geçmesi, zaman zaman da üzerine üzerine gitmesi gibi değil mi? Şayet güçlü duygularımız, kötülüklere karşı kurlu savaşında içimizde hoş ve derin hisler uyandırmayı başarıyorsa cinsel dürtülere karşı da bunu neden kullanmayalım? Corneille'in kendisinden sonra gelenler tarafından Fransız edebiyatında tiyatro yazarı olarak en ön sıraya konulmasının sebebi eserlerinde anlattığı kahramanların içgüdü sayesinde vaziyete karşı koyarak, çabalayıp, zor olsa da uzun vadede muzaffer olmalarından kaynaklanmaktadır.</p>
</body>
</html>