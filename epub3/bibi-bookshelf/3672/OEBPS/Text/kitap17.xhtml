<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BookStyles.css" type="text/css" rel="stylesheet"/>
</head>

<body>
  <h2 id="sigil_toc_id_31">Üçüncü Bölüm</h2>

  <h3 id="sigil_toc_id_32">Aklın Gücü</h3>

  <p class="parT">I</p>

  <p>Kendini keşfetme ve iradeyi terbiye etme yolundaki önemli hususların başında davranışlarla düşünceler arasındaki bağın kuvvetli alışkanlıklar haline getirilmesi gelir. Düşünce aklımızda ortaya çıktığı anda fiilin de aynen bir refleks gibi kesin ve güçlü biçimde düşünceye eşlik etmesi şeklindeki bir bağdan bahsediyoruz. Oysa acı gerçek şudur ki neredeyse otomatik olan bu eylemleri ancak duygu ortaya çıkarabilir.</p>

  <p>Mesela içimizde çalışma isteği belirdiğinde şayet harekete geçmek sıcağı sıcağına yapılırsa eylemle fikir arasındaki bağ sağlamlaşır. İkisi arasındaki rabıtanın sıkı olması için duygu durumlarının sıcaklığıyla işlenmesi şarttır. Böylelikle düşünce ve hareket arasında muhteşem bir uyum sağlanmış olur.</p>

  <p>Eğitimin görevi çocuklarda güçlü duyguları kullanarak düşünme alışkanlığı edinmelerini sağlamaktan, yani çocuğun kafasında fikirlerle fikirler, fikirlerle duygular arasında ve nihayetinde fikirlerle eylemler arasında bağ kurabilmesini ve harekete geçmesini temin etmekten başka ne olabilir? Çocuk bunu oluştururken öncelikle korkuyla, kendine olan saygıyla, anne babaya şirin görünmek kaygısıyla davranışlarını yavaş yavaş düzeltmeye, gürültü yapma eğilimini bastırmaya, hareketlerini kontrol etmeye başlar. Üstüne başına dikkat etmeye ve çalışmaya başlar. Diğer bir deyişle amaç güçlü doğal duyguları zekice kullanarak, içgüdüsel davranışlarla bunun doğal sonuçları arasındaki bağı koparmak ve birbiriyle daha öncesinde ilişkisi olmayan kimi fikirler ile eylemler arasında güçlü bir bağ oluşturmaktır.</p>

  <p>Dinî duygular, derin inanç ortamlarında ve de dönemlerinde muazzam bir gücün ortaya çıkmasına neden olur. Sebebi de zaten güçlü olan ve tutarlı bir şekilde bir araya getirilmiş olan temel duygulardan faydalanılmasıdır. Toplumsal baskı korkusu, dini temsil eden otoriteye karşı saygı, eğitim yıllarının birikmiş alışkanlıkları, günah işleme korkusu, sürekli, her yerde bizi gören, duyan hatta düşüncelerimizi bilen Tanrı düşüncesi, ondan beklenen umutlar, bütün bunlar bilincimizde basit gibi görünen ama aslında karmaşık ve mühim bir yer edinir. içimizi yakıp kavuran bu duygunun ateşi düşüncelerimizle eylemlerimiz arasındaki bağı lehimler. İşte bu nedenle üstün dinî duygulara sahip kişiler küfre karşı fazla eğilim göstermezler çünkü çok çabuk boyun eğerler ve bunda samimidirler. Ahlâki açıdan zayıf olanların zihnini yakıp kavuran cinsel istek onlarda öylesine mat edilmiş, yok edilmiş, arındırılmıştır ki onlar için iffeti korumak bir sorun olmaktan uzaktır. Bunun sadece üstün duyguların karşı koymasıyla, çok güçlü eğilimler karşısında kazanılmış büyük bir zafer örneği olduğunu düşünüyorum.</p>

  <p>Ernest Renan'ın dediği gibi; "artık sahip olmadığım bir inancın hâla beni yönettiğini hissediyorum. İnancın özelliği, kaybolmasına rağmen hâlâ etkili olmasıdır." Bu durum sadece inanca ilişkin bir özellik değil. Eylemleri uzun süre kimi fikirlere bağlayan her samimi duygu zamanla yok olabilir. Duyguların kolaylıkla kurduğu benzer bağları, düşüncelerimiz de duygu durumlarımızla iş birliği sağladığı takdirde aynı şekilde kurabilir.</p>

  <p>Fazlasıyla örneği var; lisede ve aileden aldığımız eğitimde hocalarımız, öğretmenlerimiz gördüğümüz gibi, bize istedikleri bağı kurdurabilirler. Aynı şekilde din de bu bağı kurabilir. Ancak kendi kendimize yaptığımız kendimizi tanıma eğitimimiz için durum farklıdır. İş çok daha karmaşıktır. Psikolojik yapımızı, doğamızı derinlemesine tanımamızı gerektirir. Genel itibariyle öğretmen veya ebeveyn denetimindeyken gençlerden çok net belirlenmiş şekilde düzenli ders çalışmaları istenirken, liseden mezun olduktan sonra korumasız, gözetimsiz kalırlar. Kendilerini şehrin karmaşasına kapılmış ve özellikle de vazifesiz bulurlar. Çünkü sınavlara hazırlanmak, günü gününe ajandasını takip etmekle aynı şey değildir. Artık ceza yok. (Ne kadar uzakta! Ne kadar etkisiz!) Yıl sonunda gelecek başarısızlık korkusu da yok.</p>

  <p>Hatta pek çalışkan olmadıkları hâlde okula kabul edilen öğrencilerin çok sayıda olması bile tüm ciddi kaygıları ortadan kaldırıyor. Bu nedenle de hep son ay çalışmaya koyulurlar!</p>

  <p>Bu olumsuz ortamda öğrenciye destek olacak, var olan duygularından destek almasını sağlayacak ve aklın/fıkrin hâkimiyetini sağlayacak ortamı kurmak gerek. Hiçbir kaynağı atlamadan, hangi düşünceyle hangi davranışın ilişkilendirileceğini inceleyip tam bir taktik oyunu oynamamız gerekiyor.</p>

  <p class="parT">II</p>

  <p>Düşüncelerle -nefsi kontrol etme yolunda- faydalı olan duygusal güçler arasındaki bağı inceleyeceğiz. Akıl ile duygular arasındaki bağı araştıran, sayısı maalesef çok az olan filozoflar, iki durumu birbirinden ayırmaya gayret etmişler.</p>

  <p>Zihinle öğrenilen asıl bilgi ve ezber bilgi. Aslında bu ayrım temel bir gerçeği ortaya koymanın yanlış bir yoludur. Tüm bilgiler zihinseldir. Ancak bilgiye bir heyecan eşlik etmesi durumunda ikisi arasında bir etkileşim ve birleşim olur. Duygunun daha hacimli ve de daha etkili olması nedeniyle bilincin önüne geçer, bağlantılı düşünceleri kenara iter. Yukarıda belirttiğimiz örneklerde isteksiz düşüncelerin aniden şiddetli duygular uyandırabildiklerini gördük. Ancak yanında duygusal bağın hatırası olmaksızın düşüncenin şuurda yer tutması mümkün değildir.</p>

  <p>İşte bu yüzden bir bayırdan kaydığım düşüncesi yaşadığım bir olaydan dolayı başımın dönmesi için yeterli oluyor. Daha önce hiç alakası olmayan bir fikir ile duygu durumu arasında nasıl bağ kurulup otomatik hale dönüştüğünün kendimden somut bir örneğini verdim. Bu bağları yapay olarak tutturmak mümkün mü? Cevabımız hayır olsaydı irade terbiyemiz biterdi. Ama az önce eğitimin bu ihtimal üzerine kurulu olduğunu gördük. Öyleyse anne babalar ve öğretmenler irade terbiyesi için her ne yaptılarsa özgür biri de bunu kendi başına gerçekleştirebilir mi? Eğer cevap olumsuzsa insanın kişisel eğitimini gerçekleştirmesi mümkün olmazdı.</p>

  <p>Düşüncelerimizle duygularımızı ilişkilendirmek şüphesiz ki zordur. Üstelik, zaman alabilir ve ciddiyet gerektirebilir. Zamanla mümkün olacağı konusu da bizce hepsinden daha kesindir. Zira bu çaba bizim kendimizi kurtarmamız için şarttır. Bunu kabul etmek ise özgür olduğumuz anlamına gelir. Bu olumlu ifadeyi kullanmada tereddüt etmeyelim. Evet özgürüz. Her birimiz eğer istersek zor bir görev fikrini kolay kılmak için ona duygu ekleyebiliriz. Duygular diyoruz çünkü genellikle zihinle çalışanlarda ihtiyaç duyulan çağrışımlar birçok duygu durumuyla sağlanır. Üstelik yukarıda bahsettiğim kendi örneğimdeki gibi sadece tek bir tecrübenin sonucu değildir. Tıpkı bir ressam gibi, üst üste kalem darbeleriyle, ilk tecrübeden itibaren eskizdeki her çizgi gibi alışkanlık yasası da bilincimize işler. Enerjimizi topladığımız anlarda keskin çizgiler resmi netleştirir daha sonra sabırla rötuşlar gelir peşinden.</p>

  <p>Zihnimizde işleyişin yavaş olması tercih edilir çünkü aklın yalnız başına çalışması insanın doğasına aykırıdır. Bu anlarda insanın üzerine çöken yorgunluk ve özellikle bir düşüncenin üzerinde konsantre olmak için verdiği savaş o kadar zordur ki insanı hareketsiz ve tembel kılan zararlı güçlere karşı iradenin mücadelesini destekleyecek bütün duygusal güçleri tutarlı ve sağlam bir bağ şeklinde toplamak hiç de gereksiz değildir.</p>

  <p>Kalben kendimizi verdiğimiz ve uzun soluklu bir çabayla bu kitabı oluşturmayı sağlayan gücü destekleyen etkenleri incelediğimizde aynı hedefe yönelen güçlerin birlikteliğini görürüz. Öncelikle böylesi bir üst düzey çalışmanın bize verdiği enerji duygusu kendini gösterir; düşünerek keşfetmenin, bir şeyleri başarmış olmanın verdiği mutluluk, yüksek amaca yoğunlaşmanın verdiği his, faydalı bir iş yapmanın verdiği ciddiyet ve kendini iyi hissetme duygusu. Bu güçlü gerekçelere bizi hiçbir beklentisi olmadan sempatiyle takip edenleri ve az da olsa kıskançlık besleyerek bize değer verildiği fikrini de ekleyelim. Gittikçe genişleyen entelektüel ufkumuzu bir düşünün. Buna bir de kişisel öz saygının, ihtirasın verdiği tatmini ekleyelim. Bizim için değerli olan kişilerin mutlu olmasının verdiği haz da var.</p>

  <p>Ayrıca insan sevgisi, bilimlerin bilimi olan kendini yönetme sanatını kimsenin öğretmediği başıboş gezen onca gence yardımcı olma hissi de daha üstün gerekçeler olur.</p>

  <p>Bencillik ve fedakârlık hisleri bize bugün ve gelecekte yardıma çağırabileceğimiz zengin bir eğilim, heyecan ve tutku hazinesi tedarik eder. O hazine ki şimdiye kadar bize soğuk, can sıkıcı görünen bir hedefi, canlı ve çekici bir gayeye, cazip bir sona dönüştürmemize yardımcı olur. İçimizdeki kıpır kıpır, sımsıcak heyecanı bu hedefe, amaca yansıtırız. Tıpkı sevgilisini arzularıyla, rüyalarıyla süsleyen bir aşık gibi. Ama arada bir fark var. Gencin sevgilisine karşı beslediği hayaller naif bir gerekçeye dayanırken, bizde iradeye, karara dayalıdır ve ancak zamanla kendiliğinden olacak ve üslup kazanacaktır.</p>

  <p>Cimri bir insan hayatını, sağlığını, isteklerini ve hatta dürüstlüğünü paraya değişebiliyor da biz neden mutluluğu getirecek çalışmaya her günümüzden biraz ayırmayalım? Tüccar her sabah saat beşte kalkıp gece saat dokuzlara kadar müşterileriyle ilgilenip bir gün köyde bahçeli bir evde sakin bir hayat kurma umuduyla yaşarken bizim gençler de gelecekte entelektüel bir hayatın nimetlerine kavuşmak için bugün çalışma masalarında dirsek çürütmek zorundadır!</p>

  <p>Bir iş çok zor ve nahoş olsa bile eğer içinizden gelerek yapılırsa emin olabiliriz ki fikirlerin çağrışım yasası gereği alışkanlıklar çabanın verdiği acıyı dindirecek ve kısa bir süre içinde keyif almaya başlayacağız.</p>

  <p>İşin doğrusu başlangıçta bize çekici gelmeyen bir işi, çağrışım yoluyla çekici kılma gücümüz çok ötelere uzanır. Öncelikle irademize faydalı olacak hislerimizi zenginleştirebiliriz. Böylece onları istediğimiz gibi değiştirebileceğiz. Mesela zamanın elimizden kaydığı düşünüldüğünde hayrete düşüren bu algılanması zor koşuşturmacanın, bu insan hayatını ve bedenini kemiren telaşlı saniyelerin akışı, bu hayatın kısalığı duygusu da bize bütün bayağı eğlenceleri küçümsemeyi öğreterek yardıma gelemez mi?</p>

  <p>Aslında bilincimizde hiç olmayan duyguları ne yaratabilir ne de ortaya çıkarabiliriz. Ama temel olan duyguların da insan bilincinde yer almadığını söyleyemeyiz. Üstelik bildiğimiz başka bir şey; en karmaşık ve en yüksek duyguların birçok temel duygunun bir araya gelmesiyle oluştuğudur.</p>

  <p>Diğer yandan da zihnin ciddi ve uzun bir dikkat sayesinde bilince sağladığı destek bilincin en canlı halinin ortaya çıkmasına, daha sonra da ilişkili olan ruh hâllerinin doğmasına ve beyinde fikirlerin toplandığı bir kontrol merkezinin gelişmesine sebep olur. Yani biz bir bakıma cılız, utangaç, şimdiye değin gün yüzü görmemiş, cesaret bulamamış, kendini ifade edememiş, gündüz parıldadığı belli olmayan yıldızlar misali zayıf duygu durumlarımızı cesaretlendirebileceğimizi, destekleyebileceğimizi, güçlendirebileceğimizi düşünüyoruz. Kısacası sahip olduğumuz "dikkat sarf etme kabiliyeti" sahip olmadığımız bir yaratıcı güç görevi görebilir.</p>

  <p>Ayrıca yazılan romanların başarısı ve okuyan herkesin beğenmesi nasıl açıklanabilir? Her biri günlük hayatta içimizde olup da kendini ifade fırsatı bulamayan sıradan duygulara hitap ettiği için olmalı. Büyük ustaların kitaplarını halfan büyük bir kesimi takip edebiliyorsa toplumun çoğunluğunda uyandırılmayı bekleyen duygularının olduğu anlamına gelmiyor mu? Öyleyse yazarların içimizdeki duyguları açığa çıkarmada yaptığı şeyi, kendi dikkatimizin ve hayal gücümüzün hâkimi olan bizlerin yapamaması tuhaf olur. Şüphesiz yapabiliriz. istediğim zaman kendi içimde yapay fırtınalar, sakinlikler, heyecanlar, istediğim amaca ulaşmada istediğim duyguları oluşturabilirim.</p>

  <p>Yeni bilimsel buluşların tümüyle yeni duygular yarattığını görürüz. Kartezyen felsefenin mekanik görünüşünden daha soğuk ne olabilir? Fakat Spinoza nın ateşli ruhuna düşen bu soyut teori onda o ana kadar dağınık duran tunafıfarleri yeni bir sistem halinde düzenleyip, bizim hiçliğimizle ilgili sahip olduğu o çok güçlü duygu etrafında toplayarak gördüğümüz en duygu dolu ve muhteşem metafizik romanlarından birinin ortaya çıkmasını sağlamadı mı?</p>

  <p>Peki insandaki hümanist duyguların doğuştan olduğunu söyleyebilir miyiz? Bu duygu insan bilincinin bir ürünü, benzersiz bir gücün sentezi değil midir? John Stuart Mill "İnsanoğlu inancını, düşünce, his ve hareketlerini bir tür önseziyle renklendirerek hayatı yakalayabilir" derken sizce de haklı değil midir?</p>

  <p>Zekânın görevi ilkel, anarşik duyguları birleştirip, yönlendirmek ve onlara yeni bir ifade imkânı vermektir. Çünkü tüm duygu durumları, istekler doğası gereği belirsizdir, kördür ve neticede güçsüzdür. Kendiliğinden dışa vuran sinir, korku gibi içgüdüsel duygular hariç, birçok duygu aklın desteğini gerektirir. Ruhumuzda can sıkıntısı, huzursuzluk yaratırlar ve bu rahatsızlıkları anlamlandıran akıldır. isteği tatmin etme yollarını araştırması gereken de akıldır. Mont-Blanc Dağı'ndaki kar fırtınasında kalmış olsak, soğuktan acı çekip, feci bir şekilde ölüm korkusu içine düşsek tehlikenin geçmesini beklemek için kıyıda köşede barınak kazma önerisini akıl telkin eder.</p>

  <p>Robinson Crusoe gibi ıssız bir adada mahsur kaldığımızda, hayatta kalmak için aklımız tüm becerilerini kullanmak zorunda kalmaz mı? Sefalet içindeysem ve de kurtulmak istiyorsam yine akıl devreye girer ve oradan çıkmaya çalışır, beni yönlendirir. Sonuç itibariyle, bir isteğe, duyguya, büyük bir canlılık katmak için, akıl da bu faaliyeti yakından takip etmelidir. Bu sayede aklın sevimli, cazip ya da faydalı yönleri derin izler bırakabilmiş olur. Görülüyor ki akıllı ve öngörülü varlıklar olduğumuzdan (bilmek sonuç itibarıyla öngörüdür) incelemiş olduğumuz bütün bu olanaklarımızı müttefik duygularımızı güçlendirmek amacıyla kullanabiliriz.</p>

  <p>Dışarıdan direkt olarak duygu durumlarımıza müdahale etmemiz çok mümkün değil; fakat çağrışım yasasını akıllıca kullanarak gücümüzü muazzam bir yaygınlığa ulaştırmak mümkündür. Bu güce sağladığımız enerjiyle etkisini ikiye katlamamız mümkün; özellikle bu duyguları ortaya çıkaracak ortamda bulunduğumuz durumlarda. Aile, arkadaş, ilişki, kitap okuma, örnek alma vs. ortamları gibi. Açıklanan argümanlar bize cesaret vermek için yeterlidir. Şayet fikrin eyleme bağlanmak için duygu durumlarımızın hararetine ihtiyacı varsa çağrışım yasasının akılcı kullanımıyla halledebiliriz. Böylece aklın hâkimiyetinden istifade edebilmek imkânsız olmaktan çıkmaya başlar.</p>

  <p>Bunun için fikir ile duygu arasındaki bağı biraz daha yakından incelememiz lazım. Hissetmek dağınık, ağır ve uyanması yavaş bir durumdur. Ek olarak tecrübelerin de onayladığı şekilde, duygunun bilinçte bulunması son derece nadir bir hâldir. Duygunun varoluşu ile yok oluşu arasındaki aralık oldukça geniştir. Heyecanlar bir nevi med ve cezir gibidir. Aralıklarda ise ruh kendi sükûnetini, huzurunu bulur, tıpkı bir deniz gibi durulur. Duygu durumlarının bu periyodik yapısı (iniş ve çıkışı) bize akılcı özgürlüğün zaferini kararlılıkla oturtma imkânı verecektir. Düşünce doğası gereği sonsuz gelgitlere dayalıdır. Ancak anne, baba ve öğretmenlerinden ciddi bir eğitim alan genç zekâsı üzerinde muhteşem bir güç edinmiştir. Bilincinde çok uzun süre dilediği temsili tutabilir. Duygu durumlarının istikrarsızlığına karşı, fikir sürekliliği ve gücüyle karşı durur. Duygu dalgası boyunca ortaya çıkan hareketi kullanmak üzere orada bulunur; dalganın geri çekilmesinde ise, düşmana karşı korunma çalışmalarını hazırlamak ve kendi müttefiklerini güçlendirmek için geçici diktatörlüğünden aktif olarak faydalanabilecektir.</p>

  <p>Duygu bilinçte yükselince (burada bahsi geçen duygular amacımıza hizmet eden, iradeyi güçlendiren duygulardır) hemen durumdan istifade edip tekneyi yol alması için ittirmek gerekir. Doğru kararlar almak için âdeta bizi çağıran Tanrı'nın sesiymiş gibi faydalı hareketlerden istifade etmek gerekir.<a id="FNote_38" href="../Text/dipnot.xhtml#FNote38"><sup>38</sup></a> Ruhumuzu istila eden müttefik duygu her ne olursa olsun onu derhâl amacımız doğrultusunda kullanabilmeliyiz. Bir arkadaşın başarısını öğrendiğimizde bu, yalpalayan irademize kırbaç darbesi olur ve hemen iş başına koyuluruz! Hemen birkaç gündür içimizi kemiren, ne bitirebildiğimiz ne de yarattığı takıntıdan kurtulabildiğimiz o işten cesurca kurtulalım. Şimdi bu satırları okuduktan sonra çalışma aşkı gelmiş olabilir. Hemen elinize kâğıdı kalemi alın, ya da en basit şekilde çalışmayı keyifli kılan o sağlıklı fiziksel ve zihinsel duyguyu hissedelim ve hemen işe koyulalım! Bu zamanları iyi değerlendirip, doğru alışkanlıklar edinmek ve kendini kontrol etmenin gururu ile üretici ve verimli düşüncenin hazzını, tadını uzun süre koruyabilmek amacıyla kullanmak gerek. Duygular çekilirken, tıpkı toprağın üzerine serpilen mübarek bir bereket gibi, iş yapma alışkanlığına faydası olacak, keyfine doyum olmayan, enerjik hisler bırakacaktır.</p>

  <p>Duygu kaybolunca, akabinde sükûnet gelince, tek başına kalan fikrin diktatörlüğü bilince yerleşecektir. Ama Schopenhauer'ın dediği gibi fikirler, tıpkı her zaman akmayan ahlâki değerler musluğu açıldığında, iyi duyguların gelip biriktiği ve ihtiyaç hasıl olunduğunda kanallarla gerekli yere ulaştırıldığı bir baraj, bir sarnıç gibidir. Diğer bir deyişle fikirler ile eylemler arasında duyguların etkisiyle kurulan bağlantı devamlılık arz eder ve öte yandan fikir sürekli olumlu duygularla bağdaştırıldığından bu duygular mevcut olmadığında bile çağrışım yasası gereği harekete geçirmek için zayıf da olsa yeterli miktarı uyandırabilir.</p>

  <p class="parT">III</p>

  <p>Akılla faydalı duygusal hâllerimiz arasındaki bağı inceledikten sonra şimdi de kendimize hâkim olmamıza olumsuz etki eden duygusal hâlimiz ile akıl arasındaki bağı incelemek kalıyor bize. Gördüğümüz üzere duygusal hâllerimiz ve istek, tutku gibi duygular üzerindeki direkt etkimiz kayda değer bile olsa neticede zayıftır. Gücümüzü ancak dolaylı olarak kullanabiliriz. Sadece kaslarımıza ve düşüncelerimizin gidişatına etkimiz olabilir. Duygusal hâllerimizin dışa yansımasını bastırabilir, beden dilini yok edebiliriz. Saraylı beyefendiler, daha acımasız, daha akıl dışı bir güçten yani toplum baskısından çekindikleri için onların sinirlerinin, öfkelerinin, nefretlerinin, isyanlarının her türlü tercümesini bastırma gücünü en yüksek düzeyde elde ederler.</p>

  <p>Öte yandan arzular, eğilimler dış dünyadan kesinlikle ayrıdır; sadece kas hareketleriyle kendilerini söndürebilirler. Öfke kendini küfür, şiddetle tatmin eder; aşk sarılmalarla, öpmelerle, okşamalarla. Ancak kaslarımız isteğimize bağlı olarak hareket ederler. Hepimiz bir süreliğine uzuvlarımızın sevdaya aracılık etmesini engelleyebiliyorsak, gücümüzü arttırabileceğimiz ve duygularımızı içimize gömebileceğimiz de kesindir.</p>

  <p>Tüm güçlü eğilimler, gücün muhafazası yasası gereği harcanmayı gerektirdiğinden, bu şekilde dıştan engellenen eğilimler içe atılır ve beyni alevlendirmek zorunda kalır. Ve orada bağlantılı duyguları uyandırmaya gidecek olan bir sürü karışık düşünceyi kışkırtır.</p>

  <p>Pascal tam da bu anlamda "zekâ ne kadar büyükse, tutkular da o kadar büyük olur" diyor. Fakat unutmayalım ki düşüncelerimizin yönünü belirlemek bize aittir; iki ateşin birbiriyle temas etmesine engel olabiliriz. Ateşi söndürmenin imkânsız hâle geldiğini hissediyorsak bir uzlaşma yolu arayabiliriz ve misal olarak kızgınlığımızı söze vurabiliriz, öç alma isteğine dönüştürebilir, bu gözü kör, saçma sapan duygunun ateşi azalana dek kendimize geleceğimizden emin olarak isteğimizi temkinli bir geri çekilmeye zorlarız. Diğer bir deyişle, tekrar saldırıya geçmeden önce düşmanın yorulmasını bekliyoruz. Bazen direkt olarak harekete geçeriz. Görüldüğü üzere, bazı karmaşık eğilimler, insanın gözünü kör ettiğinden her zaman akla ihtiyaç duyar. Deyim yerindeyse bir düşünceye sarılır. Tıpkı görüş mesafesi zayıf olan ve koku alma duygusu olmayan köpek balığının kendini avına yönelten bir "pilot balık" ile birlikteliğinde olduğu gibi. Aksi hâlde avı gözünün önünden gelip geçerdi. Aynı şekilde tüm tutkuların, arzuların ilk amacı aklı yozlaştırarak kendini meşrulaştırmasıdır. Tembelin de hiçbir şey yapmamak için ve kendisine uyarıda bulunanlara karşı kendince haklı olduğunu göstermek için yığınla bahanesi vardır. Bir despot, sömürdüklerinden üstün olduğunu düşünmeseydi, onların özgürlüklerinin binbir türlü sakıncasını yakından incelemeseydi despot olamazdı.</p>

  <p>İşte bu nedenle, bir tutku kendini bahaneyle meşrulaştırdığı anda korkulur hâle gelir. Bu duygusal hâllere ulaşmamak için hedef almamız gereken, "pilot" görevi gören düşünce veya düşünce gruplarıdır. Tam da bu bahaneleri parçalayıp yok etmemiz gerek. Tutku, bir nesnenin etrafından uzaklaştırılması gereken bir illüzyondur. Böylece gerçeği görür, yanlıştan, yalandan uzaklaşırız. irademiz karşısında tutku yenilgiye uğramış olur. Başka istekler veya duygusal hâller de iradenin kolaylıkla kazanmasına izin vermeyecektir. Bu savaş yüzünden bilincin huzurlu hâkimiyetinin yerine endişe gelir. Oysa hâlinden memnun tembelliğe karşı, bilincimizde mücadelelerle güçlenen iradeyi destekleyip sonuçta muzaffer bir hâle getirebiliriz.</p>

  <p>Figaro'nun düğünündeki o muhteşem Cherubin karakterini hatırlayalım: <i>'"Kim olduğumu bilemiyorum! İçimde fırtınalar kopuyor bir süredir; bir kadın aklıma geldiğinde kalbim pırpır ediyor. Aşk ve tutku kelimeleri kalbimi yerinden oynatıyor. Birilerine "sizi seviyorum" demek o kadar farz oldu ki kendi kendime yüksek sesle parklarda hanımefendiye, sana, ağaçlara, rüzgara söylüyorum... Dün Marceline'i gördüm...</i> Suzanne (gülerek): <i>Ha! Ha! Ha! Ha! Ha!</i> Cherubin: <i>Neden hayır? O bir kadın! Bir kız! Bir kadın! Ah! Bu kelimler ne de tatlı! "</i> Cherubin kendinde olsa, Marceline'e yakından baksa, ne denli çirkin, yaşlı, budala olduğunu görürdü, isteği sönerdi. Peki bu arzuyu ne yok edebilirdi? Dikkatli inceleme ve hakikat!</p>

  <p>Büyük tutkular, eleştirel bakışın uyanmasına engel olur ama tutkunu olunan şeyin iradi olarak kötülenmesi mümkünse, tutku yok olma tehlikesi altındadır. En güçlü bahaneleri olan tembelde bile zaman zaman çalışma sevincinin tembel bir hayat karşısındaki üstünlüğü kanıtlandığında çalışma isteği uyanabilir. Ve bu anlar daha sonra pişmanlığı olmayan tembel bir hayatı imkânsız kılar.</p>

  <p>Hakikatlerle bahaneleri yüzleştirmek en zor koşullarda bile mümkündür. Hatta bazen bahanelerle hayalleri ya da daha da ötesi irade terbiyesine aykırı olan bir hakikat ile bir beyaz yalanlar ağını karşı karşıya getirmek gerekebilir. işin gerçeği iradi bir yalan yani bir kurgu ancak içtenlik katılınca davranış üzerinde etkili olur. Eğer bu yalan içi boş bir ifade, bir "papağan tekrarı" ise hiçbir işimize yaramaz. Ama burada bize gülerek sormazlar mı? Ne yani kendi kendimize yalan söyleyebilir miyiz? Üstelik kasten, bilinçli olarak attığımız yalana mı inanacağız? Bu çok saçma! Evet, görünüşte saçma ama hafıza ve dikkat yasalarının bize verdiği o muazzam özgürleşme gücü üzerine düşünmüş olan herkes için açıklanabilir bir durumdur.</p>

  <p>En genel hafıza kuramı,' hafızamızda tekrar edilmeyen her hatıranın yavaş yavaş silinmeye yüz tuttuğunu, gitgide netliğini yitirdiğini ve sonunda günlük bellekten silindiğini söylemiyor mu? Oysaki geniş kapsamda bakılırsa, insan dikkatine hükmeder. Daha sonra, istersek bir hatırayı sadece onu tekrar dikkate almayı reddederek hayat boyu ölüme mahkûm edebiliriz. Aksine, dilersek dikkatimizi tekrar üzerine yoğunlaştırarak canlandırabilir, zihnimizde istediğimiz gibi şekillendirebiliriz. Zihnen çalışan herkes aklında yalnızca istediklerini tutmayı başarabilir. Üzerinde düşünmeyip silmek istediğimiz, düşünmek istemediklerimiz temelli gider. (Sadece az miktardaki bir kısım istisnai olarak kalır.)</p>

  <p>Leibniz, bu kuramın sahip olmadığımız ama uzun vadede edinmek istediğimiz bir yargının insan üzerinde etkisini çok iyi anlamıştı. "İstenmeyen bir olayı, istenilen bir duruma dönüştürebiliriz. İstersek dikkatimizi hoşlanmadığımız bir nesneden hoşlandığımız bir nesneye yönelterek kendimizi inandırmamız mümkündür. Diğer bir deyişle avantajlı olan tarafın sebepleri üzerinde daha fazla durunca, onun gerçeğe daha fazla uygun olduğuna inanıyoruz." diyor.</p>

  <p>Sonuç olarak bir yargı mutlaka akılda bulunan nedenlerin bir sonucu olarak ortaya çıkar. Bu nedenleri toplamak bir çeşit anket yapmak gibidir. Bu ankete istersek iki şekilde ket vurabiliriz. Öncelikle yarım bırakmak, önemli olsalar bile daha sonra ele almayı reddetmek elimizde. Veri toplama zihinsel bir çaba gerektirir, tembelliğimiz o kadar doğaldır ki, erkenden vazgeçmek işten bile değil. Hoşumuza gitmeyecek bahanelerle karşılaşmaktan korkarsak iş iki kat daha kolay olur. Anket son bulunca, açıkça sonuçları değerlendirmek, ağırlığına göre seçmek, elemek elimizde.</p>

  <p>Bir delikanlı genç bir kadınla evlenmeye karar vermişse ailesiyle, sağlık durumuyla, servetlerinin kaynağıyla ilgili bilgi toplamayı reddeder. Ailesinin geçmişinin pek temiz olmadığı mı kanıtlandı? Olsun! Genç bir kadın ebeveynlerinin geçmişinden sorumlu olabilir mi? Aksine, kız kendisini rahatsız eden bağlardan ve tecrübesizlik veya boş bulunma sebebiyle verdiği sözlerden kurtulmaya çalıştıkça, en uzak atasına kadar sorumlu tutulması korkunç olacaktır.</p>

  <p>Doğrusu, bahaneler her zaman aynı değere sahip ağırlıklarla kıyaslanmaz. Nasıl ki bir rakamın önüne yazılan başka bir rakam bambaşka bir sayıyı oluşturur, on kat, yüz kat daha büyük bir sayıya dönüşürse duygularla bağlantılandırılan bahaneler de çok farklı değerler alabilirler. Bu bağlantıyı kurmada tamamen hür olmamızdan dolayı, istediğimiz düşünceye istediğimiz değeri ve faydayı verebiliriz.</p>

  <p>Üstelik bu muhteşem içsel zenginliği uygun düşen bütün dış kaynaklarla güçlendirebiliriz. Güncel bilgilerimizin yanında geçmişi de kullanmamız mümkün. Zeka kaynaklarımızı ustaca kullanarak geleceğe hükmedebiliriz. Tembelliğe ortam hazırlayan, duygusallığımıza, belli belirsiz düşüncelere dalmamıza sebep olacak, tensel eğilimlerimizi kışkırtacak kitapları seçmemek elimizde. Özellikle, karakteri, fikirleri, yaşam tarzı, ilişkileriyle kötü eğilimlerimizi arttıran, bizi sağa sola sürükleyen ve tembelliklerini sahte sebeplerle meşrulaştırmasını bilen arkadaşlarımızı ya bir çırpıda ya da zamana yayarak elemek bizim elimizde. Hepimizin yanında tehlike anında bizi boğulmaktan kurtaracak bir akıl hocamız yok fakat yapılması gereken en doğru şey, içinde kaybolacağımız tehlikeli adaya hiç yanaşmamak olacaktır. Aklın düşmanı olan güçlerle mücadele etmemiz için gereken araçlar bunlardır. Doğal olarak zihinde karşılık bulmalarına izin vermemek; arzularımızın bağlı olduğu bahaneleri, hataları akıllıca yok etmek ve hatta yıkıcı hakikatlere inanmaktan uzak durmak gerekir. Bu tarz eylemlere eklememiz gereken durum harici etkenlerin de akılcı şekilde düzenlenmesi yani tutkularımızı besleyecek ortamlardan ve onu ortaya çıkaracak koşullardan kurtulmaktır.</p>

  <p class="parT">IV</p>

  <p>Tüm taktiksel çalışmalar gerçek bir savaş değil ona hazırlığı oluşturur. Bu hazırlıklarımız istemeden de olsa aniden irade boşluğuna düştüğümüz veya dikkat eksikliğimizin olduğu anda araya giren duygusal arzulardan dolayı sekteye uğrayabilir. Ama, dürtüler içimizde yer etmeye başlayınca yani fırtına tehdit etmeye başlayınca unutmamak gerekir ki tüm tutkular düşüncelerle beslenir ve bu düşünceleri keyfince bağdaştırmaya kalkar. O zaman biz de onları kendi irademize göre bağdaştırmayı denemeliyiz. Şayet savaş gerçekten eşitsiz bir savaş ise, dürtüler içten içe bizi sarmış ise "zekâmızın doruk noktasının" bu gidişe rıza göstermemesi gerekir. Bu duygu hâlleri tıpkı sel gibi, tek bir güç olmadığı için bunların karşısında zayıf kalan müttefiklerimizi dikkatimiz ve sempatimizle desteklemek için çaba harcamak bizim görevimizdir. Belki onları birleştirip yeniden başarılı bir saldırıya geçebilir ya da en azından düzenli bir şekilde geri çekilebiliriz. Ardından kendimize gelmemiz daha kolay, daha hızlı ve kararlı olacaktır. Misal bir şehvet anında, bozgunumuzun utancını bir an bile gözden kaçırmayabiliriz; tatmin olduktan sonra gelecek depresyonu, verimli ve güzel bir çalışma gününü kaybetmiş olma düşüncesini hatırlayabilir ve belki de zihnimizde canlandırabiliriz. Aynı şekilde herkesin başına geldiği gibi bir tembellik anında, belki hantallığımıza sebep olan "içimizdeki ilkel hayvanın" isyanına engel olamayız ancak kendine hâkim olmanın, çalışmanın vs. ne denli güzel bir şey olduğunu düşünmemiz ve hissetmemiz mümkündür. Emin olun kriz daha kısa, kendini toparlamak daha kolay olacaktır. Hatta direkt olarak kendimizle savaşmak yerine olumsuz hislerimizi sakinleştirmek için kalkıp dolaşmak, konuşmak, birilerini ziyaret etmek vs. daha doğru olacaktır. Tek kelimeyle sabit düşünceleri yok etmeye, yıpratmaya çalışmak, onu rahatsız etmek, başkalarıyla yapay olarak paylaşmak gerek. Aynı şekilde tembelliğimizi seyahat kitabı okuyarak, resim yaparak, müzik yaparak, yanıltabiliriz. Daha sonra zihnimiz uyanınca tekrar çalışmaya dönüp korkaklık ya da uyuşukluk sebebiyle bıraktığımız yerden devam edebiliriz.</p>

  <p>Sonuç olarak sıkça başımıza gelse de iradeyi kaybedince asla pes etmemeliyiz. Hızlı bir akıma denk gelen bir yüzücü gibi biraz ilerlemek yeterli olacaktır; ya da umutsuzluğa kapılmamak için, kendini akımın tüm gücüne bırakmaktansa daha az ilerlemek yeterli olacaktır. Her şeyi zaman sayesinde kazanırız. Alışkanlıkları biçimlendiren ve onlara doğal eğilimlerin gücünü ve enerjisini sağlayan odur. Asla umutsuzluğa kapılmayanın gücü muhteşemdir. Alp Dağları'nda yer yer yüz metreyi bulan yarıklar bulunur. Bu yarıklar yazın eriyen suların taşıdığı kumlar yüzünden oluşmuştur. En küçük eylemler sayısız kez tekrarlandığında sebepleriyle birlikte devasa sonuçlar oluşturur.</p>

  <p>Doğrusu doğa gibi önümüzde yüzlerce yılımız yok ama graniti oymak zorunda da değiliz. Bizim için önemli olan kötü davranışları silip yerine yavaş yavaş daha iyilerini koymak olmalıdır. Amacımız tembelliğimizi ve arzularımızı makul limitler çerçevesinde tutmaktır, hepten silip atmak değildir. Hatta başarısızlıklarımız bile bizim lehimize dönebilir. Mükemmele kavuşmak için kaynak o denli bol. işin gerçeği, arzularımız tatmin olduktan sonra içinde bulunduğumuz o hınç, o ağızda kalan acı tat, fiziksel yorgunluk, zihinsel boşluk hisleri, acı tadı hissetmek için tekrar tekrar çiğneyip hatırasını hafızasına kazımak isteyen için mükemmeldir.</p>

  <p>Birkaç günlük mutlak tembellik, insanda o "hazımsızlık" hisleri yaratmak için haydi haydi yetecektir. İlerlememiz için değerli olan kendinden iğrenme hissini beraberinde getirecektir. Bu tür hislerin ara sıra ortaya çıkması, kıyaslayarak gerçek çalışma ve erdemin değerini anlamak için önemlidir. Katıksız mutluluk kaynağı, en asil ve en enerjik duyguların mimarı şudur: Kendi gücünü hissetmek, iyi eğitilmiş bir insan olmak, çevresine ve ülkesine büyük hizmetler vermek için muhteşem bir şekilde hazırlanmış olmanın gururu. Özgürleşme adına verilen bu savaşta başarısızlıklar da başarı kadar değerlidir. Fakat genel görüşlerden uzaklaşma zamanı artık. Belli iradelere belli davranışları iliştirmek, monte etmek mümkün. Tersine, istenmeyenleri bozmak da mümkün. Buradan da şunu anlıyoruz, insanın kendi kendine iradesini terbiye etmesi mümkün.</p>
</body>
</html>