<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BookStyles.css" type="text/css" rel="stylesheet"/>
</head>

<body>
  <h1>ÜÇÜNCÜ KİTAP ÇEVRENİN ÖNEMİ</h1>

  <h2 id="sigil_toc_id_15">Birinci Bölüm</h2>

  <h3 id="sigil_toc_id_16">Toplumsal Destek ve Öğretim Görevlileri</h3>

  <p class="parT">I</p>

  <p>İrade terbiyesi konusunda incelediğimiz iç kaynakların yanı sıra toplum desteğini de göz ardı etmemiz mümkün değildir.</p>

  <p>İradenin terbiyesine dair mücadelede sadece iç kaynaklarımızı kullanmakla kaldıysak silahı teslim etmemiz gerekir. Çünkü irade esasında şahsi çabamıza bağlı olmakla birlikte sosyal çevremizin de güçlü desteğine ihtiyaç duyar.</p>

  <p>İşin doğrusu hiçbir zaman tek başımıza, toplumdan uzak değiliz. Ailemiz, yakın çevremiz, ahali, ilçe halkı, başarılarımızı takdir ederek, çabalarımızı yüreklendirerek bize manevi anlamda destek olur.</p>

  <p>Sürekli çaba göstermeden, toplumun manevi gücünü, desteğini yanına almadan büyük işler başarmak kolay olmaz. Toplumun desteğini almadığını iddia edenler bile toplumun genelini etkileyecek gücü olan hararetli bir azınlıkla birlikte olmalıdır.</p>

  <p>Bain, toplumu harekete geçiren enerjiden Mill'e bahsederken; ya kişisel, doğal bir güçten ya da dışarıdan kışkırtılan bir enerjiden bahseder. Mill de cevaben; "evet, teşvik insanların asla yeterince izin vermediği şeydir der."<a id="FNote_22" href="../Text/dipnot.xhtml#FNote22"><sup>22</sup></a> Doğrusu kimse aksini iddia edemez. Kamuoyunun harekete geçirici vasfı çok güçlüdür. Hatta bu etkinin sıra dışı sonuçları bile olabilir.</p>

  <p>Atina küçük bir yer olmasına rağmen halkının fiziki güce ve edebiyata olan hayranlığı hiç görülmediği kadar büyük şairlerin, filozofların ortaya çıkmasına neden olmuştur.</p>

  <p>Sparta halkının manevi desteği muhteşem güçlü bir toplumun doğmasını sağlamıştır. Sparta'lı çocuğun çaldığı tilkiyi kıyafetinin altına saklayıp sonra da tilkinin çocuğun karnını ısırdığı, bundan da kimseye bahsetmediği hikayeyi biliriz.</p>

  <p>Düşmanlarını en ağır şekilde acı çektirerek aşağılayan sonra da korkak görünmemek için acıdan zevk alır gibi bir tavırla idam sehpasına çıkan Kızılderililerin sadece bir istisna olduğunu kimse söylemesin.</p>

  <p>Modern toplumumuzda özgürlüğünü kazanmak veya hayatını garantiye almak için değil de lüks ve özenti dolu bir hayat için çalıştıkları ortamlarda, bankada, fabrikada, şirketlerde insanların birbirlerinin üzerine basarak döndürdükleri iğrençlikler bilindik bir durumdur. Neredeyse herkes bu durumları kamuoyu ne diyorsa o şekilde değerlendirir. Çevremizdekiler tıpkı yelkeni şişiren bir rüzgar gibidir, sadece şişirmekle kalmaz üstelik bizi pasif bırakma pahasına teknemizi de yönlendirir.</p>

  <p>Çevremizdeki insanların üzerimizdeki etkisi o kadar büyüktür ki tanımadığımız veya hiç umurumuzda olmaması gereken insanların bile tesirinde kalabiliriz. Dışarıdan birilerinin bakıyor olmasının gençler üzerinde ne büyük etkisi olduğunu özellikle beden eğitimi öğretmenleri iyi bilir. Yüzme, buz pateni müsabakalarında seyircinin varlığı canlılık getirir. Çevrenin üzerimizdeki etkisini görmek için kıyafet değiştirip hiç bilmediğimiz bir şehirde dilencilik yapmak ile kendi mahallemizde dilencilik yapmak arasındaki farkı düşünün. Veya giydiği kıyafetin yakışmadığını düşünen bir bayanın çektiği acıyı düşünün. İnsanların görüşlerinin bizim için ne denli önemli olduğunu siz söyleyin; kolej yıllarımda dirseklerime kadar sarkan bir şal giydiğim için insanların bana baktığını sanıyordum. Muhtemelen bundan sadece ben rahatsızdım!</p>

  <p>Davranışlarımız üzerinde despotik derecede korkunç bir etkisi olan bu gücü kendi hayrımıza kullanmıyoruz. Kullanmayı bilmediğimizden gücün yitip gitmesini bekliyoruz.</p>

  <p>Öğrenci âdeta odak noktası gibi bu baskıyı en fazla kolejde arkadaşlarından, öğretmenlerinden, ebeveynlerinden görür. Baskı genel itibarıyla çalışma üzerinedir. Hatta arkadaşlar aksi yönde de motive eder. Özellikle vasat öğrenciler inekleyenleri sevmez. Kolay başarı, eğlenceler daha çekici gelir. Eğitim sistemimizin en belirgin yanlışlarından biri öğrencilere öğrenmeyi öğreteceğine bilgi yüklemesidir. Neyse ki velilerin, öğretmenlerin ve öğrencilerin üçlü gücünün aynı yönde iş birliği yapması başarıyı getirir. Ancak ilerleyen yıllarda öğrencinin tek başına kalmasıyla bu başarıdan eser kalmaz.</p>

  <p>Bu çevre faktörünün etkisi, arkadaşların önünde her hafta sınav ve kompozisyon notlarının okunması, öğretmenin gençleri sınıfta eleştirmesi veya yüreklendirmesi gibi net bir uygulamayla gerçekleşir. Çalışmasına övgü veya eleştiri yapılacak olması insanın benliğine, şahsiyetine daha çok dokunur.</p>

  <p>Öğrencinin zihnî çalışmasının kendisine sağladığı mutluluklar ve sonuçları üzerinde yeterince durulmuyor. Öğrenciye yüzmeyi öğreteceklerine can simidi veriyorlar. Bu o kadar tehlikelidir ki öğrenci üniversiteye varınca âdeta korunaksız kalır. Hoca çok yukarıda, anne baba ise çok uzaktadır. Öğrencinin harekete geçmesini sağlayabilecek bir gelecek kaygısı bir de mezun olması yakın olan başarılı abileri, ablaları vardır diyebiliriz. Ancak onlar da bazen öğrenciyi umutsuzluğa götürebilir. Ayrıca eğer düzenli çalışmıyorsak yaklaşan sınavların bize yapacağı etki anlık ağrı kesici misali kalıcı olmayacaktır.</p>

  <p>Gencin arkadaşları tarafından desteklenmesi de mümkündür. Maalesef bu destek genelde çalışma dışında ne kadar işe yaramaz durum varsa hep ona faydası olur. Eğer genç, arkadaşlarının desteğini önemsiyor, ihtiyaç duyuyorsa bunu elit, dikkatlice seçilmiş bir grup arkadaşından beklemelidir.</p>

  <p>Yeni mezun bir gencin aklında birçok fikir vardır. Mill'in dediği gibi; görkemli duygulardan verim elde etmek hassas bir bitkiyle ilgilenmeye benzer. Şayet toplum, gençlerin üstün yeteneklerini geliştirmelerine hizmet edecek bir destek vermezse birçok gencin bitkisi solar. İnsanlar bu yeteneklerini kaybettiği gibi zihinsel yetilerini de kaybeder. Çünkü bu yeteneklerini besleyecek ne zamanları ne de istekleri vardır. Doğal olarak en basit alanlara kaçmaları, sapmaları kendi tercihleri değildir aslında. Basit şeylere ulaşmanın daha kolay olmasındandır.</p>

  <p>Yüksek hedefler koyan gençler için kuru gürültülü kalabalık gruplardan kurtulmanın yolu, aynı hedefe odaklanmış üç dört arkadaştan oluşan küçük gruplar oluşturmaktır.</p>

  <p>Öğretim görevlilerinin rolü öğrenciler üzerindeki etkileri itibarıyla burada çok önemlidir. Ama maalesef yüksek öğretimdeki yanlış kararlar, birçoğunun asıl görevini icra etmesine engel olur. Toplumda şöyle bir hakim kanı vardır; özellikle üniversitede öğretim görevlisinin rolü lise öğretmenliğinden çok farklıdır.<a id="FNote_23" href="../Text/dipnot.xhtml#FNote23"><sup>23</sup></a> Lise öğretmeni eğitimcidir. Öğretim görevlisi ise bir bilim adamıdır. Öncelikli görevi öğrenciyi şekillendirmek, ruhuna dokunmak değil doğruyu araştırma endişesi taşımak olmalıdır.</p>

  <p>Bu düşünce ne kadar da canavarcadır. Kabul edilemez bir görev tanımı ihtiva eder. Öğretim görevlisinin sadece bilim adamı olması, sadece bilime kendini adamalı anlamlarını içerir. Şayet profesör sadece laboratuvarında, çalışma ofisinde bilimle, buluşla geçinseydi bu iddia doğru olurdu. İşin doğrusu öyle değildir. Üniversite profesörü olmamıza rağmen her ay vezneye uğrayıp maaşımızı alıyoruz. Yılda on iki kez yapılan bu işlem bile profesörü öncelikle bilim adamı olmaktan çıkarıp bir öğretim görevlisi olduğu, öğrenciye dönük bir görevinin olduğu gerçeğini ispata yeter.</p>

  <p>Öğretim görevlisinin konumunu daha iyi anlamak için üniversiteye ilk adımı atan öğrencinin ruh halini incelemek gerek. Bu inceleme bize kendimizle ilgili tarafsız bir malzeme sağlayacaktır. Kaynağımız ise eski öğrencilerin mevcut olanlara sordukları sorular ve yanıtlar. Öğrenciler arasında arkadaşça toplanan itiraf ve sırlardan oluşuyor yani.</p>

  <p>Bahsettiğimiz ruh hali genel hatlarıyla şöyle; ilk haftalarda öğrenci hapisten yeni çıkan bir mahkumun şaşkınlığını yaşar. Olumsuz bir durum yani. Bütün baskılardan kurtuldum duygusu vardır. Neredeyse hepsi bağımsızlıklarını gece barda, diskoda kutlamalarla gösterir. Ertesi gün sabaha karşı saat ikide eve geldiğini söylemek ne kadar övünülecek şey! Birçok tembel ve iradesiz bu saçma sapan, yorucu hayata birkaç zaman devam edecektir. Akıllı olan ise kendini hemen toparlayacaktır.</p>

  <p>Ayrıca ekonomik imkanları zayıf olan öğrenciler de hemen yaşam tarzlarını değiştirmek zorunda kalacak, haylazlardan uzak duracak, bu sebepten dolayı da çalışmak ve başarılı olmak zorunda hissedecektir. Zayıf iradeli ama başarıya mecbur olanların en büyük kaynağı da budur. Öğretim görevlisinin faydası olacak öğrenci profili bu iki gruptur. Allahtan bu iki grup var...</p>

  <p>İlk zamanların özgürlük sarhoşluğu geçip gençler kendilerine gelince yalnızlıklarını fark ederler. Birçoğu otorite eksikliğini hissedecektir. İçgüdüsel olarak bu ihtiyacı hissedenler birbirlerini bulacak, moral motivasyon arayacaktır. Şayet gençler, olduğundan farklı görünmeye, davranmaya zorlayan toplumsal kabullere karşı çıkmayı bilseler birbirlerini bulmaları daha kolay olurdu. Maalesef utangaçlıkları belki de korkaklıkları nedeniyle bilinen görüşlere kapılırlar, yalandan da olsa saçma görüşlere değer veriyormuş gibi yaparlar. Daha sonra da bu duruma alışıverirler.</p>

  <p>Gruptaki arkadaşlardan birinin dominant bir karakteri olmadığı takdirde ortak görüşlere sahip gençlerin bir araya gelmesi mümkün olmayabilir. İnsan bir üst otoritenin onayına, desteğine ihtiyaç duyar.</p>

  <p>Üniversitede ise öğrenciler tamamen yalnızlar. Öğrencilerin önemsedikleri hocalarına ne kadar hayranlık duyduğu, değer verdiği ortadayken öğrencilere sunulan ufacık bir desteğin bile gençlerde yarattığı gücü kullanamıyor olmamız son derede üzücüdür. Öğretim görevlisi öğrencilerinin geçmişlerini, ailelerini, arzularını, isteklerini, gelecek hayallerini neredeyse hiç bilmez. Cesaretlendirici bir sözün, bir motivasyon cümlesinin hatta arkadaşça bir eleştirinin öğrenciye verdiği destek çok büyüktür. Üniversite yüksek ahlâki kültürüyle, derin bilimiyle, kilisenin ahlâki açıdan yaptığını yapsa gençleri daha rahat yönetirdi. Alman filozof Fichte'in ve üniversite profesörlerinin psikolojiden uzak olmalarına rağmen öğrencileri üzerinde bire bir çalışarak Almanya için sağladıkları başarıları düşününce, bizim gençler üzerinde on kat daha fazla çalışmamızın neticesi kim bilir ne olurdu?</p>

  <p>Bir de Fransa'da neler olduğuna bakalım. Öğrencilerin enerjisini birleştiren M.Lavisse çalışkan ve azimli bir şekilde hedeflere uygun olarak öğrencileri bir araya getirmeyi başardı. Daha sonra oluşturulan birkaç gruba net olarak Fransız gençlerinin neler yapması gerektiğini anlattı. Gençleri seven birisi olarak hedefler koydu, o zamana kadar başıboş halde olan güçleri birleştirmeyi başardı. Lavisse'in başarılı bir şekilde öğrencilere yaptığı katkıyı bütün profesörler öğrencilerine yapmış olsa beklentilerin çok üzerinde başarı elde edilirdi. Bahsettiğimiz yüksek görevlerde kullanılacak bu aristokrasiyi öğretim görevlileri oluşturabilirdi.</p>

  <p class="parT">II</p>

  <p>İkinci olarak yüksek öğretimde eleştirdiğimiz kabul edilemez husus öğretim görevlisinin kendine biçtiği bilgelik ve bilim kimliğidir. Öğrencilerin özellikle eleştirdiği konular öncelikle öğrenmeleri gereken bilgi yığınının fazlalığı ve nasıl öğreneceklerine ilişkin çalışma metotlarının olmayışıdır. Bu iki eleştiri çok karmaşıktır. Öğrencinin çalışma metodunun olmayışı eğitim organizasyonunun eksikliğidir. Öğrencinin üniversiteden mezun olduktan sonra bir daha çalışmayacağı gibi saçma bir ön yargıyı kabul eder gibiyiz. Bu, eğitim süreci devam ettiği sürece doldurulduğu kadar doldurulması gereken bir kazan gibi tüm bilgileri yüklemek gerektiği anlamına gelir.</p>

  <p>Böylece gençlerden insan üstü bir zihinsel çaba beklenir ki bu metodun sonu içler acısı olur! Gençleri işten ve çalışmaktan sonsuza dek soğutmayı başarıyoruz. Bu yöntem öğrenilen her şey akılda kalır fikrini önerir. Bu yanlıştır. Sanki yeterince tekrar etmek iğrenç bir ansiklopediyi yutmak için yeterli olacakmış gibi!</p>

  <p>Yüksek öğrenimin yanlışlıklarından, yanlış sınav sisteminden daha fazla bahsetmenin anlamı yok. Bütün sistemi üzerinde taşıyan "mihenk taşını" keşfetmeniz yeterli. Mihenk taşı bilimin doğasını, bilimsel bakış açısını, araştırmacının gerçek değerini, bilimin genç kuşaklara nasıl aktarılacağını öğretebilmektir.</p>

  <p>Almanya'nın yanlış olan şu fikirlerinin bize çok zararı olmuştur. Bilge olmakla bilimin alakası yoktur. Hatta biraz zorlarsak karşıtı olduğunu bile söylemek mümkün. "Bilim" bilginin birikimidir denir. Oysaki bize zeki, akıllı bir beyni çağrıştırması lazımdı. İtinayla doğrulamakta fayda var. Büyük bilim adamları, keşif yapanlar öğrencilerinden daha az bilgiye sahip olabilir. Hatta özgür fikirleri olmasa, bıkmadan yorulmadan bir düşüncenin peşine düşmese bilim adamı olamazlardı. Newton'a başarılı çalışmasının yöntemi sorulduğunda verdiği cevabı daha önce ifade etmiştik. Darwin'in kafası karışmasın diye hedefine uygun olmayan kitaplardan uzak durduğunu, düşüncelerini otuz yıl boyunca içinde besleyip büyüttüğü bir organizma gibi oluşturduğundan bahsetmiştik.</p>

  <p>Uzun soluklu, sebatkar düşünce yapısı, eleştirel bakış açısı ve sürekli tetikte olmak. İşte eğitimli insanı oluşturan etkenler bunlar. Bu sabrı ve aynı amaca yönelmiş dikkati canlı tutmanın yolu da neticeye dair ihtirasınızın heyecanını sürekli duyabilmek.</p>

  <p>Alim olmak ise aklı yorar. Beyin ıvır zıvırla doludur. Akıllı adam ise birçok şeyi notlarında bırakır. Ayaklı sözlük olmanın bir anlamı olmadığını düşünür. Araştırmalarından önemli konuları çıkarır, sıkı bir eleştiri getirir. Zorlayıcı mevzular varsa zamana bırakır, güçlenmesini, köklenmesini bekler. Bilgiye değer verir, güçlenmiş bilgi hafızada anlam ve süreklilik kazanır. İncelemeler sonucunda kazanılan fikirler daha sonra olayları organize edecek duruma gelir. Mıknatısın demir tozlarını çektiği gibi bilgiyi kendine çeker, dağınıklığı düzenler, karmaşık düzeni esere dönüştürür, bilgi yığınını yapıya dönüştürür. İşe yarayan bilgi gün yüzüne çıkarken işe yaramaz bilgi kenara itilir. Bilgiyi organize edip esere dönüştürmeyi başaran insan, büyük insandır. Öyleyse bilginin değeri çokluğuna orantılı değildir.</p>

  <p>İnsan macera ve yeniyi keşfetme arzusu nedeniyle sürekli araştırmak ister. Önemli olan ise olgunun miktarı değil kalitesidir. Çoğunlukla yüksek öğretimde unutulan da budur. Eleştirel bakış açısı, aklın gücü, zihnimizi kontrol edebilme teknikleri öğretilmez. Gencin beyni orantısız bilgi yığınıyla yüklenir. Sadece hafızalarına yönelik çalışmalar yapılınca önemli olan gözden kaçar; bir metoda çalışma alışkanlığı ve inisiyatif kullanma becerileri unutulur.</p>

  <p>Ayrıca sınav öğrenci ve öğretmen için kolaylaştırıcı bir unsur haline getirilir. Öğrenci açısından bilgiyi "ezberlemiş" olması göz boyamak için yeterlidir. Öğretim görevlisi açısından da öğrencinin önce şu bilgiyi, sonra bu bilgiyi, arkasından şunları, daha sonra da bunları öğrenip öğrenmediği, bir konu hakkında yorum getirip getiremediğini ölçmekten daha kolaydır. Böylece sınav, !oto benzeri bir şeye dönüşür. Bu iddianın ispatı için isterseniz tıp fakültesi, fen fakültesi veya tarih bölümlerinin müfredatına bir göz atabilirsiniz. Hiç kuşkusuz yüksek öğretimin ezber kültürüne dönüştürüldüğünü göreceksiniz.<a id="FNote_24" href="../Text/dipnot.xhtml#FNote24"><sup>24</sup></a></p>

  <p>Hocaların bilmesi gereken bir şey var; eğitimde en önemli şey dersleri değildir. Genellikle kendileriyle çelişen, konuları arasında bağlantı olmayan, çoğunlukla bir işe yaramayan, o muhteşem görünümlü derslerin hepsi öğrencinin bir saatlik şahsi çabasına değmez. Yüksek öğretimin en kıymetli yönü öğrencilerin pratik çalışmalarıdır. Hoca ve öğrencinin bire bir ilerişimidir. Hocanın bilfiil varlığı ve çalışmanın içinde oluşu bir anlam teşkil eder. Öğretim görevlisi, çalışmanın somut, gerçek ve sonuç örneğini temsil eder. Özellikle çalışma esnasında öğrenciyle teması, tavsiyeleri, önerileri ve belki de itirafları, metot açısından laboratuvarda verilen örnekler, hepsinden önemlisi öğrenciyi çalışmaya yüreklendirmesi, gencin arkadaşlarının önünde sunum yapması, bunların hepsinin hocanın kontrolünde gerçekleşmesi yüksek öğretimin en verimli olabilecek yanlarıdır.</p>

  <p>Hocanın kıvancı yetiştirdiği öğrencilerinin kendisinden bahsetmesi olmalıdır. Hoca kendisinden bahsediyorsa öğrenciyi ona teslim etmemekte fayda var. Montaigne'nin dediği gibi hoca öğrencilerini önünde koşturmalıdır. Hocayı dinleyerek ne çalışmayı öğrenebiliriz ne de bilimsel anlamda buluşlar yapabiliriz. Maç müsabakası seyrederek beden eğitimi yapılamayacağı gibi.</p>

  <p>Görüldüğü üzere öğrencinin iki temel ihtiyacı vardır. İlki ahlâki açıdan yönetilmesi, ikincisi ise çalışma metodu açısından yönlendirilmesi gerekir. İkisinin ortak yanı ise öğretmenin öğrenciyle doğrudan samimi iletişim kurmasıdır.</p>

  <p>Öğretim görevlisi de çalışmasından verim elde edecek, böylece öğrencilerinde bilimsel heyecan uyandıracaktır. Dünyada başarı salt bilgi aktararak değil çalışma metodunu bilerek doğruyu bulma veya bir amaç uğruna çalışma isteği uyandırarak sağlanır. Bu, bire bir, can cana iletişimle olur. Tıpkı Sokrates'in çalışma metodunu Platon'a aktardığı gibi. Almanya'da büyük bilimsel başarılar tam da bu şekilde küçük üniversitelerdeki profesörlerin öğrencileriyle kurduğu can cana iletişimle oldu.</p>
</body>
</html>