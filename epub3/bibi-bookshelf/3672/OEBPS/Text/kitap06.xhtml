<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BookStyles.css" type="text/css" rel="stylesheet"/>
</head>

<body>
  <h2 id="sigil_toc_id_11">Üçüncü Bölüm</h2>

  <h3 id="sigil_toc_id_12">Mücadele Edilecek Düşman: Tembellik Bahaneleri</h3>

  <p class="parT">I</p>

  <p>Tembellik tüm keyifler gibi kendini meşrulaştırmak için aklın onayını ister. Birçok insanın bu eğilimleriyle baş etme isteği olmadığından sadık bahanelerimiz, deyimlerimiz destek çıkmaya hatta tembelliği yüceltmeye kalkışır.</p>

  <p>Kitapta ele aldığımız ve "karakterin doğuştan değiştirilemez olduğu" tezini sonsuza dek çürüttüğümüzü düşünüyorum. Bu naif teoride kelimelerin insanı ikna etmedeki gücünden bahsettik. Üzerinde daha fazla durmaya gerek yoktur sanırım. Ancak bu tezin ürkekliğimize, tembelliğimize yaptığı katkıyı hatırlatmakta fayda var. Bu katkının gücü kendimizi geliştirme yolunda verdiğimiz mücadelenin uzunluğundan kaynaklanan sinir harbinden geliyor olabilir.</p>

  <p>Bu teori tembellerin kendilerine destek olsun diye uydurdukları deyimlere benziyor. Eski bir hikayede "şeytan, ikna edebilmek için farklı yöntemler geliştirir' der. Tembeller için çok fazla yönteme gerek yok. Acımasız şeytanın, oltasının ucuna taktığı yemin büyüklüğüne göre her seferinde yeme atlayan olacaktır. Bu durumda savunmasız zaaf kendini aklamak için aldatıcı bile olsa öneriyi kabullenmekte zorlanmayacaktır.</p>

  <p>Üniversite öğrencilerinin genel bir şikâyeti var. Özellikle maddi destek sağlaması amacıyla özel ders veren, etüt hocalığı yapan gençler zamanın yetmediğinden şikâyet ederler. Oysaki zaman daha önce söylediğimiz üzere planlı kullanılması durumunda yetecektir. Zihinsel anlamda günde birkaç saat tekrar yeter. Bu tekrarlara notları temize çekme, malzeme hazırlama, düzenleme, boşu boşuna kaybedilen zamanların da eklendiğini düşününce yeterince zaman kalacağına emin olabilirsiniz. Ayrıca avukatlık, doktorluk, öğretim görevliliği gibi özünde rutin olmaktan uzak meslekler bile daha önce de söylediğimiz gibi zihin olarak rutine bağlarlar. Birkaç yıl sonra öğretmen derslerini ezberlemiştir; avukat ve doktor istisnai birkaç durum haricinde özel durumla karşılaşmaz. Böylece en üst düzey görevlerde bulunan meslek erbabının bile belli bir süreden sonra farkına varmadan, kullanılmaya kullanılmaya üstün yeteneklerinin paslanmaya başladığı, sorumlu oldukları alanların dışına çıkamadıkları görülmektedir. Öğretim görevlisinin yorgunluğu zihinsel bir yorgunluk değildir. Aşırı konuşmaktan kaynaklanan birtakım sınırlı kasların verdiği yorgunluktur. Bu sınırlı kas yorgunluğu genel bir yorgunluğa sirayet eder, zihinsel aktiviteye engel bir durum asla değildir.</p>

  <p>İşin gerçeği, sorgulandığında birçoğu çalışmak için üç dört saat zamanlarının olduğunu kabul ederler ama bu iş için en az altı saate ihtiyaçları olduğunu ifade ederler. Bu yüzden hiçbir şey yapmama gerek yok diye düşünürler. Ben de size o zaman günde sadece üç saat çalışın diyorum. Bakın göreceksiniz; günde üç saat çalışmayla altı ay sonraki verim mi yoksa günde altı saat çalışmayla üç ay sonraki verimi mi daha faydalı olur? İş miktarı aynı ama sonucun farklı olacağı kesin. Gottfried Leibniz'in dediği gibi "beynimi parlatacağım diye ne kadar aşırı çalışırsanız, o kadar köreltirsiniz."</p>

  <p>Başka bir tembel türü ise zamanın sorun olmadığını kabul eder. İsteksiz olunca işe başlamaya gerek olmadığını söyler. Akıl yoğun ve yorgunken iş verimsiz olacağından işe koyulmaz. "İşe koyulmanın" çok fazla zaman almasından dolayı kendilerine zaman kalmadığından şikâyetçi olurlar.</p>

  <p>Uyku derin olsa bile on beş dakikalık çabayla "işe koyulma" havasına girmek her zaman mümkündür. Sabahın uykulu hallerinden kurtulup çalışmaya koyulan, en azından akşam çok kötü bir gece geçirmemişse çalışmasından verim alamayan öğrenci hiç görmedim. Zihin çabuk açılır, uyuşukluk aslında istektedir, zihinde değil.</p>

  <p class="parT">II</p>

  <p>Tembelin tüm bahanelerini sıralamak mümkün değildir. Ancak özellikle çalışmak zorunda olan üniversite öğrencilerine adanmış bir kitapta en belirgin bahanelerinden bahsetmekte fayda var.</p>

  <p>İş imkanları açısından gözde üniversitelere gitmeden özellikle büyük şehirlerde iş bulunamayacağı iddia edilerek çalışan öğrencinin hevesi kırılır. Fransa'da sadece Paris'te iş var denir. Özellikle tecrübeli insanların buna benzer ifadeleri çok acıdır.</p>

  <p>Bu ifadelerde çok küçük de olsa bir gerçeklik payı var ancak kim söylerse söylesin bu iddia yanlışlıklarla doludur. Çünkü şu gerçekler de yok değil; birçok büyük düşünür, fikirlerini yalnız oluşturmuştur. Bunlar arasında Descartes, Spinoza, Kant, Rousseau, Darwin, Stuart-Mill, Renouvier, Spencer ve Tolstoy'u sayabiliriz.</p>

  <p>İşin gerçeği Paris'te yaşamak, zihnî çalışmayı gerçekleştirmek için olmazsa olmaz bir durum değildir. Şu bir gerçek ki mesleki açıdan becerilerinizi ortaya koyarak tatmin olmak sadece Paris'te mümkündür. Merkezileşme politikaları yüzünden tüm dikkatler Paris'e çevrilmiş durumda. Ama kişinin becerisi Paris'in bu ayrıcalığıyla bağlı değildir.</p>

  <p>Ek olarak tıpkı bir katilin tanınmış olması gibi, bir yazarın yüz yıllarca eserleriyle bilinmesi gibi Paris de büyük şöhretler çıkarmanın mekanı olmakla birlikte bu meşhur çalışmaların oluşumu için olmazsa olmaz değildir.</p>

  <p>Fizikçiler, psikofi.zikçiler için laboratuvar açısından Paris mecburiymiş gibi bir düşünce hakim. Ancak bu doğru olsaydı, üniversiteler veya fakülteler fiziki imkanları oranında başarılı olurdu. Oysa imkanları yeterli olmayan üniversiteler Alman doğa bilimci Ernst Haeckel tarafından ortaya atılan "üniversitelerin bilimsel buluşları büyüklükleriyle ters orantılıdır" kuramına yeni bir bakış kazandıracaktır. Bilimde diğer alanlarda olduğu gibi açık fikirlilikle, inisiyatifle, araştırma ruhuyla, küçük bütçelerle büyük işler yaratmak mümkün. Diğer yandan muhteşem laboratuvarlarda uyuşuk beyinle verimsiz de kalabilirsiniz. Önemli olan, büyük işler başarma heyecanına sahip olmaktır. Laboratuvar sadece var olan fikirlerin kontrolü için gereklidir, bu fikirleri elinizdeki malzemeler ortaya çıkarmaz.</p>

  <p>Bilim dışında tarihin de nerede bulunursa bulunsun materyale ihtiyacı vardır ama felsefe, edebiyat, tarih felsefesi ve bilim alanlarından matematik, botanik, zooloji, tabiat kimyası, jeoloji gibi alanları icra etmek için büyük şehirde yaşamaya gerek var mı? Beceri, materyaller arasından doğru olanı tercih etmeyi gerektiriyor olabilir ancak yaratıcı insanın farkı toplanan verileri bilgiye dönüştürme ve hayata tatbik etme çabasında belli olur. Bu da kütüphanede zaman harcadıktan sonra konular üzerine odaklanıp, düşünmekle mümkündür.</p>

  <p>Koca kütüphaneler bile buna yetmez. Bizi ilgilendiren olaylara ilişkin atalarımızın söyledikleriyle yetinerek kendi kendimize düşünmekten vazgeçtik. Hiçbir şey zihinsel etkinliğin zayıflamasından daha hızlı güç kaybetmez; biz de kendimiz çaba gösterip araştırmak yerine hazıra konmayı tercih ederiz. Bu sebeple neredeyse her zaman yaratıcı fikirler üretebilmek, yaşadığımız yerin zenginliğiyle ters orantılıdır. İşte bu yüzden hafıza kapasitesi yüksek olan gençlerin başarı oranı hafızası zayıf olanlara nazaran daha düşük olur. Kısıtlı hafızası olan imkanlarını verimli kullanmaya çalışacaktır. Daha fazla tekrar edeceği için bilginin daha kalıcı olmasını sağlayacaktır. Ayrıca kazaya uğramamak için sadece olması gerekli bilgileri seçecektir. Temel ihtiyaç olan bilgilerin kendi içinde organizesi de daha kolay olacaktır. Bunu dağınık ve kalabalık bir askerî birlik yerine tam teçhizatlı elit bir askerî birliğin durumuna benzetebiliriz. Büyük kütüphanelere ulaşımı olmayan sadece ihtiyacı olan kitapları tutacak, onları okuyacak, düşünecek, eleştirecek, eksiklerini daha iyi görecektir. Ve bunları tek başına yapıyor olması da zihinsel anlamda büyük bir nimet.</p>

  <p>Bunun için sakin bir çalışma ortamı şart ve bu yer Paris olamaz. Kasaba sakin olmanın yanı sıra temiz ve sağlıklı bir ortam sağlayacaktır. Evin penceresinden bakınca fabrika ve ev bacalarının gökyüzüne uzandığı bir ortamda insanın sağlığı da çalışma şevki de zarar görür. Üstelik Paris'te ancak büyük şehirlerde görülen huzursuz bir koşuşturma olur. Etrafınızda kaynayan bir şeyler varmış hissi insanı ilaveten olumsuz etkiler. Gün geçtikçe bu karmaşanın içinde kendinizi kaybedersiniz.</p>

  <p>Küçük şeyler bile sürekli dikkatinizi dağıtacaktır. Moda olduğu için bu ortamlardan kendimizi alıkoyamayız. Sağlıksız iş ortamını da eklersek bu durum daha da çekilmez bir hil alır. Zihnen çalışanların bulundukları ortamdan ne kadar etkilendiklerine ilişkin Huret'in edebi gelişim<a id="FNote_18" href="../Text/dipnot.xhtml#FNote18"><sup>18</sup></a> üzerine yayımlanan eserinin okunmasını tavsiye ederim. Stresli, kalabalık ortamlarda gençlerin dip dibe yaşamalarından dolayı mutsuzluklarına şahit oluruz. Ayrıca tarlalardan, ağaçlardan uzakta, bir binanın daracık bir dairesinde oturmanın gence ne katacağından çok şüpheliyim.</p>

  <p>Kimse gelip de bize Paris yaşantısından bahsetmesin çünkü çok iyi bilirim. Ücra bir kasabada çağın en ileri gelen kişileriyle iletişim kurmak mümkündür. Onların kitaplarını almam yeterli olacaktır. En değerli bilgilerini kitaplarına koyarlar ve toplum içinde çalıştıkları konulardan bahsetmeyi pek sevmezler. Şehir hayatı ise onlar için bir kaçamak olabilir. Gençlerin bu kişilerle münasebetlerinden elde edecekleri yarar zayıf olabilecekken eserlerini okuyarak fayda sağlamaları daha mümkündür. Bu tür ilişkilerin yetenekli ve azimli gençlere en büyük faydası başarılı bir çalışmanın neticesini canlı canlı görüyor olmaktır. Bundan yararlanabilenlerin ise azınlık olduğunu söylemek gerekir.</p>

  <p>Paris'te yaşamanın küçümsenemeyecek tek avantajı şehirdeki güzel sanatlardır. Müzik, resim, heykel, hitabet gibi sanatsal etkinlikler birçok taşra şehrinde eksik olabilir ancak oralarda da zihnî çalışma imkanı açısından sayısız fırsatlar sunulur. Zaten taşralı olmak köyde, kasabada oturmak anlamına gelmez. Paris'te yaşayıp taşralı olabilirsiniz. Manası da yüksek zevklerden uzak olmaktır. Taşralı olmak anlam itibarıyla boş dedikodularla ilgilenmek, sadece yemek, içmek, yatmak, para kazanmak gibi şeylerle meşgul olmaktır. Sigara içmekten başka zevki olmayan, iskambil oynayan, kendi akıl seviyesindeki insanlarla oturup kaba saba espriler yaparak gülen kişiyi kast eder. Ancak doğa sevgisi olan, büyük düşünürlerin eserlerini okuyan genç, sırf taşrada bulunmakla bu sıfatların hiçbirini hak etmediğini bilir.</p>

  <p>Büyük şehirlerden uzaklaşmak için daha hangi nedeni sayalım? Bazı yazarlar küçük şehirleri manastıra benzetirler. Doğrusu sükunet, sakinlik açısından benzerdir. Sürekli çevreden etkilenmeden düşüncelerimizi olgunlaştırabiliriz. Kafanız rahat olur, iç dünyanızda yaşarsınız. Düşünmekten mutlu olursunuz. Sükunet içindeyken en derinlerdeki düşüncelere ulaşmak mümkün olur. Fikirlerimiz git gide gelişir, olgunlaşır ve amaçlarına göre netleşir. Hatıralarımız yeniden canlanır. Şehirde yavaşlayan, ket vurulan beyin burada kendine gelir, hızına kavuşur. Geceleyin günün yorgunluğunu atar, ertesi güne zinde başlarız. Ormanda temiz havayı teneffüs etmek bu mutlu anların sonsuza dek hafızada kalmasını sağlar. Stres ve telaş yokken en derin fikirleri yüzeye çıkarmak kolaylaşır. Yürümeden kaynaklanan kalp hızının beyne sağladığı oksijen dolu kanla masada pineklemeden ormanda, arazide hafıza çalışmaları yapılabilir. Bu huzurlu anlarda beyne kazınan bilgi kalıcı olur mu? Hem de nasıl! Düşünmek daha kolay gelir. Fikirler âdeta beyne koşar ve keyifle zihinde yer eder. Çalışma masasına aklımızda net bir planla, bol fikirlerle oturur ve de en önemlisi sağlıklı bir ortamda temiz havada kalmış oluruz.</p>

  <p>Israr etmenin bir anlamı yok. Yetenek dışarıdan, tepeden inen bir şey değildir. Gelişim de dışarıdan içeriye doğru değil içeriden dışarıya doğru olur. Dış etkenler sadece bir aksesuardır. Belki de tahminimizden daha az yardımcı veya engel olur. Bu yüzden Paris'te oturan öğrenci, oturmayan öğrenci diye ayırmak yanlıştır. Yalnızca iki büyük kategoriden bahsedebiliriz; istekli, ciddi şekilde harekete geçenler ve zayıf iradeli, harekete bir türlü geçemeyenler. İlk grupta olanlar ortam ve imkanlar ne olursa olsun kısıtlı imkanla bile harikalar yaratır ve genellikle imkanı da istekleriyle oluştururlar. İkinci grupta olanların da kitaplarla dolu kütüphaneleri, malzemeyle dolu laboratuvarları olsun hiçbir şey yapmazlar.</p>

  <p>Bu bahsin de sonuna gelmiş bulunuyoruz. Dürtülerimizin irademiz üzerindeki etkisini görmek adına detayıyla incelememiz önemliydi. Sebepleri ve çözümlerini inceledik, daha sonra gencin naifçe zevklerinden kaynaklanan zararları yok etmek zorunda kaldık. Hoş olmasa da cinsellik kavramını incelemek ve farklı çözüm önerileri üzerinde durmak zorunda kaldık. Akabinde çalışmayı reddeden tembelin ön yargıları ve bahanelerinin neler olduğunu ve bunlardan kurtulma yollarını inceledik. Şimdi de sıra tersini yapmakta. Yani inşa etmek... Yıkıcı örneklerin verdiği zararları herkes kendine düşen kısmıyla dikkatlice inceledikten sonra irademizi güçlendirecek önerileri inşa etmeye başlayacağız.</p>
</body>
</html>