<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BookStyles.css" type="text/css" rel="stylesheet"/>
</head>

<body>
  <h2 id="sigil_toc_id_23">Üçüncü Bölüm</h2>

  <h3 id="sigil_toc_id_24">İrade Terbiyesinde Hareketin Önemi</h3>

  <p class="parT">I</p>

  <p>Derin düşünme bir zarurettir ancak tek başına da yetersizdir. İnsanın dağınık haldeki güçlerini bir gaye için birleştirir ve atılım sağlar. Fakat şişirecek bir yelken bulamayıp gücünü doğru yolda kullanamadan sönen kuvvetli rüzgarlar gibi içimizde uyanan duygular da etkin bir faaliyet için kullanılmazsa hiçbir işe yaramadan sönebilir. Faal biçimde yapılan çalışmalar gencin hafızasında hatıra olarak kalırsa alışkanlık gibi yavaş yavaş kendine yer eder.</p>

  <p>Psikolojide hiçbir şey yok olmaz. Doğa ince hesap yapan bir muhasebeci gibidir. Görünüşte hiçbir anlam ifade etmeyen eylemlerimiz birike birike yerinden kımıldamayan davranışlara dönüşür. Kendimizi aşmamızda çok önemli bir iş birlikçi olan "zaman" amacımız doğrultusunda çalışmaya zorlanmazsa aleyhimize dönebilir. Çünkü zaman, alışkanlıklar teorisi gereği psikolojimiz üzerinde lehimizde ya da aleyhimizde baskı kurar. Alışkanlıklar sinsi bir şekilde yavaşça ilerler. Adeta tekrarlanan davranışların uzun vadede başarıyı getireceğinden haberdar gibidir. İlk hareket zor olsa da ikincisi daha az zahmetli olur. Üçüncü, dördüncü defa harcanan çaba azalır ve yok olmaya yüz tutar. İlk başlarda harcanan zahmetli, nahoş çaba giderek bir ihtiyaca döner. Aslında zorumuza giden şey başarının hemen gelmemesidir. Edinmek istediğimiz davranışların ne acımasız rakipleri vardır. Yürümek istediğimiz düzgün bir yolu taşlı, geçilmez bir yol gibi algılamamıza sebep olurlar. Sonra da üzerimizde tadı bir baskı kurarak hiç gitmek istemediğimiz bambaşka yerlere götürürler.</p>

  <p>Enerjimizi icraata geçirecek olan şey derin tefekkür değil eylemlerimizdir. Genel itibarıyla eylem kelimesinin ardında yatan anlamları bilmekte fayda var. Çoğunlukla eylem kelimesi içerdiği anlamları gizler. Burada bizim için harekete geçmek demek birçok işi başarıp yerine getirmek anlamına gelir. Artık mesele sadece irade değil isteyerek harekete geçmektir.</p>

  <p>Harekete geçmek öğrenci için sabah saat yedide kalkıp Leibniz'in veya Descartes'in eserlerinden bölümler okuyup not almaktır. Okumak bile birçok davranış ve dikkat gerektirir. Mesela harekete geçmek, notlarını gözden geçirmek, tümünü kalpten öğrenmek. Makale yazacaksanız önce materyallerinizi toplamanız, genel planınızı belirlemeniz, sonra her paragrafı oluşturmanız, düşünmeniz, araştırmanız, yazmanız gerekir.</p>

  <p>Hayatımızda büyük eylemleri gerçekleştirme fırsatları azdır. Mont-Blanc Dağı'na çıkmak sayısız adım atmayı, büyük bir enerji harcamayı, sıçramayı, buzul yarıklarından geçmeyi gerektirdiği gibi akıllı insanın hayatının kemale ermesi de uzun süren bir sabrın eseridir. Yani harekete geçmek binlerce eylemi yerine getirmeyi gerektirir. Vicdan üzerine muhteşem çalışmaları olan Bossuet: "Ani çıkışların büyük düşüşleri olur. Mütevazı, küçük bir tohum gibi basit alışkanlıklar büyük davranışlara dönüşür"<a id="FNote_27" href="../Text/dipnot.xhtml#FNote27"><sup>27</sup></a> der. Doğrusu cesur adam büyük cesaret gerektiren birkaç iş beceren değildir. Hayatın tüm evrelerinde cesurca kararlar alıp icra edendir. Tüm isteksizliğine rağmen kalkıp bilmediği bir kelimenin anlamını sözlükten bakan, tembellik yapma arzusuna rağmen işini tamamlayan, can sıkıcı olsa da o sayfayı okuyup bitiren öğrencidir cesur olan. İrade de bu saymakla bitmeyen, tek başına anlamsız eylemlerin toplamının meyvesidir.</p>

  <p>Büyük çabaların gerçekleşmesi uğruna şevkle, fazlasıyla küçük eylemler gerçekleştirmemiz lazım. Küçük şeyleri küçümseyen yok olmaya mahkûmdur.<a id="FNote_28" href="../Text/dipnot.xhtml#FNote28"><sup>28</sup></a> Burada kural dış kaynaklı isteklerden, arzulardan gelen tembelliğin tesirinden her zaman kaçmak. Hatta bu küçük zaferleri araştırıp kollamalıyız. İş başında sizi aradıklarında tepki göstererek çağrılan yere gitmek istemediğinizi ifade edin. Dersten sonra hava güzel diye bir arkadaşınız sizi çağırıyor. Siz ise mutlu bir şekilde çalışmaya gitmeyi tercih edin. Eve dönerken eğlenceli bir mekanın önünden geçmeniz gerekecekse karşı kaldırama geçip hızlıca uzaklaşın. Çünkü böyle yaparak bu tür alışkanlıkları yavaş yavaş etkin ve kalıcı hale getirebilirsiniz. Hatta uyku için bile geçerli. Sadece siz istediğiniz zaman dinlenmeyi başarabilirsiniz. Doğrusu lise sıralarında, eğitim dönemlerinde, çocuk Latince'den, matematikten daha önemli bir şey öğreniyor: kendine hakim olmayı, dikkatsizliğe karşı korunmayı, zorluklarla baş etmeyi. Hayal kurmak yerine sözlükten bir kelimenin anlamına bakmak veya bir dil bilgisi kuralını incelemeyi öğrenmek gibi.</p>

  <p>Bu küçük çabalar neden bu kadar değerlidir? Çünkü hiçbiri yok olmaz. Nefse hakimiyetteki başarılar çok defa küçük gayretlerle kazanılır. Her biri alışkanlığın oluşmasında kendi ölçüsünde katkı sağlar, işimizi kolaylaştırır.</p>

  <p>Küçük hareketlerimiz karakterimize etki ederek davranışların oluşmasına neden olur. Bir işe dikkat göstermek veya içimizden gelen işe gitme isteği arzularımıza boyun eğmeme alışkanlığı edinmemizi sağlar. Aksi bir hal kara sineğin rahatsız ettiği gibi bizi rahatsız etmeye başlar.</p>

  <p>Bunların dışında daha önce de gördüğümüz üzere hareket düşünceyi canlandırır. Sürekli zihnimize aynı türde uyarılar göndererek düşüncelerimizi destekler, zayıfladığı zaman canlanmalarını sağlar. Düşünceleri yazmak, itirazları not almak âdeta bilim adamının laboratuvarı, matematikçinin formülleri gibidir.</p>

  <p>Hareketin çok önemli bir sonucu daha var. Hareket tepki göstermek, isteğimizi ifade etmektir. Yani davranışlarımızla taraf oluruz. Tüm ahlâki düşünürlerin doğru yolu seçmeye karar verenlere ortak tavsiyesi "eski alışkanlıkları derhal bir kenara bırakıp cesurca eski senden kurtulmak gerektiği" yönündedir. Çevremizi haberdar ederek aldığımız kararların isteğimize ve irademize getirdiği enerji çok yüksektir. Eski davranışlarımız bizi tahminimizden daha çok etkiler. Öncelikle daha iyi olacağını bilse bile kişi tutarsız hayatını değiştirmemeyi tercih eder. Bu yüzden değişmeye karar verdiğimiz zaman bunu çevremizi haberdar ederek söz vererek yapmamız çok önemli. Restoranımızı, binamızı, ilişkilerimizi değiştiriyoruz. Cümlelerimiz daha iyi olacağımızı ifade etmeli, nazikçe ama kesin bir şekilde zaaflarımızı bir kenara itebilmeliyiz. İşimizin heba edilmesine ve gençlik hayatımızın boşa gitmesine izin vermemeliyiz. İnsanların (tanımadıklarımızın bile) bizi olmak istediğimiz gibi görmesi enerjimizi ikiye karlar. Çünkü çevrenin onayını alma huyumuz nedeniyle zaaflarımıza karşı koyarken işimiz daha kolay olacaktır.</p>

  <p>Eylemin diğer bir etkisi de hareketin keyifli olmasıdır. Öyle ki bazı insanlar sadece bu keyif için hareket eder. Harekette bir keramet olduğu kesin, başımızı döndürür, yaşadığımızı hissettirir.</p>

  <p>Tefekküre hareketi eklemek çok önemlidir. Çünkü hareket sayesinde kalıcı alışkanlıklar kazanır, istenmedik hallerimizi değiştiririz. İnsan doğasının zararlı eğilimlerinden kurtulabilmenin yolu kendimizi kontrol etme yolunda harekete geçerek başarılı olmaktır. İsteğimizi dışa vurmalı, kararlarımızın arkasında durmalı ve başarı geldikçe bizi mutlu eden çevrenin desteğini de kullanmalıyız.</p>

  <p class="parT">II</p>

  <p>Maalesef hayatımızın geneline bakınca bilinçli aktivitelerde bulunduğumuz süre pek azdır. Zamanımızın çoğunu fiziksel ve sosyal ihtiyaçlarımız için harcarız. Çocuk beş, altı yaşına kadar sadece temel ihtiyaçlarını giderir. Uyku, yemek, oynama derken dış dünyaya henüz kayıtsız, etraftan habersiz yaşar. On sekiz yaşına kadar başkalarına tabi olmaktan kendiyle ilgilenmeye zaman bulamaz. Lise eğitimi bitince kendine daha fazla zaman ayırır, yaşadığı çevreyle ilgilenmeye başlar. Edindiği bilgi ve becerilerle hayata karşı dişlerini bilemiş gibidir.</p>

  <p>Genç, dünyayı fiziksel olarak öğrense bile hem bilgi ve becerileriyle kendisi arasına hem de aklıyla toplum arasına bir anda perde inmiş gibi olur. Ergenlik baş gösterince belirsiz hayaller, boşa giden büyük atılımlar, aklını başından alan gençlik çağları devreye girer. Kendine hakim olması gereken yaşlarda ruhunu aşk sarar. Yazık ona ki Avrupa'nın veya Amerika'nın herhangi bir üniversitesinde desteksiz, tamamıyla başıboş, bir akıl hocası da olmadan etrafını saran kalın atmosfer tabakasını kırmaya mecali olmaz. Aklı başından gitmiş gibidir, kendini toparlamakta zorlanır, etrafındakiler tarafından yönetilir.</p>

  <p>Hangimiz okuldan yeni mezun olduğumuzda hayata atılırken hazırlıksız yakalanmadık veya bir desteğimiz olmadığı için moral motivasyon eksikliği çekmedik? Hatırlayın! Ne garip değil mi? Bu duruma bir de gencin yalnız başına nasıl çalışacağını bilmemesini de ekleyebiliriz. İşin doğrusu hiç kimse ona uygun bir çalışma modeli göstermemiştir. Bu arada güzelim günler gelip geçer. Genç kendiyle baş başadır. Sosyal hayata dair bin bir öneri üzerine kabus gibi çöker. Mesleki açıdan hiçbir tecrübesi yoktur, hatta boynundaki kariyer planları belli belirsizdir. Henüz anne baba olma kaygısı da yoktur. Bütün günü sadece kendine aittir. Ama maalesef. Çevreye bağımlı olanın zaman açısından özgür olması söz konusu olabilir mi? Günleri bomboş geçen biri için "kendisine hâkim" diyemeyiz. İnsanın en müsait olduğu bir zamanda fıtratı sebebiyle en fazla zaman kaybı yaşar.</p>

  <p>Uyanması, en az yarım saat tuvalette zaman geçirmesi, evden fakülteye, evden restorana gidiş gelişler, yemek molaları, zihnen odaklanmaya izin vermeyen yemeğin sindirilmesi, birkaç ziyaret, mektuplaşma, zamansız misafirler, gezintiler, rahatsızlıklardan dolayı geçen zamanı da düşelim, çalışanlar için sekiz saatlik uykuyu da ekleyelim oldu size günde on altı saat. Hesaplaması çok kolay. Tüm bu ihtiyaçlara ileride kariyer planlamaları eklenince yemek zamanından, gezintiden, oradan buradan kesilen zamanlarla kendinize, derin tefekküre, zihnen gayret göstermeye kalan zaman beş saate inecektir. Diğer yandan işe başlayınca, araştırmaya, yazı çizi işlerine vs. ayrılan zamandan sonra gerçekten düşünmeye ne denli az zamanımızın kaldığını göreceksiniz.</p>

  <p>Ünlü falanca bilim adamının biyografisinde yazılanın aksine günde on beş saat çalışamayacağını anlamak zor olmasa gerek. Böyle şeyleri gençlere yutturmaya çalışıp umutlarını kırmaya gerek yok. Daha önce de yazdığımız gibi Bossuet diyor ki az da olsa her gün biraz yeter; durmazsak yavaş da olsa ilerleriz. Zihinsel çalışma için sadece düzenli olmak değil süreklilik de çok önemlidir. Keramet uzun soluklu sabırda gizli. Bütün büyük işler uzun sabrın neticesinde gelmiştir. Newton yerçekimi kanununu sürekli düşündüğü için bulmuştur. Lacordaire şöyle diyor; eğer vazgeçmezsek zamanla neler yapabileceğimizi tahayyül bile edemeyiz. Doğadan bir örnek; Saint-Gervais vadisini bir fırtına yerle bir edebilir, işe yaramaz bir yığın haline getirebilir. Ama buzulların getirdiği sular yavaş yavaş, damla damla toprağa akarsa sonuçta verimli alüvyonlu topraklara dönüşür. Kayalardan yüzyıllar boyunca yuvarlanan taşlar metrelerce derinlikte oyuklar açabilir. İnsan eserleri için de aynı şey geçerli. Sarf edilen düzenli ama sürekli çaba sonuçta ulaştığı eserin büyüklüğü yanında çok mütevazı kalır. Zamanında ormanlık ve bataklık olan Galya bölgesi sebatkar çalışmanın neticesinde kanallarla, yollarla, demir yollarıyla, köylerle, kasabalarla bezenmiştir. Aziz Thomas d'Aquin'in muazzam eseri Külliyat, yazılan sayısız mektup ve işçilerin harfleri tek tek matbaaya yerleştirip basması sayesinde her gün biraz biraz çalışarak elli yılın sonunda ortaya çıkmıştır.</p>

  <p>Tüm hareketler ve cesurca girişimler birbirinden farklı iki şekilde gelişir. Bir iş ya ani, keskin, büyük bir enerji sarf edilerek ya da uzun soluklu, azimkar, sürekli, sabırlı, sebatkâr biçimde hâlledilir.</p>

  <p>Savaşta bile başarıyı yorgunluğa olan dayanma gücünüz ve cesaretiniz belirler. Bütün oyun bunun üzerine kuruludur. Çalışma ortamında ise elinizde o güçlü füzeler de yoktur.</p>

  <p>Aniden büyük çaba göstermek gerektiren anlık işler hiçbir açıdan tavsiye edilmez. Çünkü genelde arkasından tembellik dönemi takip eder. Gerçek cesaret uzun soluklu, sebatkâr olandır. Genç açısından önemli olan ipin ucunu hiçbir zaman bırakmamak olmalı. Zaman, ipinin ucu kaçırılmayacak kadar değerlidir. Zamanı idareli kullanmak gerek. İşin gerçeği ajandalarda keskin bir şekilde belirtilen zaman çizelgelerini tavsiye eden biri değilim. Harfiyen takip etmek çok da mümkün olmayabilir. Tembelliğimiz ajandada boş olan kısımlarda tembellik yapmaya kalkışır. Sonra çizelgenin dinlenme, gezinme zamanlarına odaklanmaya başlarız. Ayrıyeten düzenli olarak bir program dahilinde çalışmak irademizi o programa karşı bağımlı hâle getirir. Ama mesela çalışma saatinde değil de gezinme saatinde çalışmak için daha istekli veya uygun olabiliriz.</p>

  <p>Zihnî çalışmada daha müsait, daha içten olmamız, amacımız doğrultusunda gücümüzü toplamamız ve eğitimimize dikkat etmemiz şart. Bu konuda gencin yapması gereken çok şey var. Her zaman her yerde aktif olması gerek. Bu konuda özel zaman diye bir şey yok. Her vakti kullanmak lazım. Aktif olmak; sabah yataktan fırlayıp temizliğini itinayla ve canlı bir şekilde yapmak, aklımızı çelmeye çalışan dış etkenlere izin vermeden kararlı bir şekilde çalışma masasına oturup işimizle alakadar olmak, pasif şekilde değil dikkatlice okumak, sürekli çaba sarf etmektir. Aktif olmak aynı zamanda enerjiniz düşünce enerjinizi toplamanızı sağlayacak gezinti yapmaktır. Enerjinizi tüketen şeylerle ve cesaretinizi kıran işlerle uğraşmak tamamen zaman kaybıdır. Boş zamanlarda bile zeki arkadaşlarla sohbet etmek gibi işlerle meşgul olmak lazım. Yemek yerken bile aktif olabiliriz. Yemeğimizi yeterince çiğneyerek midenin iş yükünü azaltabiliriz. Gencin en sefil hali hareketsiz olduğu ve zamanını boş yere harcadığı anlardır. Saatlerce banyoda zaman harcar, sabah esnemekle geçer, başını kitaba gömer, yavaş hareket eder. Ne çalışmak ne de bir şeyle ilgilenmek ister. Nerede olacağına karar verememiş gibidir. Harekete geçmek için fırsat kollamaya da niyeti yoktur. Oysa fırsatları yakalamak uyanık olmayı gerektirir.</p>

  <p>Güce hakim olmanın bir yolu da ertesi gün ne yapacağınızı yatmadan önce belirlemekten geçer. İşin miktarı önemli değildir. Yeter ki ertesi gün aniden aklımız başımıza gelince düşünmeye zaman bile bulamadan masa başına geçip apar topar işe koyulmak zorunda kalmayalım.</p>

  <p>Asla cuma sabahı "söz olsun pazartesiden itibaren çalışacağım" diyerek kahramanlık yapanlardan olmayalım. Şayet hemen işe koyulmazsan sadece kendini kandırmış olursun. Bir gezinti esnasında canımız sıkılır da boşa zaman harcadığımıza kanaat getirirsek hemen durumdan istifade edip içimizdeki bu isteği doğru şekilde kullanmak gerekir. Amaç iradenizi bir kurala bağlamak değil her zaman ve daima canlı olmak, zamanı her daim verimli kullanmaktır.</p>

  <p>Darwin'in oğlunun babasıyla ilgili söylediklerine kulak verelim. "En önemli karakteri zamana olan saygısıydı. Ne kadar değerli olduğunu asla unutmazdı. Dakikaların hesabını yapardı. Asla fırsatları kaçırmaz, değerlendirirdi. İşe başlamaya gerek olmadığı düşünülen zamanlarda bile hemen işe koyulur, değerlendirirdi."</p>

  <p>Bir işe başlamaya gerek olmadığını düşünüp aptalca kaçırılan zamanların ve hatta çeyrek dakikaların miktarını toplayınca bir yılda inanılmaz ölçülere vardığını unutmayalım. Öğlen yemeklerinin her zaman geç yenmesinden şikâyetçi olan François d'Aguesseau bir gün eşine bir kitap verir. Yemeği beklediği çeyrek dakikalarda yazdığı bir kitaptır. Beş on dakika için bile olsa konsantre olup bir paragraf okumak, birkaç satır ilerlemek, bir kitabın ön sözünü okumak ne kadar da kolay değil mi?</p>

  <p>"Zaman, onu doğru kullanana yanlış yapmaz" sözü çok haklıdır. Yapacaklarına zaman bulamayanların eğlenceye en fazla zaman ayıranlar olduğu başka bir gerçektir. Diğer bir deyişle işe zaman bulamıyorum demek işe ayıracak zamanım yok demek kadar acı bir ifadedir. Neden zaman kaybettiğimizi incelersek çoğunlukla yapılacak iş hakkında yaşadığımız kargaşadan kaynaklandığını görürüz. Ertesi gün yapacağım işleri uyumadan önce gözden geçirmezsem tabii ki sabahım "ne yapacaktım" ile geçecektir. Kesinlikle soyut bir hedef koymayalım. Mesela "yarın çalışacağım" değil, hatta "Kant'ın moral felsefesine bir bakacağım" da değil. Özellikle net ve kesin ifadelerle hedefimiz "yarın Kant'ın Pratik Akıl kitabından şu paragrafı okuyup, okuduğum bölümün özetini çıkaracağım" şeklinde olmalıdır. Bu yolda her zaman belirgin hedefler koymalı ve o görevi tamamlamalıyız. Ama işi bir daha geri dönmeyecek şekilde bitirmeliyiz. Öyle ki bir işi bitirdiyseniz bir daha üzerine gelmemelisiniz. Yaptığımız işi tam bitirmek, eseri kalıcı hale getirmek inanılmaz zaman kazandırır.</p>

  <p>Öğrencinin de aynı şekilde öğrenirken sağlam ve enerjik bir şekilde çalışması, yazılı biçimde özet çıkarıp veya önemli gördüğü yerleri kopyalayıp notlarını kitabın içindekiler kısmındaki başlıklarla bağdaştırması rahatlık sağlayacaktır.</p>

  <p>Eğer üzerinde çalıştığınız kitap bir başucu kitabı değilse tekrar okumayı gerektirmeyecek şekilde ilerlemelisiniz. Böyle ilerlerken atacağımız adımı görmeden ilerlememeyi, attığımız adımın sağlam olması nedeniyle de geri dönmemeyi sağlarız. Kaplumbağanın hızlı ama metot olarak dağınık olan tavşanı geçtiği gibi yavaş ama güçlü bir ilerleyişimiz olacaktır. İş açısından örnek almamız gereken en temel kural şu olsa gerek: "Age quod agis." Yani her işi zamanında yapmalı; acele etmeden, heyecan yapmadan. Johan de Witt'e<a id="FNote_29" href="../Text/dipnot.xhtml#FNote29"><sup>29</sup></a> tüm işlerinin arasında hem ülkeyi yönetip hem de eğlenmeye nasıl zaman bulduğunu sormuşlar. Şöyle cevap vermiş: "Çok basit; her şeyi sırayla yapıyorum ve ertesi güne iş bırakmıyorum." Cherterfıeld Lordu'nun oğluna öğüt olarak gardırobunu düzenlerken bile zaman kaybettirmeyecek biçimde dizmesini söylediği anlatılır. Başka bir örnekte vakti zamanında bir adamın yıkanırken bile Horas'ın eserlerinden birkaç sayfa okumak için yanına aldığı ve bu yüzden sayfaların parçalandığından bahsedilir. Belki bu kadar da abartmaya gerek yok.</p>

  <p>İşte zamanı bir amaç uğruna, tek hedef için kullanmak büyük önem arz eder. Tek bir işin yapılmadığı çalışma dağınık bir çalışmadır. Oradan oraya uçar. Hatta tembellik yapmaktan daha tehlikelidir çünkü en azından tembellik insana kendini kötü hissettirir ama bu dağınık çalışma insanı işten soğutur. Şevkimizi, isteğimizi kırar; var olanı da nefrete dönüştürür. François de Sales birçok işi aynı anda yapmamak gerektiğini söyler. "Şeytan çok işi aynı anda yapmamızı ama hiçbirini de istediğimiz gibi bitirmeyerek kendimizi kötü hissetmemizi ister. Bazı vazifeleri tekrar tekrar yapmaya çalışmak işten soğumamıza ve işin bitmemesine neden olur."</p>

  <p>Ayrıca birçok kez ifade ettiğimiz gibi bize en fazla zaman kaybettiren işler başlanıp bitirilmeyen işlerdir. İnsanda bıraktığı kötü etki uzun süre bir problem üzerine düşünüp de hiçbir sonuca ulaşamamak gibidir. Kendimizi alay edilmiş gibi hissederiz. Sanki o iş beynimizi meşgul ederek bizden öç almış, başka bir çalışmaya engel olmuş gibidir. Bu da mutluluğumuza mani olur. Aksi durumda beynimiz biten işten dolayı kendini rahatlamış hissedecektir. Endişeden sıyrılıp yeni işlerle meşgul olacaktır.</p>

  <p>Yazmamız gereken bir mektubu yazmadığımız zaman kendimizi kötü hissederiz. Geçen zaman uzadıkça kendimizi daha fazla baskı altında hissederiz. Baskı çekilmez hale gelmeye başlar ve nihayet oturur bir şeyler yazarız. Ama olan olmuştur; kendimizi kötü hissetmiş, bitirmenin mutluluğundan mahrum kalmışızdır. Sekteye uğrayan işlerin de bizde yarattığı his yapmamız gerekirken yapmadığımız çalışmaların uyandırdığı hislerle aynıdır. O sebeple yapılacak bir işi zamanında ve layıkıyla yapalım.</p>

  <p class="parT">III</p>

  <p>Genç çalışma isteğini verimli bir alışkanlığa dönüştürmeyi başarmışsa zihinsel olarak büyük başarılara ulaşması çok zor olmayacaktır. Yeni fikirleri varsa veya eski düşüncelerine farklı açıdan bakıyorsa bu hayalleri belki sekiz, on yıl boyunca zihninde taşıyacaktır. O fikirler sayesinde yüzlerce örnek, tasarım, karşılaştırma belirir. Bunlar hayallerini süsler, canlandırır, büyütür ve güçlendirir. Tıpkı bir meşe palamudunun kocaman bir ağaca dönüşmesi gibi veya okuduğu kitapların bir sentezi gibi hayaller de somut olarak hayata geçecektir.</p>

  <p>Açıkça söylemekte fayda var. Zihnî olarak belli bir erginliğe ve isteğe erişmemize rağmen şayet ahlâki açıdan entelektüel benliğimize hakim olamazsak tam anlamıyla kendimize hakim olmamız da mümkün olmayacaktır.</p>

  <p>Lise eğitiminden çıkıp hukuk, bilim, edebiyat, tıp eğitimi alınca hayata atılmaya hazır, hayatını kazanmaya mecbur, bugünkü vazifelerini önemsemeyenlerden daha faal olmak zorunda kalan kimseler olacaksınız. Bu gençlik her ülkede yönetim kadrolarına yerleşecektir. Halk kendi kendini idare edemediğinden tahsil görmüşlerin ışığına ihtiyaç duyacaktır. Yüksek öğrenim görenlere büyük iş düşüyor. Çünkü başkalarını yönetmenin yolu evvela kendini tanımaktan ve idare etmekten geçiyor. İnsanlara doğruluğu, dürüstlüğü, adanmışlığı, örnek olmayı sözle değil ancak eylemlerimizle gösterebiliriz.</p>

  <p>Ah keşke her yıl birkaç kişi de olsa öğretmen, doktor, avukat olarak köylerine, kasabalarına, küçük şehirlerine dönse. Halkla bütünleşip konuşma fırsatları olsa da mütevazı yaşantılarıyla başarı hikayelerini anlatsalar. Bu yolla yirmi yılda ülkenin nereden nereye geleceğini, yeni bir aristokrasinin doğacağını, insanlık uğruna güçlü bir geleceğin inşa edileceğini düşünüyorum. Daha genç yaşta bir doktor veya avukat olabilecekken üniversiteyi bırakıp eğlenmeye veya para kazanmaya dalanların ne büyük aptallık ettiğini söylemeye gerek var mı?</p>

  <p class="parT">IV</p>

  <p>Aklın sürekli meşgul edilmesinin zihnî yorgunluk dolayısıyla sağlığa zararlı olduğu söylenebilir. Ancak zihnî yorgunlukla ilgili bu iddia tamamıyla yanlış bir düşünceden ibarettir. Sürekli meşguliyetten kasıt beşeri manadadır. Doğal olarak uyku çalışmayı böler, dinlenmeyi sağlar. Yukarıda ifade ettiğimiz üzere uyku dışındaki zamanlar zaten zihnen çalışmamızı kesintiye uğratacak mevzularla dolu olur. Oysa çalışmak, işle meşgul olmadığımız zamanlarda bile sadece düşündüğümüz işe konsantre olmayı gerektirir. Çalışma kelimesinden göğsünü masaya dayamış bir öğrenci anlaşılmamalıdır. Gezerken de okuyabiliriz, düşünebiliriz. Dolaşarak kafa dağıtabiliriz. En az yorucu ve en verimli olan dinlenme şekli böyle olsa gerek. Gezinti basitçe zihinsel sorunlarımızı sindirerek problemlerimizi çözmeyi kolaylaştırır.</p>

  <p>Ayrıca doğrusu zihnen çalışıyor olmamız tedbirsiz olacağımız anlamına gelmez. Bugün madde ve ahlâk arasındaki bağı daha iyi biliyoruz. Sağlığımıza dikkat etmediğimiz takdirde cahile muhtaç kalacağımızı da biliyoruz.</p>

  <p>Hayatta malzemeyi bulmak işin basit kısmıdır. Mühim olan organizasyon, tercih ve sıralamayı doğru yapabilmektir. Akıllı insan çok fazla detaya dalıp giden değil, görevini sürekli zihninde tutandır. Bilimle bilgeliği birbirine karıştırmamak gerek. Bilgelik çoğu zaman zihinsel tembelliğe yol açabilir. Yaratıcı olmak için iyi bir hafıza yeterli değildir. Zihnin olaya hakim olması gerekir.</p>

  <p>Çok çalışmaktan ötürü hasta olduğumuz söylenir. İnsanın bitkin düşmesinde tek suçlunun çalışma olduğunu ispatlamaları gerek. Güçsüzlüğümüze sebep olan diğer hususların da araştırılması şarttır. Çünkü varsa bu zayıflığın hislerimize bağlı olup olmadığını bilmiyoruz. Mesela kolejde veya daha sonraları beyin yorgunluğundan bitap düşen genç pek görülen bir durum değildir. Buna karşın maalesef bu yaşlardaki yorgunluk ve hastalıklar ahlâki zaaflardan kaynaklanmaktadır. Hislerden kaynaklanabilir derken hayal kırıklıklarını, kıskançlıkları, gurur olaylarını, hiperesteziyi, kendimizi olduğumuzdan farklı görme eğilimlerini veya kişilik bozukluklarını sayabiliriz. Eğer insan zihninden bu hisleri defetmek için yeterince güçlüyse yorgunluğun büyük bir sebebinden kendini korumuş olur. Düzenli ve sağlıklı bir hayatı benimsediğimiz takdirde zihinsel anlamda kendimizi korumuş, mutlu, kendinden emin, sağlam bir karaktere ve bünyeye sahip oluruz.</p>

  <p>Zihnimizi doğru düşüncelerle meşgul edersek beynimiz bunları ele alır, organize eder. Bu sayede tesadüflerin kurbanı olmaktan da kurtuluruz. Dinlenmelerimizin azılı düşmanı olan "tesadüf" beraberinde sıkıntıları da getirir.</p>

  <p>İnsanoğlu toplum içinde yaşar, çevresinden itibar ve saygı bekler. Genel olarak kendimize olan saygı ve itibarı başkasından görmediğimiz zaman özel hayatımızda bazı can sıkıcı durumlarla karşılaşırız. Tembellerin tembelliğin bedelini ödediğini görmek çalışkan insan için ayrıca bir motivasyon kaynağı olur.</p>

  <p>Tembel, zamanını değersiz, can sıkıcı kıskançlıklara, hırslara harcarken gerçek mutluluk, faydalı meşguliyetlere zaman ayıranların mükâfatıdır. Mutluluk, sağlık da getirir. Çalışmak insanlığın temelini oluşturan bir kuraldır ve bunu edinen herkes kalıcı ve yüksek mutluluklara kavuşur.</p>

  <p>Bu tespite dağınık ve metotsuz çalışmanın yorgunluk verdiğini, çalışmayı verimsizleştirdiğini de eklemekte fayda var. Asıl yorucu olan meşguliyetlerin çeşitliliği ve hiçbirinin bize işi bitirdim duygusunu yaşatmamasıdır. Taslak halinde kalan işler de içimizde can sıkıcı bir hâl alır.</p>

  <p>Jules Michelet, M.Edmond de Goncourt'a otuzlu yaşlarında işlerinin çokluğu nedeniyle başının çok ağrıdığını; bundan böyle kitap okumayacağını ama yazacağını söyler. Ardından "karar aldıktan sonraki gün sabah kalktığımda tam olarak ne yapacağım belli olunca yani tek işle meşgul olunca bütün hastalıklarımdan kurtulmuştum."<a id="FNote_30" href="../Text/dipnot.xhtml#FNote30"><sup>30</sup></a> diye söyler.</p>

  <p>Kesinlikle çok doğru. Aynı anda birçok kitabı okumaya kalkışmak insanı yorar. Dediğimiz gibi; age quod agis. Yani yaptığımızı layıkıyla yapalım. Gördüğümüz üzere bu sayede sadece hızlı ilerlemiş olmayız. Aynı zamanda yorgunluk yaşamadan ve biten işlerin verdiği hazzı da tadarak çalışmış oluruz.</p>

  <p class="parT">V</p>

  <p>Özetleyecek olursak tefekkür insanın içinde güçlü hisler uyandırsa da o heyecanların alışkanlıklara dönüşmesi için yeterli olmaz. Oysaki irade terbiyesi kalıcı ve sağlam davranışlar olmaksızın mümkün değildir. Aksi halde çabalarımız boşa gider ve sürekli tekrarlamak zorunda kalırız. Kendimizi aşma yolunda ilerlememizi sağlayacak olan itiyat haline gelen başarılarımızdır. Ayrıca bu alışkanlıkları edinmenin yolunun hareketten geçtiğini de biliyoruz artık. Hareket etmek amacımızın takibi için gerekli olan birçok eylemi cesaretle sonuçlandırmaktır elbette. Hareket insanı toplum önünde kararlı ve mutlu kılar.</p>

  <p>Maalesef çalışmak için zaten az olan zamanı sistemsizlik nedeniyle daha da azaltırız. Buna rağmen daha önce de belirttiğimiz gibi "az da olsa her gün biraz çalışmak ilerlememizi sağlar." Devam eden sebatkar çalışmanın getirisi muhteşem olabilir. Böyle böyle düzenli çalışma alışkanlığı edinilir. Her akşam ertesi günün çalışma konusunu belirlemeli, başlanan işi bitirmeli, sadece bir işle meşgul olmalı ve en önemlisi de zamanı boşa harcamamalı. Bu alışkanlık en büyük hayallerin gerçekleşmesini sağlar.</p>

  <p>Anlaşıldığı üzere çalışmak başımızı ağrıtmaz. Çalışmaktan kaynaklandığı düşünülen yorgunluk, doğrusu aşırı hazlardan, endişelerden, egoist fikirlerden, yanlış metottan kaynaklanır.</p>
</body>
</html>