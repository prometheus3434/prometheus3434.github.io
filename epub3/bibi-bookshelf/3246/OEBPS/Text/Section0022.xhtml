<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XIV</h1>

    <p>Yolda, orman hayvanlarının seslerini daha epeyce ve sıkça duydum, iniltileriyle, titrek bağırışlarıyla ve çağrılarıyla, ancak onları neredeyse hiç göremiyordum, tabii barınağımın yakınlarında az kalsın üzerine basacağım o yavru vahşi domuzu hiç saymıyorum. Bu bağırış, çağırış, haykırış sağanağına bakınca, o hayvanların yüzlercesi, binlercesi, burnunuzun dibinde sanırdınız. Oysa kızılca kıyamet kopardıkları yere yaklaşır yaklaşmaz, çil yavrusu gibi dağılmış oluyorlardı, şu mavi koca beçtavukları dışında, sanki bir düğüne gider gibi tüylerinin içinde ayakları birbirine dolanmış durumdaydı ve öksürerek daldan dala atlarken o kadar beceriksizdiler ki, başlarına bir kaza geldiğini sanırdınız.</p>

    <p>Daha aşağıda, ormanın iç kesimlerinin küflerinin üstünde, hantal, geniş, üstelik kanatları “davetiye” gibi nakışlı kelebekler açılmakta zorlanmaktan dolayı titremekteydiler, sonra da, daha da aşağıda biz vardık, sarı çamurun içinde bata çıka bocalayan. Güçlükle ilerleyebiliyorduk ancak, üstelik zenciler beni, uç uca dikilmiş çuvallardan oluşan bir sedyenin üstünde taşımaktaydılar. Aslında taşıyıcılar isteseler derin bir su birikintisinin üzerinden geçerken beni çirkefe sallayabilirlerdi. Acep niye yapmaya kalkışmadılar dersiniz? Bunun nedenini daha sonra öğrenecektim. Ya da âdetlerine uygun olduğuna göre aslında beni yiyebilirlerdi de?</p>

    <p>Ara sıra, bu yoldaşlarıma sorular soruyordum, ağzım yapış yapış, her seferinde de bana: “Evet, evet,” diye yanıt veriyorlardı. Yani hep suyuma gidiyorlardı. Pek şeker insanlar. İshalden biraz başımı kaldırabildiğimde, bu kez de derhal ateşleniveriyordum. Böyle böyle derken amma da hastalanmıştım.</p>

    <p>Hatta artık her şeyi bulanık görür olmuştum ya da daha doğrusu her şeyi yemyeşil görüyordum. Gece olduğunda ne kadar hayvanat varsa hepsi de kampımızı kuşatıyordu, ateş yakıyorduk. Ve ara ara nereden geldiği belli olmayan bir çığlık bizi boğan dev kara çadırı her şeye rağmen boydan boya katediyordu. Boğazlanmış bir hayvan, insanlardan ve ateşten nefret etmesine karşın yine de, yanı başında duran bizlere, şikâyete gelmiş.</p>

    <p>Dördüncü günden itibaren, artık gerçekle yüksek ateşten kaynaklanan saçma sapan şeyleri, insan kesitleri, irade kırıntıları ve de sonu gelmeyen umutsuzluklarla birlikte karman çorman kafama giren o şeyleri ayırt etmeye kalkışmaktan bile vazgeçtim.</p>

    <p>Ancak bugün geriye dönüp baktığımda, iki nehrin kesiştiği yerdeki bir taş çıkıntısının üzerinde bir sabah karşılaştığımız o sakallı beyaz adamın gerçekten var olmuş olması gerekir diyorum kendi kendime. Hatta çok yakınlardaki bir çağlayandan gelen bir gümbürtü bile duyuluyordu. Alcide tarzında bir adamdı, ama bir İspanyol çavuşu kimliğinde. Bir patikadan diğerine öylece, ite kaka ilerleyerek, sonunda, ezelden beri Castilla Krallığı’nın mülkiyetindeki Rio del Rio sömürgesine varmıştık. Bu İspanyol’un, bu zavallı askerin de, kendine ait bir kulübesi vardı. Tüm yaşadığım sıkıntıları ve benim de o kendi kulübeme neler yaptığımı ona anlattığımda sanırım epey gülmüştü! Onunki, gerçekten de, biraz daha sağlam görünüyordu, ama o kadar da değil. Onun kendine özgü derdiyse, kırmızı karıncalardı. Yıllık göçleri için, kulübesinin tam orta yerinden geçmeye karar vermişlerdi o küçük kaltaklar ve neredeyse iki aydır habire geçip duruyorlardı.</p>

    <p>Neredeyse her tarafı onlar işgal etmişlerdi; kımıldayacak yer bile yoktu ve üstelik, eğer onları rahatsız ederseniz, feci ısırıyorlardı.</p>

    <p><em>Cassoulet</em>’mden ona vermeme pek bir memnun oldu, çünkü o, üç yıldır, sadece domates yiyordu. Daha ne diyeyim. Bana anlattığına göre, şimdiye kadar, üç bin kutudan fazlasını yemiş tek başına. Onları değişik biçimlerde pişirmekten usandığı için de, artık olabilecek en sade şekliyle kapağın iki ucuna açılan deliklerden yutuveriyormuş, yumurta içer gibi.</p>

    <p>Kırmızı karıncalar, konservelerimizin yenilerinin geldiğini öğrenir öğrenmez, <em>cassoulet</em>’lerinin çevresinde nöbet tutmaya başladılar. Ortalıkta açılmış bir kutu bırakmaya gelmezdi, herhalde, yoksa kırmızı karınca ırkının tümünü kulübenin içine çağırıverirlerdi. Onlardan daha komünistini arasan da bulamazdın. Üstelik İspanyol’u da yiyip yutarlardı.</p>

    <p>Bu ev sahibimden Rio del Rio’nun başkentinin adının San Tapeta<a href="../Text/Section0055.xhtml#Footnote0056" id="Backlink0056"><sup>[56]</sup></a> olduğunu öğrendim, uzun yolculuklara göre yapılmış kadırgalarının donatımının ünü tüm kıyıya ve hatta ötesine yayılmış bir kent ve liman.</p>

    <p>İzlediğimiz patika tam da oraya gidiyordu, doğru yoldaydık, oraya varmak için üç gün üç gece bu şekilde devam etmemiz yeterliydi. Şu hezeyanlarımı iyileştirmek babında, beni adam edecek iyi bir yerli ilaç bilip bilmediğini sordum o İspanyol’a, olur ya. Kafam beni feci şekilde hırpalıyordu. Ancak o bu tür şeylerin adının bile anılmasını istemiyordu. Sömürgeci bir İspanyol için garip derecede Afrika-düşmanıydı, o kadar ki, tuvalete gittiğinde, muz ağacı yapraklarını kullanmayı bile reddediyordu ve elinin altında, o iş için hazır kesilmiş, koca bir tomar <em>Boletin de Asturias</em> tutuyordu, özel olarak. O da gazete okumuyordu, yine tıpkı Alcide gibi.</p>

    <p>Üç yıldır burada yalnız yaşayan biri olarak, kırmızı karıncalarla, birkaç saplantısı ve eski gazeteleriyle ve de çok belirgin olduğundan sanki ikinci bir kişi varmış izlenimi yaratan o feci İspanyol şivesiyle, onu heyecanlandıracak bir şey bulmak çok zordu. Zencilerini azarladığında sanki fırtına kopuyor sanılırdı, örneğin. Bağırış çağırış açısından Alcide onun yanında hiç kalıyordu. Sonunda tüm <em>cassoulet</em>’lerimi ona bağışlamaya karar verdim, o İspanyol’a, yani o derece hoşlanmıştım ondan. O da karşılığında bana Castilla armalı pürtüklü kâğıda pek güzel bir pasaport hazırladı, hem de inceden inceye işlenmesi en az on dakikasını alan çok fiyakalı bir imzayla.</p>

    <p>San Tapeta için, yanlış yola sapmamız gerçekten de olanaksızdı, doğru söylemişti, dosdoğru gitmemiz yeterliydi. Nasıl varabildiğimizi anımsamıyorum, ama tek emin olduğum şey, gelir gelmez bir papazın ellerine teslim edildiğimdir, üstelik o da gözüme öylesine bunak görünmüştü ki onu yanımda hissetmek bana bir tür cesaret aşıladı, ona nazaran. Ama fazla uzun sürmedi.</p>

    <p>San Tapeta kenti tam denizin önünde bir kaya yamacına yapıştırılmıştı ve görmeliydiniz amma da yeşil olduğunu. Olağanüstü bir manzara, herhalde, koydan bakınca, uzaktan, görkemli bir şeydi, oysa yakından bakınca yalnızca Fort-Gono’daki gibi aşırı yorgun et yığınlarından ibaretti, tıpkı oradakiler gibi irin akıtıp pişmekten başka bir şey yapamayan. Küçük kervanımın zencilerine gelince, bilincimin kısa süreliğine açık olduğu bir fırsatta onları geri yolladım. Ormanın önemli bir bölümünü aşıp gelmişlerdi ve dönüşte kendi hayatlarından endişe ediyorlardı, öyle dediler bana. Benden ayrılırken bu yüzden peşinen ağlaşıyorlardı, ancak bende, onlara acıyacak derman kalmamıştı. Fazla acı çekmiş ve fazla terlemiştim. Durmak bilmiyordu.</p>

    <p>Anımsayabildiğim kadarıyla, bu kentte belli ki sayıları hayli kabarık olan çok sayıda gaklayıp guklayıcı yaratık gece gündüz özel olarak papaz evine yerleştirilen döşeğimin çevresinde çırpınır olmuştu, belli ki San Tapeta’da hoşça vakit geçirilebilecek pek fazla bir şey yoktu. Papaz içimi dışımı bitki çaylarıyla dolduruyordu, uzunca ve yaldızlı bir haç karnının üzerinde salınıyordu ve başucuma yaklaştığında cüppesinin derinliklerinden bozuk para şangırtıları yükseliyordu. Ancak halkla sohbet etmek artık söz konusu olamazdı, sayıklamak bile beni dayanılmaz derecede yoruyordu.</p>

    <p>Artık ecel vaktinin geldiğine inanıyordum, papazın penceresinden son bir kez daha bu dünyaya ait görülebilecek şeylere bakmaya çalışıyordum. Bugün o bahçeleri çok vahim ve fahiş hatalar yapmadan betimleyebileceğimi iddia edecek değilim. Güneş, bakın o vardı, bundan eminim, hiç değişmiyordu, koca bir kazanın kapısı hep suratınızın ortasına açılıyormuş gibi, sonra, altında, yine güneş ve o akıl almaz ağaçlar, yine nice patikalar, meşe ağacı gibi serpilmiş o bir nevi marullar ve üç dört tanesinin bile bizim oraların sıradan hoş bir kestane ağacının cüssesine erişmeye yeteceği kadar iri karahindibalar. Tüm bunlara, bir ağaçlıktan ötekine umutsuzca cirit atan bir ya da iki tane, İspanyol köpeği kadar battal kurbağa ekleyin, tamam.</p>

    <p>İnsanların, ülkelerin ve nesnelerin bittiğini işaret eden şey kokulardır. Tüm maceralar burundan çekip giderler. Gözlerimi yumdum çünkü artık onları açık tutmaya daha fazla dayanamayacaktım. Öyle olunca da, geceler geçtikçe, Afrika’nın yakıcı kokusu canlılığını yitirmeye başladı. Gitgide o ağır ölü toprak, apış arası ve dövülmüş safran harmanının izini bulmakta zorlanır oldum.</p>

    <p>Bir zaman kesiti, bir miktar geçmiş ve yeniden bir zaman kesiti, sonra da öyle bir an geldi ki bir dizi sarsıntıyla kanımın çekildiğini hissettim, ardından daha düzgün biçimde sallanmaya başladım, bu kez de beşikteymiş gibi...</p>

    <p>Yatıyordum, kesinlikle hâlâ yatıyor olmalıydım, ama olsa olsa oynak bir madde üzerindeydim. Bırakıveriyordum kendimi, sonra da kusuyordum ve yine uyanıyordum ve de yeniden uykuya dalıyordum. Denize açılmıştık. Kendimi o kadar pelte gibi hissediyordum ki o yeni halat ve katran kokusunu belleğime kaydedecek gücü bile zor buluyordum. Ağzına kadar açık bir lombozun tam üstünde tıkıştırıldığım bu seferi kuytuluk serindi. Beni yalnız bırakmışlardı. Yolculuk devam ediyordu elbette... Ama hangisi? Güvertede adımlar duyuyordum, ahşap bir güverte, burnumun üstünde, sesler de geliyordu ve de bordaya çarpıp çalkalanan, tükenen dalgalar.</p>

    <p>Nerede olursanız olun, yaşamın başucunuza geri dönmesi pek görülmüş şey değildir, tabii eğer o size atılan sıkı bir kazık biçimini almadıysa. San Tapeta’daki adamların bana attıkları kazık anılmaya değerdi. O halde olmamı fırsat bilip beni bir kadırganın donatımına katmak üzere, olduğum gibi, beyni sulanmış halimle, satmamışlar mıydı? İtiraf etmeliyim ki, hoş bir kadırgaydı, doğrusu, yüksek bordalı, sıkı kürekleri olan, güzel lal rengi yelkenlerle taçlanmış, tamamen yaldızlı bir kasara, subaylara ayrılan yerleri pek bir süslü püslü, pruvasında da, polo kıyafeti giymiş <em>Infanta Combitta</em>’yı<a href="../Text/Section0055.xhtml#Footnote0057" id="Backlink0057"><sup>[57]</sup></a> temsil eden muhteşem bir balıkyağından tablo. Bana sonradan açıklandığına göre, bu Haşmetmeap, adıyla, memeleriyle ve de kraliyet ihtişamıyla, bizi götüren bu gemiyi himayesi altına alıyormuş. İnsanın göğsü kabarıyordu doğrusu.</p>

    <p>Aslına bakılırsa, diye düşünmeye koyuldum maceram hakkında, San Tapeta’da kalsaydım, hâlâ köpek gibi hastaydım, çevremde her şey dönüyordu ve zencilerin beni yerleştirdikleri şu papazın evinde kesinlikle ölmüş olurdum... Fort-Gono’ya dönmek? O zaman şu hesap meselesi yüzünden “on beş yıl” yemekten paçayı sıyıramazdım... Burada hiç olmazsa hareket vardı ve bu da bereket sayılmalıydı, umuttu... Şöyle bir düşünecek olsak, şu <em>Infanta Combitta</em>’nın kaptanının tam demir almadan önce beni papazımdan, sefil bir fiyata dahi olsa, satın alışı az mı yürekli bir davranıştı yani? Bu mübadelede parasını tümüyle rizikoya atmıştı kaptan. Her şeyi yitirebilirdi de... Beni diriltip canlandırmada deniz havasının olumlu etkisine güvenerek almıştı o riski. Ödülünü hak ediyordu. Kazançlı çıkacaktı da, çünkü daha şimdiden iyiye gidiyordum ve bundan çok hoşnut olduğunu gördüm. Hezeyanlarım hâlâ sürüyordu ama belirli bir mantık çerçevesinde... Gözümü açtığım andan itibaren kaptan o kuytuluğuma kadar gelerek beni sık sık yokladı hem de tüylü şapkasını kuşanmış olarak. Onu karşımda o halde görüyordum.</p>

    <p>Beni bir türlü terk etmeyen yüksek ateşime karşın ot minderimden doğrulmaya çalışışımı izlerken epey eğleniyordu. Kusuyordum. “Haydi, küçük bok çuvalcığı, yakında, siz de diğerleriyle birlikte kürek çekebileceksiniz!” diye öngörüde bulundu bana. Pek kibar bir yaklaşımdı bu ve bana hafiften sopasıyla vururken kahkahalar atıyordu, ama pek dostça hani ve enseye vuruyordu, kalçaya değil. Benim de eğlenmemi istiyordu, benim de onunla birlikte beni satın alarak yapmış olduğu kârlı işten dolayı sevinmemi istiyordu.</p>

    <p>Gemideki yemekler bana gayet makul gelmişti. Sürekli sayıklıyordum. Kısa sürede, kaptanın da öngördüğü gibi, arkadaşlarla birlikte ara sıra kürek çekecek kadar güç topladım. Ancak on küsur arkadaş varken ben yüz tane görüyordum: yanılsama işte.</p>

    <p>Bu yolculuk sırasında pek fazla yorulmuyorduk çünkü çoğu zaman yelken açarak gidiyorduk. İki güverte arasındaki yaşam koşullarımız hafta sonu ek vagonlara tıkıştırılan düşük mevkili sıradan yolcularınkinden daha mide bulandırıcı değildi ve gelirken <em>Amiral-Bragueton</em>’da katlandıklarımdan daha az tehlikeliydi. Atlas Okyanusu’nun doğusundan batısına bu geçişimizde bolca havalandırıldık hep. Havalar soğudu. Ancak iki güverte arasında bundan hiç de şikâyetçi değildik. Yalnızca biraz fazla uzun sürüyordu. Kendi hesabıma, fazlasıyla deniz ve orman manzarası görmüştüm sonsuza dek yetecek kadar.</p>

    <p>Gemi yolculuğumuzun amaçları ve yöntemleri hakkında kaptandan daha fazla ayrıntı almak isterdim doğrusu, ama artık iyice düzeldiğimden beri, benimle pek ilgilenmez olmuştu. Üstelik adam gibi bir sohbet için yine de fazla zırvalıyordum. Onu artık yalnızca uzaktan görebiliyordum, gerçek bir patron gibi.</p>

    <p>Gemide, kürek mahkûmları arasında Robinson’u aramaya koyuldum ve birçok kez geceleyin, sessizliği bölerek, yüksek sesle adını seslendim. Kimseden yanıt alamadım birkaç küfür ve tehdit dışında: Zebanilerden.</p>

    <p>Öte yandan, kendi maceramın ayrıntılarını ve koşullarını düşündükçe, sanki ona da aynı San Tapeta kazığının atılmış olması bana çok akla yatkın geliyordu. Ne var ki Robinson şu sırada başka bir kadırgada kürek çekiyor olmalıydı. Ormandaki zencilerin tümü bu dümene ve ticarete bulaşmış olmalıydılar. Etme bulma dünyası, sırayla, adil olmadığı söylenemezdi. Ne yaparsın, ekmek parası ve hemen yemeyeceğin nesneleri ve kişileri alıp satmak gerek. Yerlilerin bana yönelik görece sevecenlikleri olabilecek en alçak gerekçede açıklamasını buluyordu.</p>

    <p><em>Infanta Combitta</em> haftalar boyunca Atlas Okyanusu’nun dalgalarını yararak, o deniz tutması senin bu ateş nöbeti benim, yoluna devam etti ve akşamın birinde çevremizdeki her şey birden sakinleşiverdi. Sayıklamalarım geçmişti. Çapanın çevresinde dokuz doğuruyorduk. Ertesi sabah uyanıp, lombozları açınca anladık, varacağımız yere geldiğimizi. Müthiş bir manzaraydı!</p>
  </div>
</body>
</html>
