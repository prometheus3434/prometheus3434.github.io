<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XXXV</h1>

    <p>Gençlerin sevişmek için o kadar acelesi vardır ki hep, eğlence olsun diye onlara yutturulan her şeyi havada kapmaya o kadar heveslidirler ki, duygu ve heyecanlarını pek de ince eleyip sık dokumazlar. İki düdük arasında, büfede önlerine konan her şeyi silip süpüren yolculara benzerler. Hele bir düzüşme sohbetlerine çeşni olacak iki üç ufak nakarat sunun bakın bu gençlere, nasıl da mutlu oluyorlar. Kolayca mutlu olabiliyor gençler, zaten her şeyden önce de diledikleri kadar doyuma ulaşabiliyorlar, doğru!</p>

    <p>Tüm gençlik er geç o anlı şanlı plajda bulur kendini, deniz kenarında, kadınların nihayet özgür oldukları izlenimini veren, düşlerimizin yalanlarına gereksinim duymayacak kadar güzel oldukları yer.</p>

    <p>Bu durumda, haliyle, kış bastırınca, dönmek, bitti demek, bunu itiraf etmek epey güç oluyor. Elden gelse kalırdı insan, o soğukta, o yaşta, umut tükenmemiştir henüz. Anlaşılır bir şey bu. İğrenç yaratıklarız vesselam. Kimseye gücenmenin âlemi yok. Önce doyum ve mutluluk gelir. Benim de görüşüm bu. Üstelik başkalarından gizlenmeye başladığınızda, bu onlarla birlikte hoşça vakit geçirmekten çekindiğinizin işaretidir. Bu başlı başına bir hastalıktır. Yalnızlıktan bir türlü iyileşmemekte neden öyle inat ettiğimizi bir anlayabilsek. Savaş sırasında hastanede karşılaştığım başka bir tip, bir onbaşı, bana az buçuk söz etmişti bu duygulardan. O oğlanı bir daha göremedim ne yazık ki! “Dünya çoktan ölmüş!” diye açıklamıştı bana... “Bizler yalnızca onun üzerindeki kurtçuklarız, o boktan koca cesedinin üzerindeki kurtlar, habire onun bağırsaklarını kemirip duruyoruz, hem de yalnızca zehirli yerlerini... Biz bir boka yaramayız. Doğuştan çürümüş biz... İşte o kadar!”</p>

    <p>Ne var ki bir gece alelacele burçların oraya götürülüverdi bu düşünür, bu da onun en azından hâlâ kurşuna dizilmeye yarayabileceğini kanıtlıyordu. Hatta iki zorba bir olup ancak götürebildiler onu, biri uzun boylu, öteki ufak tefekti. Gayet iyi anımsıyorum. Anarşist diye nitelemişler onu divanıharpte.</p>

    <p>Yıllar sonra bunları yeniden düşündükçe, bazen kimilerinin kullanmış oldukları sözcükleri ve bizzat o kişileri yeniden yakalayabilmek mümkün olsa keşke diyesi geliyor insanın, bize tam olarak ne demek istemiş olduklarını sormak için... Ama giden gitmiş!.. O zamanlar onları anlayacak kadar eğitimli değilmişiz... Oysa merak ediyor insan, hani olur ya, şimdi fikir değiştirmişler midir acep diye... Ama artık iş işten geçmiş... Bitmiş!.. kimse onlar hakkında hiçbir şey bilmiyor artık. Bu durumda gecenin içindeki yolculuğunuzu tek başınıza sürdürmekten başka çare de kalmıyor. Gerçek yol arkadaşlarımızı yitirmişiz. Üstelik, henüz iş işten geçmeden, doğru soruyu, esas soruyu da soramamışız onlara. Onların yanındayken bilememişiz. Yitik insan. Zaten her zaman geç kalmaz mıyız? Bütün bunlar artık beş para etmeyen son pişmanlıklardır.</p>

    <p>Neyse ki bari hiç olmazsa Peder Protiste çıkageldi günün birinde, kâr hissemizi paylaşma amacıyla, hani Henrouille ananın o mahzen işinden payımıza düşen. Rahipten yana bir beklentim kalmamıştı oysa. Sanki gökten zembille inmiş gibiydi!.. Bin beş yüz frank düşüyordu her birimizin payına! Aynı zamanda, bana Robinson’dan da iyi havadisler getirmişti. Gözleri, denildiğine bakılırsa, çok daha iyiye gidiyormuş. Hatta göz kapaklarının iltihabı bile kurumuş. Üstelik oradakilerin hepsi de beni özlemiş. Ben de onları görmeye geleceğime söz vermiştim gerçi. Protiste bile bizzat ısrar ediyordu.</p>

    <p>Yine bana anlattıklarından çıkarsadığım kadarıyla, Robinson anlaşılan yakında mahzenin yanındaki kilisenin, hani Henrouille ananın mumyalarının bağlı olduğu kilisenin mum satıcısının kızıyla evlenecekmiş. Bu evliliğe daha şimdiden oldubitti gözüyle bakmalıymışız.</p>

    <p>Tabii laf lafı açınca Henrouille’un vefatından da söz etmek zorunda kaldık, ama pek de üzerinde durmadık ve sohbet yeniden keyifli bir mecraya dökülerek Robinson’un geleceğine, oradan da daha önce hiç görmediğim ve eskiden Grappa’nın bana bahsetmiş olduğu Toulouse kentine uzandı, bir de ihtiyarla beraber ikisinin orada yürüttüğü o bir nevi ticari faaliyete ve nihayet Robinson’la evlenecek olan o genç kıza. Yani daldan dala atlayarak gevezelik ettik işte... Bin beş yüz frank! Bu beni epey hoşgörülü ve bir bakıma iyimser kılıyordu. Robinson konusunda bana aktardığı tüm projeleri pek bilgece, aklı başında ve isabetli, hem de bu koşullarda gayet makul buluyordum... İşime geliyordu. En azından öyle olduğunu sanıyordum. Derken, rahiple yaş mevzusunda ahkâm kesmeye başladık. O da ben de otuzlu yaşları çoktan devirmiştik. Otuzlu yaşlarımız geçmişin kök söktüren kıyılarında kalmış, fazlaca da özlenmeden uzaklaşıyordu bizden. Kıyıları tanıyabilmek için geriye dönüp bakmaya bile değmezdi. Yaşlanırken pek bir şey yitirmiş sayılmazdık. “Sonuç olarak, diye kapattım konuyu, özel olarak şu değil de bu yılı özlemek için bayağı haysiyetsiz olmak gerek!.. Bizler şevkle yaşlanabiliriz, Papaz efendi, hem de harbiden! Dün sanki pek mi eğlenceliydi? Ya bir önceki yıl?.. Onu misil bulurdunuz?.. Neyi özleyecekmişiz?.. Soruyorum size? Gençliği mi?.. Bizler gençlik nedir hiç göremedik ki!..</p>

    <p>“Fakirler gençleşirler, doğrudur, daha çok içten içe, adım adım, iyice sonlarına yaklaşırken de onlara doğuştan aşılanan tüm yalanı, korkuyu ve o iğrenç itaat etme dürtüsünü yitirdikleri ölçüde, başlangıca kıyasla daha az mide bulandırıcı olurlar. Yeryüzünde var olanın gerisi nasıl olsa onlara göre değildir! Onları ilgilendirmez! Onların görevi, biricik görevi, boyun eğmişliklerini söküp atabilmektir, onu kusmaktır. Eğer iyice gebermeden bunu başarabilmişlerse işte o zaman hayatlarını boşa geçirmemiş olmakla övünmeyi hak ettiler demektir.”</p>

    <p>Kaptırmış gidiyordum yani... Bu bin beş yüz frank çeneme vurmuştu, konuşmamı sürdürdüm: “Gerçek gençlik, biricik gençlik, Papaz efendi, herkesi ayrım gözetmeksizin sevmektir, bir tek budur gerçek olan, bir tek budur genç ve yeni olan. Şimdi söyleyin bakalım, Papaz efendi, siz bu tıynette kaç genç tanıyorsunuz ha?.. Ben hiç tanımıyorum!.. Her yerde, piyasaya çıkalı az ya da çok zaman geçmiş bedenlerde mayalanmakta olan kapkara, bildik dangalaklıklar görüyorum yalnızca, üstelik bu pespayelikler ne kadar mayalanırsa gençler bir o kadar ciddiye alıyorlar onları, o zaman da bir o kadar rahat iddia ediyorlar müthiş gençler olduklarını! Ama doğru değil, tırışkadan nağmeler bunlar... İçi cerahat dolu olduğu için şişen ve içine acı veren çıbanlarınki ne tür bir gençlikse, onlarınki de öyle.”</p>

    <p>Benim onunla böyle konuşmam Protiste’in canını sıkıyordu... Daha fazla keyfini kaçırmamak için konuyu değiştirdim... Yani şimdi adam tam da bana bu kadar nazik davranmışken ve hatta ne yalan söyleyeyim, hızır gibi yetişmişken... Tabii insanın kafasını benim bu konuya taktığım kadar taktığı bir konuya yeniden dönmekten kendini alıkoyması da çok zordur haliyle. İnsan yalnız yaşadığı andan itibaren kendi geçmiş yaşantısıyla ilgili konuların yükü altında ezilir. Bu yük onu sersemletir. Bundan kurtulmak için de bunun bir miktarını onu her görmeye gelenin üstüne sıvaştırır, bu da bu sefer onların canını sıkar. Yalnız olmak demek ölüme yönelik alıştırmalar yapmak demektir. “Bir köpekten daha cömertçe ölebilmeyi becermek gerek, dedim yine dayanamayıp, o zaman gebermemiz bin dakika sürer ve bunun her bir dakikası yine de yenilenmiş olacaktır, hem de geçmiş bin yıl içinde sevişerek aldığınız zevki bin kez unutturacak kadar da endişe yüklü... Bu dünyada esas mutluluk zevkle, zevk içinde ölmek olurdu... Gerisi boştur, yalnızca itiraf etmeye bile çekindiğimiz bir korkudur, sanattır.”</p>

    <p>Bu şekilde zırvaladığımı duyan Protiste, herhalde yeniden hastalandığımı düşünmeye başladı. Haklı olabilirdi ve belki de her konuda ben tamamen haksızdım. Çekildiğim inzivamda, evrensel bencilliğe bir ceza bulmaya çalışırken, aslında düş gücüme otuzbir çektiriyordum, hiçliğin dibinde arıyordum cezayı! Olmayan paralar yüzünden gezip tozma fırsatları seyrekse, hele kendi kabuğundan çıkma ve düzüşme fırsatları daha da seyrekse, insan elde ne varsa onunla oyalanıyor.</p>

    <p>Dini inançlarına aykırı felsefelerimle Protiste’e sataşma konusunda tamamen haklı olmayabilirdim, öte yandan onun da tüm kimliğinde ifadesini bulan ve herhalde birçok insanın sinirini bozan pis bir üstünlük taslama hali olduğunu da belirtmekte yarar var. Ona göre, biz tüm insanlar dünyadayken ebediyetin bir tür bekleme salonunda duruyorduk, sırtımızda bir numarayla. Onunki, yani onun numarası ise mükemmeldi elbette ve doğrudan cennetlikti. Gerisini iplemiyordu zaten.</p>

    <p>Bu tarz inançlar tahammül edilmez niteliktedir. Buna karşılık bana, aynı akşam, Toulouse yolculuğu için gerekli parayı ödünç vermeyi önerdiğinde, onu taciz etmekten, ona karşı çıkmaktan tamamen vazgeçtim. “Tarapout”da Tania ve onun hortlağıyla yeniden buluşma korkusundan, tartışmayı fazla uzatmadan davetini kabul ettim. Hiç olmazsa bir ya da iki hafta adam gibi yaşarım! diyordum kendi kendime. Sizi ayartmak için başvurmayacağı numara yoktur şeytanın! Öğrenmekle bitmez. Eğer yeterince uzun bir süre yaşasaydık kendimize yeni baştan bir mutluluk başlatabilmek için nereye gideceğimizi şaşırırdık. Her tarafa serpiştirirdik o mutluluk ceninlerini, dünyanın dört bir tarafında leş gibi koksunlar diye ve artık nefes bile alamayacak hale gelirdik. Müzede duranların, yani gerçek ceninlerin, görüntüsü dahi hasta etmeye yetiyor kimilerini, hem de kusacak derecede. Bizim bir o kadar iğrenç olan mutlu olma girişimlerimiz de öylesine fos çıkıyor ki, bu durum insanı hasta ediyor, hem de adamakıllı öldürmeden önce, enikonu süründürerek.</p>

    <p>Eğer bunları belleğimizden silmesek bir daha iflah olmazdık. Üstelik o umutlarımıza, dejenere olmuş mutluluklarımıza, taşkınlıklarımıza ve yalanlarımıza heyecan katmak adına vardığımız şu noktaya gelebilme uğruna ne emekler harcadığımızdan ise hiç söz etmesek daha iyi olur... Sen misin isteyen! Ya paralarımız? Ya bir de o sonu gelmeyen nazımız niyazımız, ömrü billah yeme de yanında yat... Peki ya ille de söz verdiğimiz, verdirdiğimiz ve bizim aklımıza gelmelerinden, ağzımızı doldurmalarından önce başkalarının hiç söylemediğini ya da söz vermediğini sandığımız o şeyler, hele de parfümler ve okşamalar ve kaş göz işaretleri, daha da neler neler, sonunda bir kusmuk gibi geri çıkartılıp önümüze atılmasından korktuğumuz ve daha fazla sözünü etmekten utandığımız için hepsini elimizden geldiğince bir köşeye sakladığımız tüm bu şeyler. Bizim eksiğimiz gediğimiz yeterince sebat etmemek değildir, hayır, sorun, sakin bir ölüme giden doğru yolda olmaktır.</p>

    <p>Toulouse’a gitmek bir bakıma yine bir budalalıktı. Şimdi düşünüyorum da, aslında bunu sezmiştim. Yani hiçbir özrüm yoktu. Ancak maceradan maceraya sürüklenerek Robinson’un peşinden gide gide, olmayacak işlerden zevk alır olmuştum. Daha New York’tayken bile, uykularım kaçtığında, Robinson’un peşinden daha da ötelere gidip gidemeyeceğim meselesini kurcalıyordum. Gecenin içine gömüldükçe insanın önce ödü kopuyor, ama yine de merakı ağır basıyor, öyle olunca da derin sulardan bir türlü ayrılamıyor. Gelgelelim, eşzamanlı olarak anlaşılması gereken o kadar çok şey var ki. Yaşam da buna yetmeyecek kadar kısa. Kimseye karşı haksızlık etmek istemeyiz. Vicdan muhasebesi yaparız, bütün bu şeyleri bir seferde yargılamaya tereddüt ederiz ve özellikle de bu tereddüt sırasında ölmekten çekiniriz, çünkü o zaman boşuna gelmiş oluruz dünyaya. Beterin beteri.</p>

    <p>Acele etmeli, kendi ölümünü ıskalamamalı insan. Hastalığı, saatleri ve yılları harcayıp dağıtan sefaleti, koskoca gündüzleri ve haftaları kurşuni bir renge bulayan uykusuzluğu, belki de daha şimdiden özenle ve kanaya kanaya insanın rektumundan yukarı tırmanmakta olan kanseri.</p>

    <p>Asla zamanımız yetmeyecek diye düşünürüz! Unutmayalım ki bir de insanların o cani ruhlu can sıkıntısında, fakirlerin kendilerini kilitledikleri mahzenden dışarı çıkmak için fırsat kollayan savaş var. Acaba yeterince yoksul katledilmiyor mu ki? Belli değil... Bir düşünsek mi? Belki de anlamayanların hepsini boğazlamalı? Boğazlamalı ki yenileri doğsun durmadan, yeni yoksullar, ta ki bu şakayı, şakanın kapsamını gayet iyi kavrayabilecek çapta olanlar gelebilsin... Nasıl ki otlar hep biçilir, adam gibi çim, hani o yumuşacık olanı, çıkıncaya dek.</p>

    <p>Toulouse’a vardığımda, istasyonun önünde tereddüt eder buldum kendimi. Büfede bir bira yuvarlayıp her şeye karşın yine sokaklarda sürtmeye koyuldum işte. Ne hoştur şu tanımadığınız kentler! Karşınıza çıkan insanların hepsinin de iyi olduklarını varsaymanın tam yeri ve zamanıdır. Düş kurma zamanı. Bunun bir düş olmasını fırsat bilip parklarda bir süre zaman harcayabilirsiniz. Ne var ki, belli bir yaşı geçtikten sonra, eğer gayet düzgün, geçerli ailevi nedenlere sahip değilseniz dikkat etmeniz gerek, yoksa insan her an parkta küçük kızların peşine düşmüş Parapine’e dönebilir. İyisi mi, parkın parmaklıklarını geçmeden hemen önceki pastaneyi yeğlemekte yarar var, hani o geniş eğik kenarlı aynalarını süsleyen küçük kuşlarıyla bir kerhane dekoru gibi takıp takıştırmış köşedeki şık dükkânı. Şöyle bir düşündükten sonra insan birden kendini orada hiç doymayacakmışçasına pralin tıkınırken buluveriyor. Melek gibi. Mağazada görevli hanımkızlar gönül maceraları konusunda gizli gizli şöyle şakıyorlardı:</p>

    <p>— O zaman, ben de ona gelip beni Pazar günü alabileceğini söyledim... Bunu duyan teyzem de babam yüzünden kıyametleri kopardı...</p>

    <p>— Ama senin baban yeniden evlenmemiş miydi? diye sözünü kesti kız arkadaşı.</p>

    <p>— Ne olmuş yani yeniden evlenmişse?.. Kızının kiminle çıktığını bilme hakkına da sahip olmayacak değil ya...</p>

    <p>Mağazadaki öteki hanımkız da tam aynı kanaatteydi. Derken tezgâhtar kızlar arasında hummalı bir tartışmadır başladı. Bu hassas ailevi rüçhan hakkı meselelerini bir an önce çözüme kavuşturmayı başarırlar umuduyla, ben kendi köşemde istediğim kadar, onları rahatsız etmemek için, sözlerini hiç kesmeden ve üstelik çoğu kez de çaktırmadan profiterol ve turta tıkıştıradurayım, işin içinden çıkamadılar. Bir sonuca varılamadı. Kurgusal beceriksizlikleri yüzünden en ufak netlikten yoksun olarak nefret etmekle yetiniyor, mantıksızlıktan, kibirden ve cahillikten geberiyordu mağazanın hanımkızları, üstelik birbirlerine bin bir hakaret fısıldayarak deliye dönüyorlardı.</p>

    <p>Her şeye karşın o pis ıstırapları beni büyülemeye devam ediyordu. Babatatlılarına girişiyordum. Kaç tane yediğimi bile saymamıştım babatatlılarından. Kızlar da. Onlar bir sonuca varmadan gitmek zorunda kalmayacağımı umuyordum... Ne var ki gözlerini bürüyen hırs, onları yanı başımda önce sağır, bir süre sonra da dilsiz hale getirmişti.</p>

    <p>Kusacak kinlerini tüketmiş, her biri pasta tezgâhının arkasında, gergin, sırtı yere gelmez, dudak sarkıtmış ve kapanmış bir vaziyette, ilk fırsatta arkadaşları hakkında bilebileceği tüm o hınç dolu ve kırıcı budalaca lafları bu sefer hiç sektirmeden sokuşturma ve daha da zalim biçimde “ona gününü gösterme” düşleri kurup, kendini zorlayarak şimdilik dişini sıkıyordu. Bu fırsat kısa sürede çıkacaktı nasıl olsa, gerekirse yaratılacaktı... Bir hiçi fethetme uğruna laf yetiştirme kazıntıları. Sonunda oturmayı yeğlemiştim, beni seslerin daimi gürültüsüyle ve düşünce kırıntılarıyla daha iyi sersemletebilsinler diye, tıpkı küçük tutkulardan oluşan daimi dalgaların bir türlü düzene giremediği bir kıyıdaki gibi.</p>

    <p>İnsan duyar, bekler, umut eder, orada, burada, trende, kahvede, sokakta, salonda, kapıcıda, duyar, bekler kötülüğün savaştaki gibi örgütlenmesini, gelgelelim yalnızca kuru gürültü vardır ortalıkta ve hiç kimsenin hiçbir bok yaptığı yoktur, asla, ne onların, o zavallı genç kızların, ne de başkalarının. Kimse gelip bize yardım etmez. Kocaman bir boşboğazlık yayılır yaşantının üstüne, kurşuni ve tekdüze, feci derecede cesaret kırıcı bir serap gibi. Derken iki hanımefendi çıkageldi ve benimle genç kızlar arasında yayılmış o geçersiz sohbetin ne idüğü belirsiz albenisi de bıçak gibi kesildi. Müşteriler derhal tüm personelin yakın ilgisine mazhar oldular. Etraflarında pervane olundu, en ufak arzuları ve siparişleri emir bilindi. Orda burda, şunu bunu seçtiler, paket yapılması için hazırlananların ucundan azıcık pötifur ve turta tırtıkladılar. Kasaya geldikleri sırada hâlâ nezaket yarıştırıyorlardı, sonra birbirlerine mutlaka “ayaküstü” çıtır çıtır yenmesi gereken küçük milföyler ikram etmeye kalkıştılar.</p>

    <p>Hanımlardan biri kibarlıktan kırılarak bunu reddetti ve diğer hanımlara, ki pek ilgiliydiler, hekiminin ona artık her tür tatlıyı yasakladığını gizlice itiraf etti, meğer ne de olağanüstü bir adammış kadının o hekimi, kentin ve daha nice yerin tüm kabızlık vakalarında ne mucizeler yaratmışmış, ayrıca onun, yani o hanımın, on yılı aşkın bir süredir bir türlü kurtulamadığı bir kaka tutukluğu sorununu da bu arada tedavi etmekteymiş, bir tek onun bildiği olağanüstü bir ilaç ve çok özel bir diyet sayesinde. Hanımlar bu kabızlık meselelerinin bu kadar kestirmeden geçiştirilmesine katiyen razı değillerdi. Asıl kabızlığın daniskasını herkesten çok onlar çekiyordu. Kuru gürültüye pabuç bırakacak değildiler. İlle de kanıt istiyorlardı. Sözleri kuşkuyla karşılanan hanım, şunları belirtmekle yetindi: “Artık büyük aptesini yapmaya giderken yolda gaz kaçırıyormuş, hatta neredeyse bu bir havai fişek gösterisine dönüşecek nitelikteymiş... Bu yeni, hepsi de gayet biçimli, sapasağlam gaitaları yüzünden, artık çok daha dikkatli davranmak zorunda kalıyormuş... Bazen bu yepyeni ve olağanüstü gaitalar o kadar sert oluyormuş ki, kaidesinde feci ağrılara neden olabiliyormuş... Çatlaklar oluşuyormuş... O zaman da hacet yerine gitmeden önce vazelin sürmesi gerekiyormuş.” Bundan âlâ kanıt olabilir mi?</p>

    <p>Böylece, mağazanın tüm gülümseyişlerinin eşliğinde “Küçük Kuşlar” pastanesinin kapılarına kadar geçirilerek, ikna olmuş olarak ayrıldılar bu pek dilli müşteriler.</p>

    <p>Karşıdaki park küçük bir vicdani muhasebe konaklaması için gayet uygun göründü gözüme, dostum Robinson’u aramaya koyulmadan önce şöyle bir kafamı toparlamak açısından.</p>

    <p>Taşra parklarında, tespihağacı ve papatyalarla dolu ağaçlıkların yanındaki sıralar hafta içinde sabahları neredeyse hep boş dururlar. Kayalıkların yanında, çepeçevre kıstırılmış suların üzerinde, çepeçevre uçucu küllerle sarılmış çinkodan bir kayık, küflenmiş bir iple kıyıya bağlıydı. Bu küçücük sandal Pazar günleri yüzdürülüyormuş, tabelada ilan edilmişti, göl turunun fiyatıyla birlikte: “iki frank.”</p>

    <p>Kaç yıldır? Kaç öğrenci? Kaç hayalet?</p>

    <p>Parkların her bir köşesinde böyle, unutulmuş, heveslerle süslü bir sürü küçük tabut vardır, dileklerle dolu koruluklar ve tüm beklentilerin içine tıkıştırıldığı mendiller. Hepsi de gayriciddi.</p>

    <p>Neyse, yeterince düşlere dalıp gitmiştim! Haydi, dedim kendi kendime, düş bakalım yollara, Robinson’un, Sainte-Eponime kilisesinin ve ihtiyarla birlikte mumyalarına göz kulak oldukları o mahzenin peşine. Öyle ya, asıl bütün bunları görmeye gelmiştim, paçaları sıvamanın zamanı gelmişti...</p>

    <p>Kentin eski mahallelerinde, güneşin çatılar arasında sıkışıp kaldığı o kuytu sokaklarda faytonla tırıs gidelim derken yolumuzu uzattık. Her tarafı sanki naldan oluşan bu atın peşinden, müthiş bir tekerlek gümbürtüsü koparıyorduk, kaldırım kenarlarından köprülere uzanırken. Güney’de epeydir kent yakılmadığı nasıl da belli. Bu yörenin kentleri hiç bu kadar eskimemişlerdi. Anlaşılan savaşlar artık oralara uğramıyor.</p>

    <p>Öğleüzeri Sainte-Eponime kilisesinin önüne vardık. Mahzen az ötede, Hazreti İsa’lı koca bir çarmıhın altındaydı. Yerini gösterdiler bana, kupkuru küçük bir bahçenin tam ortasında. Bu bodruma bir tür sürgülü delikten geçerek ulaşılabiliyordu. Uzaktan mahzenin bekçisini gördüm, genç bir kız. Daha ayağımın tozuyla ona dostum Robinson’dan ne haber diye sordum. Tam da kapıyı kapatıyordu, kız. Bana yanıt verirken pek kibarca gülümsedi ve haberleri de hemen sıraladı, üstelik haberler de iyiydi doğrusu.</p>

    <p>Tam da bu öğle vakti, bulunduğumuz yerden bakınca, çevremizdeki her şey pembeleşiyordu, yosun bağlayıp yeşermiş taşlar bile kilise boyunca göğe doğru yükseliyorlardı, sanki, nihayet, onlar da, havada erimeye hazır hale gelmişçesine.</p>

    <p>Yirmi yaşlarında olsa gerekti, Robinson’un kız arkadaşı, bacaklar sımsıkı ve gergin, ayrıca her bakımdan zarif minyon göğüsler, ince bir yüz, hatları gayet düzgün, net, bir tek gözleri bana göre biraz fazla koyu ve fazla meraklıydı belki. Hiç de aklı havada bir tip değil. Robinson’un mektuplarını, benim elime geçenleri yazan oydu. Hedefinden şaşmayan adımlarla mahzene doğru giderken bana yol gösterdi, ayakları ve ayak bileği hatları gayet düzgün biçimde çizilmişti, ayrıca eklem yerleri adam gibi doyuma ulaşmasını bilen kadınlarınki gibiydi, gerektiği anda gerektiği gibi gerilmesini bilen cinsten. Kısa, sert, sıkı kavramasını bilen eller, hırslı emekçi kadın elleri. Kilidi açmak için tok bir bilek hareketi. Sıcaklık, çevremizde dans edercesine kaldırımın üstünde titriyordu. Havadan sudan konuştuk ve hazır kapıyı bir kez daha açmışken, öğle paydosu saati olmasına karşın, bana yine de mahzeni gezdirmeye razı oldu. Vurdumduymazlığıma yavaş yavaş yeniden kavuşuyordum. Kızın fenerinin peşine takılmış, giderek artan serinliğe doğru gömülüyorduk. Öyle iyi geliyordu ki. İki basamak arasında ayağım takılırmış gibi olunca koluna tutundum, bu da şakalaşmamıza vesile oldu, derken, aşağıdaki toprak zemine ulaştığımızda, ufaktan ufağa boynunun etrafını azıcık öptüm. Önce itiraz eder gibi oldu ama çok değil.</p>

    <p>Bir süre şefkat gösterdikten sonra, kızın karnının etrafında gerçek bir aşk solucanı gibi kıvrılmaya başladım. Ruhların sohbeti için, arsızca habire dudaklarımızı ıslatıp duruyorduk. Bir elimle iyice gerilmiş kalçalarını sıvazlayarak yavaş yavaş yukarılara yöneliyordum, yere konmuş fenerle çok keyifliydi bu iş çünkü aynı anda bacak boyunca hareket eden yansımaları da seyretmek mümkündü. Tavsiye edilebilir bir pozisyondu bu. Ah! Böyle anların tadını çıkarmasını bilmek gerek! İnsanın gözleri şaşı oluyor. Gayet iyi ödüllendiriliyor. O ne dürtü öyle! Ne beklenmedik keyif! Sohbet yeni bir güven ve sadelik havasında kaldığı yerden devam etti. Dost olmuştuk. Önce belden aşağısından! Kestirmeden gidip on yıllık bir zaman kazanmıştık.</p>

    <p>“İnsanları böyle sık sık gezdirir misiniz?” diye sordum nefes nefese ve çam devirici. Ama derhal lafı çevirdim: “Anneniz yandaki kilisede mum satıyordu, değil mi?.. Peder Protiste bana ondan da söz etmişti.</p>

    <p>— Ben yalnızca öğle yemeği sırasında bayan Henrouille’un yerine bakıyorum... diye yanıtladı. Öğleden sonraları, modaevinde çalışıyorum... Tiyatro Sokağında... Yolda gelirken Tiyatro’nun önünden geçmiş miydiniz?”</p>

    <p>Robinson konusunda bir kez daha endişelerimi yatıştırdı, çok daha iyiye gidiyordu, hatta göz mütehassısı yakında tek başına sokağa çıkabilecek kadar iyi görebileceğini düşünüyordu. Daha şimdiden denemişti bile. Bunların hepsi hayra alametti. Henrouille ana da mahzenden pek memnun olduğunu ifade ediyordu. Hem para kazanıyor, hem de tasarruf yapıyordu. Tek sıkıntı, kaldıkları evde tahtakurularının kimseyi uyutmamasıydı, özellikle de fırtınalı gecelerde. O zaman da kükürt yakıyorlardı. Meğer Robinson sık sık kulağımı çınlatıyormuş, hem de hakkımda iyi şeyler söyleyerek. Derken laf lafı açtı, evlilik bahsine ve bu işin girdisine çıktısına geldi dayandı.</p>

    <p>Bu arada ben dalmış, hâlâ onun adını sormamıştım. Madelon’muş adı. Savaş sırasında doğmuş. Onların bu evlilik projeleri, aslına bakılırsa, bayağı işime geliyordu. Akılda tutması kolay bir isimdi Madelon. Robinson’la evlenirken ne yaptığını biliyor olmalıydı elbet... Çünkü ne kadar düzelirse düzelsin, neresinden bakılsa o yine de bir sakat olarak kalacaktı... Üstelik kız sakat olanın yalnızca gözleri olduğunu sanıyordu... Oysa hasta olan bir de sinirleri vardı, morali de, dolayısıyla gerisi de! Bunları söyleyip onu uyarmamak için kendimi zor tuttum... Oldum olası şu evlilik muhabbetlerini nasıl yönlendirip, işin içinden nasıl sıyrılacağımı asla bilememişimdir.</p>

    <p>Konuyu değiştirmek için, birden mahzenle ilgili mevzulara adamakıllı merak salıverdim, değil mi ki insanlar bu kadar uzaklardan onu, yani mahzeni görmeye geliyordu, benim de bu konuyla ilgilenmemin tam zamanıydı.</p>

    <p>Biz de Madelon’la birlikte, onun o küçük feneri sayesinde, duvarın içinden, tek tek ortaya çıkarttık cesetleri. Turistlerin yüreğini ağzına getirtecek kadar da vardı hani! Sanki kurşuna dizilmiş gibi duvara yapışık duruyordu bu eski zaman ölüleri... Üzerlerinde tam olarak ne deri, ne kemik, ne de giysi kaldığı söylenebilirdi bu ölülerin... Yalnızca hepsinden bir parça, biraz ondan biraz bundan... Çok berbat durumda ve delik deşiktiler... Yüzyıllardır bir deri gibi üzerlerini kaplayan zaman hâlâ yakalarını bırakmamıştı... Hâlâ yüzlerinin şurasından burasından parçalar koparmaya devam ediyordu zaman... Tüm deliklerini genişletiyor, hatta kıkırdakların ardından ölümün unutmuş olduğu uzun deri şeritleri bile bulup çıkarıyordu. Karınlarında artık ne var ne yok boşalmıştı, ama sanki artık göbeğin yerine gölgeden oluşan küçük bir yarım ay geçmişti.</p>

    <p>Madelon bana bir sönmemiş kireç mezarında tam beş yüz yıl beklediklerini anlatmıştı ölülerin bu hale gelebilmek için. Bunlara ceset bile denemezdi. Ceset olacak zamanı çoktan geride bırakmışlardı. Artık yavaş yavaş toz toprağa dönüşmenin eşiğindeydiler.</p>

    <p>Bu mahzende, Ebediyet’e intikal etmeyi özlemle bekleyen bu nesnelerden irili ufaklı toplam yirmi altı tane vardı. Ama hâlâ onlara bu izin verilmiyordu. İskeletlerin tepesinde yan yatmış boneleriyle kadınlar, bir kambur, bir dev ve hatta, kupkuru ufacık boynuna sarılı bir nevi önlüğü, hem de dikkatinizi çekerim, dantelli önlüğü ve küçük bir parçası kalmış bebe tulumuyla bir bebek, onun da işi bitik.</p>

    <p>İhtiyar Henrouille ana bu yüzlerce yıllık kazıntıların sırtından iyi para kazanıyordu. Bir de onu tanıdığımda şu hayaletlerden pek bir farkı olmadığını düşünüyorum da!.. Böylece Madelon’la birlikte ağır ağır hepsini sıradan geçirdik. O bir nevi kafatasları teker teker fenerin çiğ çemberinin içinden geçip sustular. Göz çukurlarının dibinde duran şey tam olarak gece değildi, neredeyse bir bakıştı hâlâ, ama daha yumuşak, görmüş geçirmiş kişilerinkine benzer. Burada esas rahatsız eden şey, insanın burun direğini sızlatan toz kokularıydı.</p>

    <p>Henrouille ana turistlerle tek bir ziyareti bile kaçırmıyordu. Çalıştırıyordu ölüleri, sirkteymiş gibi. Turist mevsiminde ona günde yüz frank kazandırıyorlardı.</p>

    <p>— Hüzünlü gibi durmuyorlar değil mi? diye sordu bana Madelon. Ezberlenmiş bir soruydu bu.</p>

    <p>Ölüm bu yavru için pek bir şey ifade etmiyordu. O savaş sırasında doğmuştu, ölümün hafif olduğu bir dönemde. Ben ise, nasıl ölündüğünü gayet iyi biliyordum. Öğrenmiştim. Feci acı çekiliyordu. Turistlere bu ölülerin hallerinden memnun olduğu anlatılabilirdi elbet. Onlara fikrini soran yoktu nasılsa. Hatta Henrouille ana üzerlerinde yeterince parşömen kaldıysa avucunun içiyle karınlarına vuruyordu ve “bum, bum” diye ses çıkıyordu. Ama bu da her şeyin yolunda olduğunun kanıtı sayılamazdı.</p>

    <p>Neyse, Madelon’la esas konumuza döndük. Robinson’un daha iyiye gittiği demek gerçekten de doğruydu. Daha ne isteyebilirdim. Belli ki evlilik meselesine kafayı takmıştı, kızımız! Toulouse’da feci sıkılıyor olmalıydı. Karşısına Robinson kadar çok seyahat etmiş bir çocuğa rastlama fırsatı pek de sık çıkmıyor olsa gerekti. Ne hikâyeler vardı onda! Eğrisiyle doğrusuyla. Zaten uzun uzun Amerika’dan ve Tropik bölgelerden söz etmişti onlara. Tam da olması gerektiği gibi.</p>

    <p>Ben de gitmiştim Amerika’ya ve Tropik bölgelere. Ben de ne hikâyeler biliyordum. İsterse anlatabilirdim. Hatta Robinson’la birlikte seyahat ede ede dost olmuştuk. Fener sönüyordu. Geçmişle geleceği bağdaştırmaya çalışırken en az on defa yeniden yakmamız gerekti. Fazlasıyla hassas olan memelerini elletmiyordu.</p>

    <p>Ne de olsa Henrouille ana her an yemeğini yemiş dönebileceği için, o küçük merdiveni kullanarak gün ışığına çıkmamız gerekti, bayağı dik ve daracıktı merdiven, pek sağlam durmuyordu. Dikkatimi çekti.</p>
  </div>
</body>
</html>
