<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XXXI</h1>

    <p>Bu görüşme sırasında, rahip efendi kendini tanıttı, Peder Protiste’ti adı. Bana bin dereden su getirerek, ihtiyar kadınla Robinson’u, ikisini birden, ucuz cinsinden bir dini cemaatin yanına yerleştirmek üzere bir süredir gelin Henrouille’la birlikte girişimlerde bulunduğunu beyan etti. Hâlâ bulamamışlar.</p>

    <p>Şöyle bir alıcı gözle bakıldığında, defalarca yağmur altında ıslanıp defalarca kurutulmuş, artık iyice yeşile çalan o cüppesiyle, Peder Protiste’i az çok diğerleri gibi bir tür tezgâhtar olarak görmek olasıydı, hatta bir reyon şefi dahi olabilirdi. İmalarının düşük seviyesi bile ayaktakımından geldiğini belli ediyordu. Ağız kokusu da öyle. Ağız kokusu konusunda kolay kolay yanılmazdım. O, fazla çabuk yemek yiyen ve yalnızca beyaz şarap içen biriydi.</p>

    <p>Bana anlattığına bakılırsa, girizgâh niyetine, gelin Henrouille, cinayet teşebbüsünden kısa süre sonra gidip onu papaz evinde bulmuş, içine düştükleri nahoş durumdan onları kurtarmasını istemiş. Bunları sanki ıkına sıkına, mazeret sıralamak istercesine anlatıyor gibi geliyordu bana, bu işbirliğinden utanır bir hali vardı. Benim açımdan bu kadar eğilip bükülmesine hiç gerek yoktu oysa. Anlayış sahibiydim. Gecenin ortasında bize katılıyordu. İşte bu kadar. Kendi bilirdi zaten papaz efendi! Ona da pis bir cüret gelmişti, adım adım, paranın yardımıyla. Kendi bilir! Dispanserimin tümüyle sessizliğe gömüldüğünü, gecenin de bölgenin üstüne kapanmaya başladığını görünce, sırlarını benden başka hiç kimse duymasın diye sesini iyice alçalttı. Ancak ne kadar fısıldayarak konuşursa konuşsun, anlattıkları yine de fazlasıyla kabarık görünüyordu gözüme, dayanılmaz geliyordu, çevremizi kaplayan ve sanki hep yankılanan sükûnet nedeniyle olsa gerek. Belki de yalnızca benim içimde yankı buluyordu. Ağzından çıkan kelimelerin aralarında nefes aldığında ona durmadan, “Sessiz ol!” diye fısıldayasım geliyordu. Hatta korkudan dudaklarım bile biraz titriyordu, cümlelerin sonuna gelindiğindeyse, insan artık düşünemez hale geliyordu.</p>

    <p>Rahip efendi o endişemizin ortasında bize katıldığından beri, dördümüzün peşinden karanlıkta yol almak için ne yapması gerektiğini bir türlü kestiremiyordu. Küçük bir gruptuk. Bu maceranın içinde daha şimdiden kaç kişi olduğumuzu öğrenmek istiyordu: Hangi cehenneme gidiyorduk? Ya hep birlikte ya da hiçbir zaman varamayacağımız bu hedefe yönelirken, yeni dostlarının ellerini tutabilmek istiyordu o da. Artık aynı yolun yolcusuyduk. Gecenin içinde yürümeyi öğrenmesi gerekecekti rahip efendinin, tıpkı bizler gibi, diğerleri gibi. Hâlâ tökezliyordu. Düşmemek için ne yapması gerektiğini soruyordu bana. Madem korkacaktı, gelmeseydi o zaman! Sonuna hep birlikte varacaktık ve işte o zaman öğrenecektik bu macerada ne bulmayı ummuş olduğumuzu. Yaşam bundan ibarettir, gecenin içinde son bulan bir ışık parçası.</p>

    <p>Kaldı ki, belki de asla öğrenemeyecektik, hiçbir şey bulamayacaktık. Ölüm de budur işte.</p>

    <p>Şimdilik önemli olan el yordamıyla da olsa iyice yol almaktı. Zaten, şu an bulunduğumuz noktada artık geri dönebilmemiz söz konusu değildi. Seçenek yoktu. Yasalarıyla birlikte o pis adaletleri her yerdeydi, her koridorun köşesindeydi. Kız Henrouille, ihtiyarın ve oğlunun elini tutuyordu, ben de onlarınkini, Robinson da. Anca beraber kanca beraber. Mesele bu. İşte bütün bunları hemencecik açıklayıverdim rahibe. O da anladı.</p>

    <p>Şu an bulunduğumuz noktada, istesek de istemesek de yoldan geçenlere yakalanmak ve açığa çıkarılmak hiç de hayırlı olmaz, dedim aynı zamanda rahibe ve ısrarla bunun üstünde durdum. Birine rastladığımızda, gezmeye çıkmış gibi yapmak gerekecekti, hiçbir şey yokmuş gibi. Talimat buydu. Doğal davranmalı. Dolayısıyla rahip artık her şeyi biliyordu, her şeyi anlıyordu. O da artık elimi tutuyordu sıkı sıkı. Haliyle o da çok korkuyordu. Yolun başı. Tereddüt ediyordu, hatta suçsuz biri gibi eveleyip geveliyordu. Bulunduğumuz noktada artık ne yol vardı ne de ışık, yalnızca birbirimize ilettiğimiz, ama yine de hiçbirimizin pek fazla güvenmediği bir dizi dikkatli olma uyarısı geçmişti onların yerine. Bu gibi durumlarda insanların birbirini yatıştırmak için kullandığı sözcükler havada kalır. Yankının sesi geri gelmez, Toplum dışına çıkmışsınızdır artık. Korku insana evet de demez hayır da. O, yani korku, her şeyi alır, her aklınızdan geçeni, her ağzınızdan çıkanı.</p>

    <p>Böyle durumlarda karanlıkta gözlerini fal taşı gibi açmak bile fayda etmez. Gerçi, zaten görüp göreceğiniz de dehşetten ibarettir ya, daha ötesi yok. Gece her şeyi ele geçirmiştir, hatta bakışları bile. İçinizi boşaltmıştır o. Yine de el ele tutuşmak gerek, yoksa düşersiniz. Gündüzün insanları sizi artık anlayamazlar. O korku tümüyle sizi onlardan ayırmıştır ve bunun yükü altında ezilirsiniz, ta ki her şey şu ya da bu biçimde bitinceye dek, işte ancak ondan sonra o genelgeçer adilerin yanına geri dönme hakkınız doğar, yaşamda ya da ölümde.</p>

    <p>Papaz da bize şimdilik yardım ediverecekti işte ve öğrenmek için elini çabuk tutacaktı, onun payına düşen de buydu. Kaldı ki, sırf bu iş için gelmemiş miydi zaten, yani öncelikle Henrouille ananın, aynı zamanda da Robinson’un, taşradaki Sörlerin yanına yatırılmaları için kendini paralayacaktı, hem de yemeden içmeden. Bu çözüm yolunu olmayacak şey gibi görmüyordu, ben de öyle nitekim. Ne var ki bir yerin boşalması için aylarca beklemek gerekiyordu ve bizim artık bekleyecek halimiz kalmamıştı. Yeter.</p>

    <p>Gelin haklıydı aslında, bu iş bir an evvel halledilmeliydi. Çekip gitsinler! Düşsünler yakamızdan! O zaman da Protiste başka bir çözüm yolunu deşelemeye koyuldu. Hemen itiraf edeyim, bu seferki pek ustalıklı gibiydi. Her şeyden önce, her ikimizin de, yani rahiple benim, bu işten komisyon almasını öngörüyordu. Anlaşmanın yapılmasının eli kulağındaydı ve benim payıma da ufak bir katkı düşüyordu. Robinson’u Güney’e gitmeye ikna etme konusunda, ona bu yönde telkinde bulunacaktım, dostça elbette, ancak yine de ısrarcı bir biçimde.</p>

    <p>Rahibin sözünü ettiği çözüm yolunun eğrisini de doğrusunu da bilmediğim için, belki de çekincelerimi belirtmeliydim, dostum için bir iki güvence isteyebilirdim örneğin... Çünkü ne de olsa, şöyle bir alıcı gözle bakıldığında, Peder Protiste’in bize önerdiği çözüm pek de tekin görünmüyordu. Ancak koşullar hepimizi öyle bir sıkıştırmıştı ki önemli olan işin bir an önce halledilmesiydi. Ne istiyorlarsa yapmayı kabul ettim, destek vermeyi ve sır saklamayı. Şu Protiste denen adam bu tür nazik durumlara alışkın gibiydi ve benim de işimi epey kolaylaştıracağa benzerdi.</p>

    <p>Nereden başlamalı? Önce Güney’e doğru fazla dikkat çekmeyecek bir yolculuk ayarlamak gerekiyordu. Ama Robinson Güney’e gitmeye razı olacak mıydı bakalım? Hem de, az kalsın öldüreceği ihtiyarla birlikte gitmek söz konusuyken... Artık bana da ısrar etmek düşüyordu... Ne yapalım!.. Buna katlanmaktan başka çaresi yoktu, birçok nedenden ötürü, tabii hepsi de haklı nedenler değildi, ama sağlam nedenlerdi.</p>

    <p>Robinson’la ihtiyar için garip olmasına garip bir iş bulmuşlardı, Güney’de. Toulouse kentindeydi bu. Güzel bir kenttir Toulouse! Kenti de görecektik zaten! Onları orada ziyaret etmeye gidecektik! Toulouse’a gitmeye söz vermiştim, onlar oraya, evlerine, işlerine falan filan yerleşir yerleşmez.</p>

    <p>Düşündükçe, Robinson’un oraya böyle apar topar gitmesi biraz canımı sıkmıyor değildi, öte yandan, çok da hoşuma gidiyordu, çünkü kırk yılda bir bu işten benim de adam gibi bir avantam olacaktı. Bana bin frank vereceklerdi. Bunda da anlaşmıştık. Tek yapacağım iş Robinson’u Güney’e gitme konusunda kışkırtmaktı, gözlerindeki yaralar açısından en uygun iklimin orada olduğunu, sonuçta orada çok daha iyi olacağı ve bu işten paçayı bu kadar ucuza sıyırmasının da büyük bir şans olduğunu söyleyecektim ona. Onu ikna etmenin yöntemi buydu.</p>

    <p>Beş dakika boyunca bu ve buna benzer düşünceleri kafamda evirip çevirdikten sonra, ben bile yeterince ikna olmuştum ve kesin bir görüşme yapmaya hazır hale gelmiştim. Bence demir tavında dövülmeli. Kaldı ki, orada buradakinden daha kötü durumda olmayacaktı. Şöyle iyice bir düşününce, şu Protiste’in fikri hiç de fena değil gibi gelmeye başlamıştı, aklı başında. Şu rahipler de yani rezaletlerin en fecisini bile örtbas etmesini iyi beceriyorlar doğrusu.</p>

    <p>Sonuçta, diğerlerinden aşağı kalmayan, öylesine bir işti Robinson’la ihtiyara önerilen. Bir tür mumyalar mahzeniydi galiba, eğer doğru anlamışsam. Bir kilisenin altındaki mahzen gezdiriliyordu, bahşiş karşılığı tabii. Turistlere. Bayağı kârlı işmiş hem de, Protiste buna kefildi. Üç aşağı beş yukarı ikna olmuştum ve olur olmaz da biraz kıskanmıştım. Ölüleri çalıştırmak herkese nasip olmuyor.</p>

    <p>Dispanseri kapadım ve ikimiz birlikte, rahiple ben, gayet kararlı biçimde su birikintilerinin arasından geçerek, Henrouille’lara doğru yola koyulduk. Yeni olmasına yeni, yepyeni bir durumdu bu. Bin franklık umut! Rahip hakkındaki kanaatim değişmişti. Evlerine geldiğimizde Henrouille çiftini birinci kattaki yatak odasında Robinson’un başucunda bulduk. Ama ne hale gelmiş bir Robinson’du bu!</p>

    <p>— Sen misin, diyebildi bana yukarı çıktığımı duyar duymaz, heyecandan ne yapacağını şaşırmış vaziyette. Bir şeyler olacağını hissediyorum!.. Yalan mı yani? diye sordu bana nefes nefese.</p>

    <p>Ve ben daha ağzımı bile açamadan ağlamaklı olmuştu bile. O beni imdadına çağırırken ötekiler, Henrouille’lar, bana el kol işaretleri yapıyorlardı: “Al başına belayı! dedim kendi kendime. Fazla aceleci bunlar!.. Daima fazla aceleci! Yemeyip içmeyip yumurtlayıverdiler galiba, pat diye?.. Önlem almadan? Beni beklemeden?..”</p>

    <p>Neyse ki, bir anlamda, her şeyi başka sözcüklerle yeniden ifade edebildim. Zaten Robinson’un istediği de bundan fazlası değildi, yeter ki olup bitenler farklı şekilde sunulsun. Bu yeterliydi. Koridorda bekleyen rahip içeri girmeye cesaret edemiyordu. Korkudan dizlerinin bağı çözülmüştü.</p>

    <p>— Buyrun! diye davet etti onu kız, sonunda. Buyursanıza! Bir siz eksiktiniz sayın Peder! Zavallı bir aileyi acı bir anında yakaladınız o kadar!.. Hekim ve rahip!.. Yaşamın en acı anlarında hep böyle olmaz mı zaten?</p>

    <p>Laf ebeliği yapıyordu kadın. Başını dertten ve geceden kurtarmaya dair yeni umutlar konuşturuyordu, o adi şıllığı, kendi pis tarzında böyle içli laflarla.</p>

    <p>Basireti bağlanan rahip sudan çıkmış balığa dönmüştü, hastadan belli bir mesafede durmuş bir şeyler geveliyordu. Derken, bu heyecanlı sayıklamalarını bulaştırdığı Robinson da yeniden zıvanadan çıktı: “Beni kandırıyorlar! Hepsi bir olmuş beni kandırıyorlar!” diye böğürüyordu.</p>

    <p>Boşboğazlık işte, üstelik daha yalnızca işin görünür kısmına yönelik. Telaş. Hep aynı şey. Ama bu beni aşka getirdi, cüretimi artırdı. Kız Henrouille’u bir köşeye çektim ve emrivaki yaptım, çünkü, sonuçta, onları bu durumdan kurtarabilecek biricik kişinin bendeniz cennet kuşu olduğunu gayet rahat görebiliyordum. “Peşinat isterim dedim kıza. Hem de hemen şimdi isterim peşinatımı!” insan bir kez güvenini yitirmeyegörsün, artık çekingen davranmanın âlemi yoktu, öyle derler ya hani. Kadın hemen anladı ve avucumun içine bir binlik sıkıştırdı, sonra da emin olmak için bir tane daha. Oldubittiye getirmiştim. Sonra da oldu olacak Robinson beyimizi ikna etmeye giriştim. Güney’e gitmeye razı olmak zorunda kaldı.</p>

    <p>İhanet demesi kolay. Ama bunu yapabilmek için fırsatları da değerlendirmesini bilmek gerek. İhanet etmek, bir hapishanede pencere açmaya benzer. Herkes bunu yapmak ister ama gerçekten yapılabildiği nadirdir.</p>
  </div>
</body>
</html>
