<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XLV</h1>

    <p>Parapine serinkanlılığını yitirmiyordu. Bir yolunu bulup adamlarımızdan birinin karakola haber ulaştırmasını sağladı. Şansımıza Gustave, yani bizim Gustave’mış trafiği idare etme görevinin ardından bu gece nöbete kalan.</p>

    <p>— Al işte, yine bir facia! dedi Gustave odaya girip de durumu görür görmez.</p>

    <p>Sonra da biraz nefes almak ve henüz toplanmamış olan hastabakıcıların sofrasında bir tek atmak için gitti oraya oturdu. “Madem bu bir cinayet, onu alıp karakola götürsek daha iyi olur,” diye önerdi, sonra da: “Efendi bir çocuktu Robinson, diye belirtti, karıncayı bile ezmez. Kadın ne diye öldürdü ki onu?..” Sonra biraz daha içti. İçmese daha iyi olurdu. İçki kaldırmıyordu. Ama içmeden de edemiyordu. Onun da zaafı buydu.</p>

    <p>Onunla birlikte çıkıp yukarıdan, depodan, bir sedye aldık. Personeli çalıştırmak için saat artık çok geçti, cesedi karakola kendimiz taşımaya karar verdik. Karakol bayağı uzaktaydı, beldenin öbür ucunda, hemzemin geçitten sonraki son ev.</p>

    <p>Böylece yürümeye koyulduk. Parapine sedyenin ön tarafını, Gustave Mandamour da öteki ucunu kavramıştı. Ancak ne biri ne de öteki düz gitmeyi başarabiliyordu. Hatta küçük merdivenden aşağı inerken Sophie’nin onlara biraz yol göstermesi dahi gerekti. O sırada Sophie’nin sanki olup bitenlerden pek fazla etkilenmemiş göründüğünü fark ettim. Oysa tam da burnunun dibinde olmuştu her şey, hatta o kadar ki öbür çatlak karı ateş ettiğinde kurşunlardan biri bal gibi ona da isabet edebilirdi. Ancak, bunu daha başka koşullarda da gözlemlemiştim, Sophie’nin duygusal açıdan havaya girebilmesi biraz zaman alıyordu. Yo, soğuk biri değildi, çünkü bir anda yakalanıveriyordu, ani bir fırtınaya tutulmuş gibi, ama yine de bu zaman alıyordu.</p>

    <p>Her şeyin tamamen bittiğinden iyice emin olabilmek için bir süre daha cesetle birlikte onları izlemek istiyordum aslında. Ancak yapmam gerekeni yapıp o sedyenin peşinden onları adam gibi izlemek yerine, yol boyunca sağa sola saparak dolandım, nihayet hemzemin geçidin kenarındaki büyük okulu geçince de önce çitlerin arasından, sonra da dikine Sen nehrine doğru inen küçük yoldan aşağı süzülüverdim.</p>

    <p>Parmaklıkların ötesinden onların sedyeleriyle birlikte uzaklaştıklarını gördüm, enselerinden dolanıp sıkı sıkı düğümlenmekte olan sis atkılarının arasına sıkışıp boğulmaya gider gibi bir halleri vardı. Rıhtımda, nehrin sularının kabarmasıyla iyice birbirlerine yanaşmış mavnalar suyun yoğun baskısı altındaydılar. Gennevilliers ovasından soğuk rüzgârlar esiyordu, gergin öbekler halinde, nehrin çalkantılarının üstüne doğru, onların kemerlerin arasından sızan ışıkta parlak şekilde yansımasını sağlayarak.</p>

    <p>Orada iyice uzaklarda deniz vardı. Ancak benim artık o, yani deniz hakkında düşleyebileceğim bir şey kalmamıştı. Yapacak başka işlerim vardı benim. Kendimi yeniden kendi hayatımın önünde bulmamak için ne kadar kaybolmaya çalışırsam çalışayım, o her yerde yine karşıma çıkıveriyordu. Yeniden kendi üstüme kapanıyordum. Benim hamallığım bitmişti artık, benden paso. Başka kapıya!.. Dünya kapılarını kapamıştı! Sonuna varmıştık bizler!.. Bayramyerindeki gibi!.. Üzülmekle bitmiyor, müziği sil baştan çalabilmek de gerek, gidip bir yerlerde daha fazla hüzün arayabilmek gerek... Başka kapıya dedik ya!.. Bu şekilde, çaktırmadan yeniden talep ettiğimiz şey aslında gençliğimizdir... Utanmadan!.. Her şeyden önce de, ben daha fazlasına katlanmaya hiç hazır değildim!.. Halbuki ben hayatta Robinson kadar ileriye de gidememiştim!.. Sonuçta ben başaramamıştım işte. Ben onun kendisini zımbalatmak için bulduğu fikir gibi tek bir sapasağlam fikir bile elde edememiştim. Yani o koca kafamdan bile daha büyük bir fikir, içindeki bütün o korkudan daha büyük, güzel bir fikir, muhteşem ve ölmek için de çok pratik bir fikir... Böyle, bütün dünyadan daha güçlü bir fikir sahibi olabilmek için daha kaç hayat yaşamam gerekecek benim? Ne bileyim! Becerememiştim işte! Benim fikirlerime gelince, onlar daha çok aralarında bir mesafe bırakarak dolanıyorlardı kafamın içinde, küçük mumlara benziyorlardı, kendinden pek hoşnut olmayan ve tüm bir ömür boyunca, cehennemi andıran korkunç mu korkunç bir evrenin içinde yanıp sönen...</p>

    <p>Yirmi yıl öncesine kıyasla durum belki biraz daha iyiydi, yani aşama kaydetmeye giden yolda en ufak bir ilk adım dahi atmadığım söylenemezdi, ne var ki benim günün birinde Robinson’un başardığını başarabileceğimi düşünmek, yani kafamı tek bir fikirle, ama ölümden bile daha güçlü sapasağlam, muhteşem bir düşünceyle doldurmam ve o zaman da sırf bu fikir sayesinde her tarafımdan zevk, gamsızlık ve cesaret fışkırtmam olacak iş değildi hani. Fışkırtıcı bir kahraman.</p>

    <p>Ne de cesaret dolu olurdum o zaman. Hatta paçalarımdan cesaret bile akardı ve yaşamın kendisi tüm bir cesaret fikrinden ibaret olurdu, her şeye hükmeden, Yerden Göğe kadar her şeye, insanlara ve nesnelere. Oldu olacak aşk da olurdu, hem de üstüne üstlük öylesine çok olurdu ki, Ölüm bile onun içinde kısılıp kalırdı, sevgiyle, hem de kendini içten içe o kadar iyi, o kadar sıcak hissederdi ki, o kaltak bile nihayet doyuma ulaşabilirdi, o bile sonunda aşkla, herkesle birlikte neşesini bulmaya başlardı. İşte böylesi güzel olurdu! Böylesi başarılı olurdu! Kendimi böyle sonsuz kararlarla şişirmeyi başarabilmem için kim bilir ne numaralar yapıp ne haltlar karıştırmam gerektiğini düşünerek kendi kendime gülüyordum rıhtımda... İdeallerle şişinmiş tam bir kurbağa! Alt tarafı yüksek ateşte sayıklama.</p>

    <p>Bir saattir her yerde beni arıyordu dostlar! Üstelik yanlarından ayrıldığımda durumumun pek parlak olmadığı da gözlerinden kaçmamıştı... Sokak lambamın altında beni uzaktan ilk gören Gustave Mandamour oldu. “Hey Doktor!” diye seslendi bana. Mandamour’un borazan gibi bir sesi vardı gerçekten de. “Bu taraftan gelin! Komiser sizi bekliyor! İfadeniz için! Biliyor musunuz Doktor... diye ekledi, ama kulağıma eğilip, sizi hiç iyi görmedim!” Bana eşlik etti. Hatta yürürken bana destek bile oldu. Beni severdi Gustave. Ben ona içki konusunda asla laf etmezdim. Her konuda anlayışlıydım ben. Oysa Parapine, o bazen sert davranabiliyordu. Ara sıra içki konusunda onu azarladığı oluyordu. Gustave benim için çok şey yapmaya hazırdı. Hatta bana hayrandı. Söylemişti de. Nedenini bilmiyordu. Ben de. Ama bana hayrandı. Bir o vardı zaten.</p>

    <p>Birlikte iki ya da üç sokak geçtikten sonra karakolun fenerini gördük. Artık kaybolmayız. Gustave’ı tasalandıran şey yazmak zorunda olduğu o rapordu. Bunu bana söylemeye cesaret edemiyordu. Benden önce herkese boş kâğıda imza attırmıştı, ama yine de raporunda eksik olan birçok şey vardı.</p>

    <p>Koca kafalıydı Gustave, benim gibi, hatta kasketi kafama uyuyordu, düşünsenize, gelgelelim ayrıntıları kolayca unutma huyu vardı. Fikirler kafasında kolay oluşamıyordu, kendini ifade etmekte de zorlanıyordu, hele ki yazmada. Parapine yazma işinde ona yardımcı olurdu olmasına ama dramın hangi koşullarda vuku bulduğuna dair o da, yani Parapine de hiçbir şey görmemişti. Bir şeyler uydurması gerekecekti ama Komiser raporlarda uydurulmasını istemiyordu, kendi de belirttiği gibi yalnızca gerçekleri istiyordu.</p>

    <p>Karakolun küçük merdivenlerini tırmanırken, zangır zangır titriyordum. Ben de Komiser’e fazla bir şey anlatacak durumda değildim açıkçası, kendimi gerçekten hiç de iyi hissetmiyordum.</p>

    <p>Robinson’un cesedini oraya, Emniyet Müdürlüğü’nün iri klasörlerinin sıralandığı yerin önüne koymuşlardı.</p>

    <p>Sıraların sağında solunda bildiriler, izmaritler, tam silinememiş bir “Kahrolsun Polis” yazısı.</p>

    <p>Nihayet varabildiğimde, “Ne o Doktor, kayıp mı oldunuz?” diye sordu bana sekreter, pek de dostça. Hepimiz o kadar yorgunduk ki, abuk sabuk laflar çıktı ağzımızdan, sırayla, bir süre.</p>

    <p>Neyse, sonunda kullanılacak terimler ve kurşunların nereden girip nereden çıktıkları konusunda mutabakata varıldı, hatta bir tanesi hâlâ belkemiğine saplanmış duruyordu. Bulunamıyordu. Onunla gömülecekti. Diğerleri aranıyordu. Taksiye saplanmıştı diğerleri. Sıkı bir tabancaymış.</p>

    <p>Sophie gelip bizi buldu, pardösümü almaya gitmiş. Sanki ben de ölecekmişim ya da havalanıp gidecekmişim gibi beni öpüyor, sıkı sıkı sarılıyordu. “Yahu ben bir yere gitmiyorum! diye tepiniyordum. Bir yere gitmiyorum ki ben, Sophie!” Ne desem yatıştıramıyordum.</p>

    <p>Komiser’in sekreteriyle sedyenin yanında laflamaya başladık, meğer o neler görmüş neler, öyle diyordu, ne cinayetler ya da cinayet olmayanlar, daha ne facialar, hatta bize tüm başından geçenleri bir çırpıda anlatmaya niyetleniyordu. Onu gücendirmeyelim diye bir türlü çekip gidemiyorduk. Öyle kibardı ki. Kırk yılda bir serserilerle değil de mürekkep yalamış kişilerle sohbet edebilmekten dolayı çok mutluydu. Dolayısıyla onu kırmamak için karakola takılıp kalmıştık.</p>

    <p>Parapine’in yağmurluğu yoktu. Bizim konuşmamızı dinlemek Gustave’ın zekâsına ninni etkisi yapıyordu. Ağzı açık kalmıştı, kalın ensesi de sanki bir arabayı çekiyormuşçasına gerilmişti. Parapine’in konuşurken bu kadar çok sözcük kullandığına yıllardır tanık olmamıştım, hatta doğrusunu söylemek gerekirse, öğrencilik yıllarımdan beri ilk kez oluyordu bu. Bugün bütün bu olup bitenler onu sarhoş etmişti. Yine de eve dönmeye karar verdik.</p>

    <p>Mandamour’u da yanımıza kattık, Sophie’yi de, o hâlâ arada sırada bana sarılıyordu, endişeli bir ilgiyle ve sevgi gücüyle dolmuştu tüm bedeni ve yüreği ve de her tarafı, hem de en şefkatlisinden. Ben de onun gücüyle dolmuştum. Bu beni rahatsız ediyordu, çünkü bana ait değildi bu güç ve günün birinde gidip Léon gibi gayet muhteşem biçimde geberebilmek için esas ihtiyaç duyduğum güç benimkiydi. Numara yaparak kaybedecek zamanım yoktu benim. Haydi iş başına! diyordum kendi kendime. Ama bir türlü de çağrıma yanıt alamıyordum.</p>

    <p>Cesede son bir kez bakmak için arkamı dönmeme bile razı olmadı Sophie. Ben de arkama bakmadan çekip gittim. “Kapıyı lütfen kapatınız” yazıyordu. Parapine yine susamıştı. Fazla konuşmuş olmaktan olsa gerek. Kendi çapında fazla konuşmuş olmaktan. Kanal kıyısındaki büfenin önünden geçerken, uzunca bir süre ısrarla kepenklere vurduk. Bu bana savaş sırasında Noirceur yolundaki hadiseyi anımsattı. Kapının üzerinde aynı belli belirsiz ışıltı. Sonunda, patron bizzat geldi ve bize kapıyı açtı. Olup bitenden haberdar değildi. Ona her şeyi biz anlattık, faciayla ilgili haberi de ilettik. “Aşk faciası” adını takmıştı buna Gustave.</p>

    <p>Kanalın barı gün ağarmadan az önce açılıyordu, gemiciler nedeniyle. Alavere havuzu gecenin sonuna doğru ağır ağır olduğu yerde dönmeye başlar. Derken çevrede ne varsa hareketlenip çalışır hale gelir. Kıyılar nehirden yavaş yavaş ayrılır, suyun iki tarafından inip çıkmaya başlar. Gölgeden sıyrılan işçiler ortaya çıkar. Her şey yeniden görünür olmuştur, tüm sadeliğiyle, tüm sertliğiyle. Çıkrıklar buraya, çitler şantiyeye, oraya, daha ötede yolun üstünde nihayet insanlar belirirler, çok daha uzaklardan gelir onlar. Tam aydınlanamamış günün içine donmuş paketler halinde sızarlar. Önce şafağın önünden geçerek yüzlerine ışık bulaştırırlar. Daha uzağa giderler. Açık seçik görebildiğimiz tek şey onların soluk ve sade yüzleridir; gerisi daha hâlâ geceye aittir. Onların hepsinin de bir gün gebermeleri gerekmeyecek mi? Nasıl yapacaklar bunu?</p>

    <p>Köprüye doğru çıkıyorlar. Sonra da yavaş yavaş ovanın içinde kayboluyorlar ve her yerden gün ışığı yükseldikçe hep yenileri geliyor, yeni insanlar, daha da solgunları. Ne düşünürler ki bunlar?</p>

    <p>Barın sahibi faciayla ilgili her şeyi öğrenmek istiyordu, nasıl olup bittiğini, tüm ayrıntıları anlatmamızı istiyordu.</p>

    <p>Vaudescal’di, patronun adı, Kuzey yöresinden gayet temiz pak bir delikanlı.</p>

    <p>Gustave ona bir sürü şey anlattı, fazlası var eksiği yok.</p>

    <p>Olayın nasıl vuku bulduğunu uzun uzadıya tekrarlayıp duruyordu Gustave, oysa önemli olan o değildi ki; yine kelimelerin ayrıntısına boğulmuştuk bile. Ardından da, sarhoş olduğu için, sil baştan alıyordu. Ama artık o noktadan sonra söyleyecek bir şeyi kalmamıştı, hiç. Oysa ben pekâlâ onu dinlemeye devam edebilirdim bir süre daha, usul usul, bir tür uykuda gibi, derken, ötekiler itiraz ediyorlar, o da buna bayağı kızıyor.</p>

    <p>Öfkelenerek, gidiyor küçük sobaya yaradana sığınıp bir tane geçiriyor. Her şey yerlere dökülüyor, saçılıyor: boru, ızgara ve alev almış kömürler. Cüsselidir, Mandamour, dört adama bedel.</p>

    <p>Bu da yetmezmiş gibi bir de bize gerçek Ateş dansı nedir göstermeye kalkmaz mı! Ayakkabılarını çıkarıp közlerin ortasına zıplayarak.</p>

    <p>Barın patronuyla vakti zamanında hileli bir “kumar aleti” meselesi yüzünden kapışmışlarmış... Sinsi herifin biriydi Vaudescal; ona dikkat etmekte yarar vardı, gerçekten namuslu biri için fazla temiz pak gömlekler giyiyordu her zaman. Kindar ve müzevirdi. Öylesi çok vardır rıhtımda.</p>

    <p>Vaudescal’in, içkili oluşunu bahane edip Mandamour’u azlettirmeye niyetlendiğini hemen anladı Parapine.</p>

    <p>Onun Ateş dansı yapmasını engelledi ve onu azarladı. Mandamour’u masanın en ucuna ittik. Oraya yığılıverdi, sonunda, uslu uslu, derin derin iç çekerek, kokuların arasında. Sızdı.</p>

    <p>Uzaktan, römorkör düdüğünü öttürdü; çağrısı köprüden geçti, sonra da bir kemerden, birinden daha, alavere havuzunu da aştı, derken bir başka köprüyü, uzakta, daha uzaklarda... Nehrin tüm mavnalarını yanına çağırıyordu, aynı zamanda tüm kenti ve göğü ve kırları ve bizleri de, alıp götürüyordu her şeyi, Sen nehrini de, her şeyi, kapatalım artık bu konuyu.</p>
  </div>
</body>
</html>
