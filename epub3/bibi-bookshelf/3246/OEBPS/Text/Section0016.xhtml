<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">VIII</h1>

    <p>Branledore, hastane komşum, yani çavuş olanı, daha önce anlatmış olduğum üzere, hemşireler arasında daima çok popülerdi, her tarafı sargı bezi kaplıydı, her yanından da iyimserlik fışkırıyordu. Hastanede herkes ona öykünüyor, davranışlarını örnek almaya çalışıyordu. İnsan içine çıkacak hale geldiğimiz ve ahlaki açıdan artık hiç de tiksinilecek durumda olmadığımız için, bize de sıra geldi ve sosyetede hatırı sayılır kişilerle birlikte Paris idaresinin üst düzey yetkilileri ziyaretimize gelir oldular. Sosyete salonlarında, profesör Bestombes’un nöro-medikal merkezinin yoğun vatansever tutkunun yeşerdiği bir mekâna dönüştüğü, hatta neredeyse merkezi olduğu kulaktan kulağa yayılıyordu. Artık günlerimize katılanlar arasına sadece piskoposlar değil, bir İtalyan düşesi, bir büyük ordu gereçleri taciri, ardından da Opera’nın ta kendisi, hatta ulusal tiyatro Comédie Française’in oyuncuları eklendi. Bizi yerinde izlemeye geliyorlardı, hayranlıkla. Dahası, eşsiz bir şiir okuma yeteneğine sahip ve tiyatrodan ödenek alan bir dilber, başucuma gelip bana pek hamasi mısralar okudu. O sırada, kızıl ve edepsiz saçlarında (cildi de dahil), titreşimler halinde doğrudan apış arama ulaşan şaşırtıcı dalgalar hareketlenmekteydi. Bu yüce kadının beni savaşta yaptıklarım konusunda sorguladığını ayrımsayınca, ona o kadar çok ayrıntı anlattım ki, hem de pek coşkulu, yürek parçalayıcı cinsinden, gözlerini artık benden ayırmaz oldu. Fena halde duygulandı ve anlattığım öykülerin en yoğun bölümlerinin, şair hayranlarından biri tarafından mısralara döktürülmesine destur vermemi rica etti. Derhal rıza gösterdim. Bu projeden haberdar edilen profesör Bestombes, buna hararetle destek verdiğini beyan etti. Dahası bu vesileyle ve daha hemen o gün, güzel tiyatrocu kadının eşliğinde hastanenin dış merdivenlerinin önünde topluca fotoğrafımızı çeken büyük bir “Resimli Milli Gazetenin” muhabirlerine demeç bile verdi. En ufak fırsat bile kaçırmayan profesör Bestombes, “ulusça geçirmekte olduğumuz bu trajik günlerde, diye beyan etti, şairlerin en büyük görevi bize yeniden destan zevkini tattırmaktır! Artık çapsız küçük hesapların zamanı geçmiştir! Kahrolsun yüreği nasır bağlamış edebiyatlar! Muharebelerin güçlü ve asil gümbürtüsünün bağrından bizler için yepyeni bir ruh tomurcuklanmıştır! Büyük vatansever yeniden dirilişin şahlanışı artık bunu gerekli kılmaktadır! Şanımıza vadedilen ulu doruklar!.. Epik şiirin görkemli nefesini talep ediyoruz!.. Kendi payıma ben, yönetmekte olduğum bu hastanede, unutulmaz bir biçimde, Şairle kahramanlarımızdan biri arasında o ulvi yaratıcı işbirliklerinden birinin gözlerimizin önünde oluşmasının hayranlık verici olduğunu beyan ediyorum!”</p>

    <p>Bu tür koşullarda düş gücü benimkine kıyasla biraz geride kalan, üstelik de fotoğrafta yer almamış olan Branledore, oda arkadaşım, bu yüzden yoğun ve inatçı bir kıskançlık geliştirdi. Kahramanlık şampiyonluğu konusunda benimle vahşi bir varışa girdi. Yeni öyküler uyduruyor, sürekli kendini aşıyordu, durdurabilene aşk olsun, marifetleri artık hezeyan boyutlarına ulaşmıştı.</p>

    <p>Onunkilerden daha çarpıcısını bulmam, bu aşırılıklara yeni bir şeyler eklemem çok zor görünüyordu, gelgelelim hastanede kimse pes etmeye razı değildi, rekabet duygusunun gazıyla, hangimizin “en müthiş savaş öykülerini” kendine de içinde soylu bir yer açarak yazacağı konusunda sıkı bir yarışa kalkmıştık. Olağanüstü şahsiyetlerin kimliğine bürünüp büyük bir kahramanlık destanı yaşar gibiydik, oysa o görüntünün arkasında, tenimizin ve ruhumuzun tüm içeriğiyle gülünç benliklerimiz korkudan tir tir titriyordu. Bizi ciddiye almaya kalksalardı canımıza okurlardı. Savaş olgunlaşmıştı.</p>

    <p>Büyük dostumuz Bestombes, hâlâ çok sayıda yabancı şahsiyeti ağırlamaya devam ediyordu, yansız, kuşkucu ve meraklı bilim adamı beyefendiler. Bakanlığın başmüfettişleri de, kılıçlarını kuşanmış, ışıl ışıl, geçiyorlardı odalarımızdan, onların askeri yaşamları uzatılmıştı, yani böylece yeni tazminatlarla yüklenip tazelenmişlerdi. Öyle olunca da müfettişlerimiz övgü ve paye dağıtmada cimri davranmıyorlardı. Her şey yolundaydı. Bestombes ve müthiş gazileri Sağlık Bakanlığı’nın gurur kaynağı oldular.</p>

    <p>“Milli Tiyatrodaki” güzel koruyucu meleğim, ta kendisi, bir kez daha ziyaretime geldi, baş başa görüşmek için, aralarından su sızmayan şair dostu da o sırada marifetlerimin manzum olarak aktarılması işini kotarmaktaydı. Bu soluk tenli, endişeli delikanlıyla sonunda, bir koridor köşesinde karşılaştım. Bana çıtlattığına bakılırsa, bu denli zayıf kalp kası lifleriyle yaşıyor olması, hekimlerin de tescil ettikleri üzere, inanılmaz bir mucize olarak kabul edilmeliymiş. O nedenle de, narin kişilerin sağlığına duyarlı olan bu hekimler, onu ordudan uzak tutuyorlarmış. Bu durumu telafi etmek için de, bu ozancık, sağlığını tehlikeye atma pahasına ve tüm yüce manevi gücünü kullanarak bizler için, “Zaferimizin Manevi Tunç Siperlerini kazmaya koyulmuş. Pek şık bir pusat yani, unutulmaz dizeler halinde, elbette, tüm benzerleri gibi.</p>

    <p>Yiğitliği tartışmasız bunca kişinin arasından kendine kahraman olarak beni seçtiğine göre, şikâyet edecek halim yoktu! Zaten, itiraf etmek gerekirse, umduğumdan fazlasını bulmuştum. Aslına bakılırsa muhteşem bir gösteri oldu. Resital olayı bizzat Comédie-Française’de, şiirsel diye adlandırılan bir öğleden sonra gerçekleşti. Tüm hastane davetliydi. Kızıl saçlımın, titrek mısra okuyucusunun, üç rengi sonunda şehvete kavuşabilmiş Fransız bayrağını uzunlamasına beline sararak görkemli bir edayla sahneye çıkması, bitmek bilmeyen bir alkış tufanının arzusuyla yanıp tutuşan ayaktaki seyircilerin tümünü harekete geçiren bir işaret oldu. Hazırlıklıydım gerçi, yine de gerçekten afalladım, bu muhteşem dostumun, özel olarak onun için uydurduğum maceranın içerdiği tüm dramı daha da dokunaklı biçimde aktarabilmek için kendinden geçtiğini, bu şekilde galeyana geldiğini, hatta inlediğini görünce, şaşkınlığımı sıra komşularımdan gizleyemedim. Anlaşılan, şair dostu düş gücünde bana taş çıkarıyordu, alev alev yanan kafiyeleriyle, hayranlık dolu, başat sessizliğin ortasına hamaset katarak düşen müthiş sıfatlarıyla, benim düş ürünümü korkunç derecede abartmıştı. Parçanın en sıcak anının tırmanışa geçtiği noktada sanatçı, sanki kendini aramızdaki en kahraman kişiye sunmak istercesine, muhteşem kollarını açarak, Branledore’un, benim ve birkaç başka gazinin birlikte bulunduğumuz locaya doğru uzattı. O sırada şair, kendime atfettiğim olağanüstü bir cesaret eylemini sofuca resmetmekteydi. Tam olarak neydi anımsamıyorum, ama öyle entipüften bir şey de değildi hani. Neyse ki, kahramanlık söz konusu olduğunda her şey inandırıcılık kazanıyor. İzleyiciler, sanatsal sunağın anlamını sezdiler, işte o an tüm tiyatro salonunu dolduranlar ayaklanıp bize doğru döndüler, sevinç çığlıklarıyla, kendilerinden geçip tepinerek kahramanın ortaya çıkmasını talep ediyorlardı.</p>

    <p>Branledore locanın önüne tamamen el koymuştu ve hepimizi silip geçiyordu, çünkü bizleri neredeyse tümüyle sargı bezlerinin arkasına gizleyebiliyordu. Bilerek yapıyordu adi herif.</p>

    <p>Ancak arkadaşlarımızdan ikisi, arkadaki sandalyelere tırmanıp, yine de omzunun ve kellesinin üstünden kendilerini izleyicilerin hayran bakışlarına sunmayı başardılar. Çılgınca alkışlandılar.</p>

    <p>Tam o sırada ben de, “Yahu sözü edilen kişi benim! diye bağıracaktım az kalsın. Sadece benim!” Ama Branledore’umun ne mal olduğunu biliyordum, herkesin önünde kesin küfürleşir, belki dövüşmeye bile kalkardık. Sonuçta malı o götürdü. Ağır bastı. Muzaffer bir edayla, tam istediği gibi, coşkulu kutlamaları kabul etmek için tek başına kaldı. Yenilmiştik, bize de, kala kala, kulislere hücum etmek kalmıştı, biz de onu yaptık, şanslıymışız ki orada yeniden kutlandık. Teselli mükâfatı! Ancak, ilham perimiz-sanatçımız locasında yalnız değildi. Şair de dizinin dibindeydi, onun şairi, bizim şairimiz. Tıpkı sanatçımız gibi o da seviyordu genç askerleri, pek tatlı bir şekilde. Bunu bana sanatsal bir biçimde hissettirdiler. İşe bak. Israr ettiler ama ben onların bu nazik uyarılarını hiç dikkate almadım. Şansıma küseyim, çünkü aslında işler bayağı yoluna girebilirdi. Etkili kişilerdi bunlar. Aptalca alınıp, apar topar terk ettim orayı. O zamanlar toydum.</p>

    <p>Şimdi durumu şöyle bir özetleyelim: havacılar Lola’yı kapmışlardı, Arjantinliler Musyne’e el koymuşlardı ve sonunda bu uyumlu ters iş meraklısı da havalı oyuncumu elimden alıvermişti. Koridorların son ışıkları söndürülürken, allak bullak olmuş vaziyette tiyatrodan ayrıldım, gecenin ortasında, tek başıma, tramvaysız, hastanemizin yolunu tuttum, yani serkeş kenar mahallelerin ve yapışkan çamurların dibindeki o fare kapanının.</p>
  </div>
</body>
</html>
