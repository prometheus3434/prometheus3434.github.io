<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XXVII</h1>

    <p>Ve panayırla birlikte müzik geri döndü hani sesi o taa uzaklardan, henüz ufak bir çocuk olduğumuz dönemden anımsayabildiklerimiz kadar gerilerden gelen, asla susmayan, orda burda, kentin köşe bucağında, kırların ücra köşelerinde, yani haftanın sonuna varıldığında, yoksulların ne hale geldiklerini görebilmek için oturdukları her yerde duyulan müzik. Cennettesiniz! denir onlara. Sonra da onlar için müzik çaldırılır, kâh orada kâh burada, mevsimden mevsime, bir önceki yıl zenginleri coşturmuş ne varsa tıngırdatan, öğüten bir müzik. Bu, atlıkarıncadan dökülen kurgulu mekanik müziktir, trafiğe çıkmayan arabaların, korkutmayan korku tünellerinin, pazıdan yoksun ve hiç ayı boğmamış güreşçinin minderinin, sakalı olmayan sakallı kadının, boynuzlu falcının, la sesinden mahrum laternanın müziğidir, hani o içi boş yumurtaların hedef alındığı poligonun arkasında duran. Bu, haftanın sonunu zor getiren insanları kandırmanın panayırıdır.</p>

    <p>Haydi hep beraber içelim şu köpüksüz birayı! Ama ya garson, işte onun ağzı gerçekten leş gibi kokar yapay korunun altında. Ayrıca, paranın üstünü getirirken verdiği bozuklukların içinde pek acayip olanları vardır, hatta haftalarca incelemekten bıkmayacağınız kadar gülünçtürler ve tabii bir başkasına kakalamakta da epey zorlanırsınız, o da ancak sadaka dağıtırken. Bayram dedik ya! Eğlendirici olmak gerek elden geldiği sürece, yani açlıkla kodes arasında, her şeyi oluruna bırakmalı. Mademki oturacak yer bulduk, hemen şikâyete başlamanın âlemi yok. Hiç yoktan iyidir. Oydu işte, onu yine gördüm, “Uluslar Atış Standı”, hani bir zamanlar Saint-Cloud parkının patikalarında Lola’nın dikkatini çekmiş olan, nice yıllar geçmişti üstünden. Bayramyerlerinde gerilerden gelen her şey yeniden karşısına çıkabiliyor insanın, neşeli geğirtilerdir bayramlar. O zamandan bu yana kalabalıklar yeniden Saint-Cloud’nun anayoluna geri dönüp dolaşmaya başlamıştır herhalde... Gezmeye çıkanlar. Savaş tümüyle geride kalmıştı artık. Sahi, Atış Standı’nın sahibi hâlâ aynı kişi miydi acaba? Savaştan sağ salim dönebildi mi ki o? Her şey ilgimi çekiyordu. Görünce hedefleri tanıdım, ama artık aynı zamanda tayyarelerin üstüne de ateş ediliyordu. Yenilik. Gelişim. Moda. Düğün alayı hâlâ orada duruyordu, askerler de, hatta bayrağıyla birlikte belediye de. Yani her şey. Üstelik eskisine kıyasla üzerine ateş edilebilecek çok daha fazla şey vardı artık.</p>

    <p>Ancak, arabaların çarpıştığı alanda, yeni bir icattı bu, içinde durmadan yaşanan bir tür kazalar ve bunların insanın beyninde yarattığı, içini dışına çıkaran korkunç sarsıntılar sayesinde insanlar çok daha fazla eğleniyorlardı. Habire yenileri geliyordu, vahşice arabalarını çarpıştırıp durmadan lök diye düşerek araçlarının titrek sürücü sepetlerinin dibinde dalaklarını parçalama heveslisi dangalaklar ve çığırtkancıklar. Üstelik onları durdurmak da olanaksızdı. Hiç pes etmiyorlardı, hiç bu kadar mutlu olmamış gibiydiler. Bazıları bu yüzden iyice sapıtıyordu. Onları o facialarının başından zorla çekip almak gerekiyordu. Verdiğiniz o yirmi para karşılığında üstüne bir de ölümü ikram edeceğiz dense bile yine de koşa koşa o alete binmeye razıydılar. Saat dört sularında, panayırın orta yerinde, Orphéon<a href="../Text/Section0055.xhtml#Footnote0082" id="Backlink0082"><sup>[82]</sup></a> dinletisi vardı. İlle de müzisyenlerin hepsini, sırayla, almak isteyen <em>bistrot</em>’lar yüzünden Orphéon’u bir araya getirmek deveye hendek atlatmaya benziyordu. En sonuncusu bir türlü gelmek bilmiyordu. Herkes onu bekliyordu. Birileri onu getirmeye gidiyordu. Bekleyelim, gidip alalım derken, insanların yeniden boğazı kuruyordu ve sonuçta ikisi daha ortalıktan kayboluveriyordu. Öyle olunca da, sil baştan.</p>

    <p>Toz topraktan kurtulabilen domuz biçimindeki baharatlı çörekler kutsal kalıntı gibi enikonu kıymete biniyor ve bu ödülü kazananları feci şekilde susatıyordu.</p>

    <p>Ailelere gelince, onlar gidip yatmak için önce havai fişek gösterisini bekliyorlardı. Beklemek, bu da bayramın bir parçasıdır. Gözden ırak, durmadan çınlayan binlerce boş şişe titreşiyordu masaların altında. Kıpır kıpır ayaklar, kimisi teşne kimisi diklenen. Parçalar ezbere bilindiğinden kimsenin müziğe kulak astığı yok, ne de iki franka görülecek şeylerin canlandığı barakaların arkasındaki motorların tıknefes silindirlerine. Yorgunluk sarhoşu olunduğunda bu kez insanın kendi kalbi şakaklarında zonklamaya başlıyor. Güm! Güm! diye vuruyor, kulakların dibine ve sanki kafanın çevresine gerilmiş o bir tür kadifemsi dokuya. İnsan günün birinde çatlamayı işte böyle beceriyor. Âmin! Günün birinde, içteki hareket dıştakiyle birleştiğinde ve tüm düşünceleriniz etrafa saçılıp nihayet yıldızlarla eğlenmeye gittiklerinde.</p>

    <p>Bayram süresince ağlaşmalar eksik olmuyordu şurda burda kazara sandalyeler arasında ezilen çocuklardan ötürü, bir de arzuları terbiye edilmekte olan, atlıkarıncaya bir daha, bir kez daha binmenin onlara vereceği o kocaman küçük mutluluklara direnmesi gerektiği öğretilenler yüzünden. Panayırı fırsat bilip sağlam bir kişiliğe kavuşmalı. Ağaç yaşken eğilir. Bu yavrucuklar daha henüz her şeyin bir bedeli olduğunu bilmiyorlar. Işıl ışıl tezgâhlarının arkasına kurulmuş o yetişkinlerin, biriktirdikleri, hükmettikleri ve taşkın gülümseyişlerle savundukları hazinelerine sahip olmak için müşterilerini teşvik ederken bunu salt iyiliklerinden yaptıklarını sanıyorlar. Yasayı bilmez çocuklar. Ebeveynleri, suratlarına indirdikleri tokatlarla öğretirler onlara o yasayı ve korurlar onları çeşitli zevklerden.</p>

    <p>Gerçek bayram aslında yalnızca ticaretin bayramıdır, o da iyice derinden, gizliden gizliye. Ticaret asıl akşam olunca bayram yapar, tüm o bilinçsizler, müşteriler, o sağmal inekler gittiklerinde, ortalığı yeniden sessizlik kapladığında ve sonuncu köpek Japon bilardosunun üstüne son idrar damlasını nihayet fışkırttığında. Artık hesapları yapma zamanı gelmiştir. Bu an, ticaretin hem gücünü hem de kurbanlarının sayısını parayla ölçtüğü zaman dilimidir.</p>

    <p>Bayramın son Pazar akşamı, <em>bistrot</em> patronu Martrodin’in hizmetçisi, elini kesmiş, salam doğrarken, bayağı da derindi yarası.</p>

    <p>Aynı akşamın sonuna doğru çevremizdeki her şey nihayet epey aydınlandı, sanki olaylar artık kaderin bir ucundan ötekine, kararsızca, sürüklenmekten bıkmış da, gizlendikleri yerden hep birlikte çıkarak benimle konuşmaya başlamışlar gibi. Ancak o tür anların insanlarından ve olaylarından sakınmak gerek. Olayların size bir şeyler söyleyeceğini sanırsınız, derken hiçbir şey söylemezler ve çoğu zaman size ne söylemeye niyetlendiklerini bile anlamanıza fırsat vermeden gece onları tekrar ele geçirir. Her şey bir tarafa, şahsen, benim deneyimim buydu.</p>

    <p>Her neyse, öyle ya da böyle aynı akşam Martrodin’in <em>bistro</em>’sunda Robinson’u gördüm, tam da patronun hizmetçisine pansuman yapmaya gitmişken. O ortamı gayet iyi anımsıyorum. Yanda Arap müşteriler vardı, toplu halde kanepeye sığınmış, uyukluyorlardı. Çevrelerinde olup bitenlerle katiyen ilgilenmiyor gibiydiler. Robinson’la konuşurken, lafı önceki akşamki, hani onu tahta levhalar taşırken yakaladığım akşamki sohbetimize getirmemek için özen gösteriyordum. Hizmetçi kızın yarası dikiş atması kolay bir yara değildi, dükkânın dibi de yeterince aydınlık olmadığı için iyi göremiyordum. Konuşmamı engelliyordu bu, yani dikkatimi toplamak. İşim bittiğinde, Robinson beni bir köşeye çekti, ille de bana o meselenin çantada keklik olduğunu teyit etmek istedi, hem de pek yakında halloluyormuş. Epey canımı sıkan ve duymamış olmayı yeğleyeceğim türden bir ifşaattı bu.</p>

    <p>— Pek yakında ne?</p>

    <p>— Biliyorsun işte...</p>

    <p>— Yine mi o mesele?..</p>

    <p>— Bil bakalım şimdi ne kadar veriyorlar bana?</p>

    <p>Bilmeye hiç de hevesli değildim.</p>

    <p>— On bin!.. Sırf çenemi tutmam için...</p>

    <p>— Az para değil!</p>

    <p>— Açıkçası artık düzlüğe çıktım, diye ekledi, benim hep eksikliğini hissettiğim şeydi bu on bin frank!.. İşin başında olması gereken o on bin frank yani!.. Anlıyor musun?.. Doğrusu, benim şimdiye kadar hiçbir mesleğim olmadı, ama işte cepte on bin frank olunca!..</p>

    <p>Onlara daha şimdiden şantaj yapmaya başlamıştı anlaşılan...</p>

    <p>Bu on bin frankla neler yapabileceğinin, ne gibi işlere girişebileceğinin farkına varmamı istiyordu... O, kuytuda, duvara yaslanmış beklerken, bu konuyu düşünmem için bana zaman tanıyordu. Yepyeni bir dünya. On bin frank!</p>

    <p>Yine de şu meseleyi düşündükçe, acaba ben de bir ölçüde okkanın altına gider miyim diye işkilleniyordum, eğer onun bu kalkıştığı işe derhal karşı çıkıyor görünmezsem acaba bir tür suç ortağı durumuna mı düşerdim yoksa? Hatta aslında onu ihbar bile etmeliydim. Kendi hesabıma, o insanlık ahlakı gibi meseleleri, hiç ama hiç iplemiyordum, herkes gibi yani. Bana ne? Ama bir de o pis meseleler vardı, bir cinayetin tam orta yerinde Adalet mekanizmasının, sırf vergi mükelleflerini, o adileri eğlendirmek için kurcaladığı o pis vıdı vıdılar... İş oraya varırsa gel de ayıkla pirincin taşını... Neler görmüştüm neler. İlle de bir facia yaşanacaksa, bari gazetelere yansıyan cinsinden değil de, sessizce halledilen cinsinden olmasını yeğlerdim.</p>

    <p>Yani sonuçta hem meraktan çatlıyordum hem de diken üstünde duruyordum. Bu noktaya kadar gelebiliyor, ancak her zamanki gibi işin daha ötesini gerçekten kurcalayacak cesareti bulamıyordum. Gecenin ortasında gözlerimi açmak gerekliliğiyle karşı karşıya kaldığımda, onları kapalı tutmak neredeyse daha çok işime geliyordu. Ne var ki Robinson ille de açmamı, algılamamı ister gibiydi.</p>

    <p>Lafı değiştirmek için, bir yandan yürürken, kadın konusunu açtım. O pek sevmiyordu onları, yani kadınları.</p>

    <p>— Valla, biliyor musun, ben onlar olmadan da gayet iyi idare ediyorum diyordu, o güzel kıçları, kalın kalçaları, yürek gibi ağızları ve hep bir şeylere gebe karınları, kâh velet, kâh hastalık... Kiramızı onların gülücükleriyle ödeyemeyiz! Öyle değil mi? O fakirhanemde, bir karım olsaydı eğer, benim bile, onun kıçını göstermeye kalkmam dahi ev sahibini ayın on beşinde kirayı kuruşu kuruşuna tahsil etmekten alıkoyamazdı!..</p>

    <p>Bağımsızlıktı Robinson’un zaafı. Bunu kendi de kabul ediyordu. Ancak patron Martrodin bizim “fiskoslarımızdan” ve kenarda köşede dolap çevirmemizden bıkmıştı bile.</p>

    <p>— Robinson, bardaklar ne oldu! Tanrı aşkına! diye emretti. Siz dururken ben mi yıkıycam yani?</p>

    <p>Robinson hemen fırladı.</p>

    <p>— Gördüğün gibi, diye bilgilendirdi beni, burada bir ek işe başladım.</p>

    <p>Bayram da bayramdı yani. Martrodin kasadaki paraları saymakta epey zorlanıyordu, bu da canını sıkıyordu. Araplar çekip gittiler, kapıya yaslanmış hâlâ uyuklamakta olan ikisi dışında.</p>

    <p>— Ne bekliyor bunlar hâlâ?</p>

    <p>— Hizmetçiyi! diye yanıtladı patron.</p>

    <p>— İşler nasıl gidiyor? diye sordum ben de, laf olsun diye.</p>

    <p>— Eh işte... Ama zor! Bakın, Doktorcuğum, krizden önce burayı almak için tam altmış papel saydım, hem de peşin. O halde burası bana en azından bir iki yüz papel getirebilmeli... Anlıyorsunuz değil mi?.. Tamam, müşterim eksik olmuyor, ama gelenler daha çok Araplar... Ne ki bu adamlar da içki içmiyor... Daha henüz alışmadılar... Ah bir Polonyalılarım olsaydı. Valla Doktorcuğum, Polonyalılar içmek nedir biliyorlar, doğruya doğru... Eskiden olduğum yerde, Ardennes’lerde, bir sürü Polonyalım vardı, hem de mineleme fırınlarından geliyorlardı, insan daha ne ister, dimi?.. Mineleme fırınları, buydu işte onları sıcaktan bunaltan!.. Bize de bu gerek!.. Susamak!.. Hele Cumartesi oldu mu da, imanına kadar... Vay be! Ne de çok iş çıkardı! Bütün yevmiyeyi yatırıyorlardı! Haşırt!.. Bu marsıklarsa, onların derdi içki değil, daha çok birbirinin g...nü düzmek... güya onların dininde içki içmek günahmış, ama birbirinin g...nü düzmek günah değil...</p>

    <p>Martrodin bayağı aşağılıyordu onları, yani marsıkları. “Pislik herifler bunlar yahu! Hatta hizmetçime bile yapıyorlarmış bunu!.. kudurmuş bunlar, dimi? Olacak iş mi bu şimdi, dimi? Doktorcuğum? siz söyleyin?”</p>

    <p>Patron Martrodin kısa parmaklarıyla gözlerinin altındaki şişkin torbacıkları ovuşturuyordu. “Böbrekler ne âlemde?” diye sordum öyle yaptığını görünce. Böbrek sorunlarının tedavisini üstlenmiştim. “Artık tuzlu yemiyoruz, değil mi?”</p>

    <p>— Albümin çıktı yine Doktorcuğum! Tahlili daha evvelisi gün yaptırdım eczanede... Amaan, öleceksek ölelim, diye ekliyordu, albüminden ya da başka şeyden, umurumda değil, ama asıl illallah dedirten şey böyle üç kuruş peşinde... ha babam de babam çalışmak!..</p>

    <p>Hizmetçi bulaşığını bitirmişti bitirmesine, ancak pansumanı yemek artıklarıyla öylesine kirlenmişti ki, onu yeniden yapmam gerekti. Bana yüz paralık bir banknot vermek istedi. Onun o yüz parasını almak istemiyordum, ama ille de vermek konusunda ısrarlıydı, Sévérine’di adı. Farkına vardım:</p>

    <p>— Saçlarını mı kestirdin Sévérine?</p>

    <p>— Ne yapalım! Moda böyle! dedi. Üstelik saçınız uzunsa, buradaki tüm mutfak kokuları üstüne siniyor...</p>

    <p>— Kıçın daha da beter kokuyor ama! diye kesti sözünü, tam da hesaplarına dalmışken gevezeliklerimizden rahatsız olan Martrodin. Ama bakıyorum da müşterilerin yine de pek aldırmıyor...</p>

    <p>— Evet ama, bu aynı şey değil, diye yanıt geldi, epey bozum olmuş bir Sévérine’den. Vücudun her yerinin kendine has kokusu vardır... Ya siz patron sizin ne koktuğunuzu söylememi ister misiniz... Hem de yalnızca bir tarafınızın değil ama, tümüyle her yerinizin?</p>

    <p>İyice tepesi atmıştı Sévérine’in. Martrodin lafın gerisini duymak istemiyordu. Homurdanarak yeniden o pis hesaplarına döndü.</p>

    <p>İşe koşturmaktan ayakları şişen Sévérine terliklerini çıkarıp ayakkabılarını giyemiyordu. Ayağında terlikleriyle gitmek zorundaydı.</p>

    <p>“Bana kalsa uyurken bile çıkarmam onları! bile dedi sonunda, yüksek sesle.</p>

    <p>— Haydi git de şu dipteki ışıkları söndür! diye emretti yine Martrodin. Elektrik faturasının senin cebinden çıkmadığı nasıl da belli!</p>

    <p>— Öyle de bir uykum geldi ki!” diye bir kez daha mızmızlandı Sévérine ayağa kalkarken.</p>

    <p>Martrodin bir türlü toplama çıkarmalarının içinden çıkamıyordu. Daha rahat sayabilmek için önlüğünü, yeleğini çıkarmıştı. Zorlanıyordu. <em>Bistro</em>’nun görünmeyen dip tarafından bardak altlıklarının tıkırtısı duyuluyordu, Robinson’la diğer bulaşıkçının işiydi bu. Martrodin bir katilinkini andıran kunt parmakları arasında ezdiği mavi bir kalemle çocuk gibi iri iri rakamlar çiziyordu. Önümüzde sarsak sursak sandalyeye yapışmış hizmetçininse içi geçmişti. Ara ara, uykusundan uyanır gibi oluyordu.</p>

    <p>— Ah! ayaklarım! Ah! ayaklarım! diyordu o zaman ve tekrar dalıyordu uykuya.</p>

    <p>Derken Martrodin avaz avaz bağırıp uyandırıverdi onu.</p>

    <p>— Hey! Sévérine! Al şu marsıklarını da çekin gidin! Yeter ulan!.. Siktir olun gidin hepiniz, Tanrı aşkına! Kapıyoruz.</p>

    <p>Araplara gelince, onların hiç de acelesi yok gibiydi ilerleyen saate karşın. Sévérine sonunda uyandı. “‘Doğru ya artık gitmem gerek! diye onayladı. Sağ olun patron!” Marsıkların ikisini de koluna takıp götürdü. İkisi bir olup denkleştirmişlerdi parasını.</p>

    <p>— Bu gece ikisini birden halledeceğim, diye açıkladı çıkarken. Çünkü haftaya Pazar yapamıycam Achère’e ufaklığı görmeye gitçem de ondan yani. Anlarsınız ya, haftaya Cumartesi bakıcının izin günü.</p>

    <p>Araplar kalkıp peşine takıldılar. Hiç de öyle küstah bir halleri yoktu. Yorgunluktan olsa gerek Sévérine yine de onlara biraz yan bakıyordu. “Ben, patronla aynı fikirde değilim, bence marsıklar daha iyi! Araplar Polonyalılar kadar kaba davranmıyorlar, ama az sapık da değiller hani... Doğruya doğru, sapıklıkta üstlerine yok... Neyse, canları ne istiyorsa yapsınlar, uyumama engel olacağını sanmam! Haydi! diye çağırdı onları. Gidelim çocuklar!”</p>

    <p>Ve üçü birden gittiler işte, kız biraz önden yürüyordu. Bayramın artıklarıyla süslenmiş, buz kesmiş meydanı katedişlerini izledik, dipteki son gaz lambası bir an için bembeyaz olan gruplarını aydınlattı ve ardından gece onları içine çekti. Hiçbir şey kalmamıştı.</p>

    <p>Ben de <em>bistrot</em>’dan ayrıldım Robinson’la yeniden konuşmaksızın. Patron bana iyilikler diledi. Bir polis memuru bulvarı arşınlıyordu. Geçerken sessizliği bozuyorduk. Bu da şurda burda kemiğini kemiren bir köpek gibi saldırgan hesaplarına gömülmüş tüccarların yüreğini hoplatıyordu. Gezmeye çıkmış bir aile Jean-Jaurès meydanının köşesinde bağıra çağıra sokağı tümüyle işgal etmişti, olduğu yerde duruyordu bu aile, küçük bir sokağın önünde tereddüt ediyordu lodosa yakalanmış bir balıkçı filosu gibi. Baba o kaldırımdan bu kaldırıma yalpalıyordu ve işeye işeye bir hal olmuştu.</p>

    <p>Orası artık geceye aitti.</p>
  </div>
</body>
</html>
