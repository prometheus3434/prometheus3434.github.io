<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XXXVI</h1>

    <p>Bu küçücük, pek dar ve pek güvenilmez merdiven yüzünden o, yani Robinson mumyalı mahzene pek fazla inmiyordu. Doğrusunu söylemek gerekirse daha çok eşikte durup turistlere çığırtkanlık yapmakla yetiniyor, bir yandan da, şurdan burdan, gözleriyle biraz ışık bulma alıştırması yapıyordu.</p>

    <p>O sırada, derinliklerde, Henrouille ana başının çaresine bakıyordu. Aslına bakılırsa mumyalarla iki kişilik iş çıkarıyordu. Parşömenleşmiş ölüler hakkında ufak bir nutuk atarak turistlerin gezintisine çeşni katıyordu. “Sakın mideniz bulanmasın, Baylar, Bayanlar, çünkü onlar kireçte muhafaza ediliyor, gördüğünüz gibi, hem de beş yüzyılı aşkın bir süredir... Koleksiyonumuzun dünyada eşi benzeri yoktur... Etleri butları yok olmuş elbette... Yalnızca derileri kalmış üzerlerinde, ama o da tabaklanmış... Çıplaklar, ama uygunsuz değiller... Küçük bir çocuğun da annesiyle birlikte gömülmüş olduğunu fark etmişsinizdir... O da, o küçük çocuk da çok iyi muhafaza edilmiş... Ya şu uzun boylusu, hani o gömleği ve bir de hâlâ arkasında duran danteliyle... Bütün dişleri yerli yerinde... Fark etmişsinizdir...” Son olarak bir de hepsinin göğsüne vuruyor, bu da davul etkisi yaratıyordu. “Bakınız, Baylar, Bayanlar, şunun tek bir gözü kalmış... kupkuru... bir de dili... o da meşine dönmüş!” Çekiştiriyordu. “Dil çıkarıyor ama hiç de itici değil... Çıkarken gönlünüzden ne koparsa verebilirsiniz, Baylar, Bayanlar, ama genellikle kişi başına iki frank alırız, çocuklar için de yarı fiyat... Gitmeden önce isterseniz onları elleyebilirsiniz... Bakın, kendiniz görün... Ama fazla da çekiştirmeyin sakın... Hepsi size emanet... Pek narindirler...”</p>

    <p>Daha gelir gelmez, Henrouille ana fiyatları artırmayı düşünmüştü, Piskoposlukla anlaşmaya varmaya bakıyordu bu. Ancak, hasılatın üçte birini sırf kendine alıkoymak isteyen Saint-Eponime papazı yüzünden bu pek de kolay iş değildi, bir de kendine yeterince pay verilmediğini düşündüğü için durmadan itiraz eden Robinson yüzünden:</p>

    <p>— Kazıklandım, sonucuna varıyordu, tufaya getirildim... Bir kez daha... Altın tutsam toprak oluyor!.. Bayağı kıyak iş oysa ihtiyarın şu mahzen dalgası!.. Malı götürüyor, o kocakarı, inan bana.</p>

    <p>— Ölünün körü, sen bu iş ayarlanırken cebinden para katmadın ki! diye itiraz ediyordum onu yatıştırmak ve anlamasını sağlamak için... Üstelik karnın tok sırtın pek!.. Sana gayet de iyi bakıyorlar!..</p>

    <p>Ama katır inadı vardı Robinson’un, sürekli olarak mazlumları oynamak için yaratılmıştı. Anlamak da istemiyordu, kaderine razı olmak da.</p>

    <p>— Aslına bakarsan, bayağı boktan bir işe bulaşmışken hiç de fena sıyırmadın yakanı, inan bana!.. Hiç şikâyet etme! Eğer dümenini kırmasaydık tam gaz Cayenne’i<a href="../Text/Section0055.xhtml#Footnote0094" id="Backlink0094"><sup>[94]</sup></a> boylardın... Oysa şimdi kimsenin dalgana taş attığı yok!.. Üstelik o pek cici Madeloncuk’u da bulmuşsun... O hasta halinde bile seni almaya razı!.. O halde daha ne istiyorsun, belanı mı?.. Hazır gözlerin bile iyileşmeye yüz tutmuşken?..</p>

    <p>— Yani şimdi haybeye bozuk attığımı söyler gibi bir halin var, dimi? diye karşılık veriyordu bana o zaman. Ama ne dersen de yine de bir şeylerden şikâyet etmem gerektiğini hissediyorum... Bu böyle... Elimde başka ne kaldı ki... Bak sana bir şey söyleyeyim mi... Yapmama izin verilen tek şey bu... Ayrıca kimse de beni dinlemek zorunda değil.</p>

    <p>Öyle diyordu, ama benimle baş başa kalır kalmaz da hiç nefes almadan şikâyetlenip duruyordu. Bu mahremiyet anlarından huylanır olmuştum. Güneşe çıktığında hâlâ biraz akıntılı o kısık gözleriyle ona şöyle bir baktığımda, Robinson’un aslında hiç de sempatik olmadığını düşünüyordum. Kimi yaratıklar beyledir gerçekten, biliriz, masumdurlar, mahzundurlar, falan filan, ama yine de onlara bir türlü ısınamayız. Hep bir şeyleri eksiktir.</p>

    <p>— Hapiste geberip gidebilirdin... diye üsteliyordum, maksat biraz daha düşünsün.</p>

    <p>— İyi ama ben daha önce hapse de girdim... Orası şimdi bulunduğum durumdan daha beter değil ki!.. Sen eskilerde kalmışsın...</p>

    <p>Bana bunu, yani eskiden hapse girdiğini söylememişti. Tanışmamızdan önceye denk düşüyor olsa gerek, savaş öncesine. İnadı tutmuştu, şöyle bir yargıya varıyordu: “Ben diyorum ki, tek bir çeşit özgürlük vardır, bir tanecik: O da önce insanın gözünün görmesi, sonra da cebinin mangırla dolmasıdır, gerisi fasarya!..</p>

    <p>— Peki o zaman nereye varmaya çalışıyorsun?” diye ağzını arıyordum. Niyetini belli etmesi, harekete geçmesi, dilinin altındaki baklayı çıkarması için ensesine binince de, böyle, yan çiziyordu. Tam da işin rengi belli olmaya başlayacakken üstelik...</p>

    <p>Gündüzleri Madelon atölyesine gitmişken ve Henrouille ana da sobalıklarını müşterilerine göstermekle meşgulken, biz, ağaçların altındaki kahveye gidiyorduk. Ağaçların altındaki kahve, işte tam da sevdiği yerdi, Robinson’un. Büyük olasılıkla da en tepede kuşların kopardıkları gürültü patırtı yüzünden. Ne de çok kuş vardı! Özellikle de saat beş sularında, yaz sıcağında iyice kızışıp, yuvalarına döndüklerinde. O zaman işte bir kasırga gibi dalıyorlardı meydana. Hatta rivayet olunur ki dükkânı bahçenin kenarında yer alan berberin biri, yıllar boyu sabahtan akşama kadar onların hep bir ağızdan vıcırdamalarını dinlemekten kafayı yemiş. Gerçekten de insan ne konuştuğunu duyamıyordu. Ama Robinson’a sorsanız burası yine de pek neşeliydi.</p>

    <p>— Hiç olmazsa bana ziyaretçi başına düzenli olarak dört para verseydi, işte bak o zaman olurdu!</p>

    <p>Yaklaşık her on beş dakikada bir bu kaygısını dile getirip duruyordu. Bu arada, geçmiş zamanın renklerini yine de anımsar gibiydi, hikâyelerini de, Afrika’daki Pordurière Şirketi, örneğin, hani o her ikimizin de gayet iyi bildiği, daha nice açık saçık hikâyeler, bana daha önce hiç anlatmamış olduğu. Cesaret edememişti belki de. Aslına bakılırsa hayli içine kapanık biriydi o, hatta saman altından su yürütmeyi sevdiği bile söylenebilirdi.</p>

    <p>Geçmiş deyince, asıl Molly’ydi benim aklıma takılan, keyfim yerindeyken, eskilerde çalmış bir saatin uzaktan yankısı gibi ve sevecenlikle ilgili bir şey düşündüğüm zaman, aklıma o geliyordu, derhal.</p>

    <p>Ne de olsa bencillik biraz olsun üzerimizdeki baskısını azalttığında, son yolculuk saati gelip çattığında, insan sadece, erkekleri ama tek bir erkeği değil, bu siz dahi olsanız, tüm erkekleri gerçekten azıcık da olsa seven kadınların anısını saklıyor yüreğinde.</p>

    <p>Akşam kahveden döndüğümüzde, bütün gün hiçbir halt etmemiş oluyorduk, emekli astsubaylar gibi.</p>

    <p>Ölü mevsimden sonra turistlerin ardı arkası kesilmiyordu. Mahzende oyalanıyorlardı ve Henrouille ana onları güldürmeyi başarıyordu. Rahip bu şakalaşmalara biraz kıl olmuyor değildi, ancak payını fazlasıyla aldığı için, dut yemiş bülbüle dönmüştü, kaldı ki o ne bilirdi zaten felekten gün çalmasını. Oysa Henrouille ana o cesetlerinin arasındayken görülmeye de duyulmaya da değerdi. Ölümden korkmayan bu kadın, karşılarına geçip gözlerini dikiveriyordu o surata benzer şeylerine, oysa kendi de o kadar buruş kırıştı ki, şimdiden öyle bir pörsümüştü ki, elinde feneriyle burunlarının dibinde onlarla sohbet ettiğinde sanki onlardan biri sanırdınız.</p>

    <p>Eve dönüp akşam yemeği için bir araya geldiğimizde, yine hasılat meselesi tartışılırdı, derken Henrouille ana bana, “Çakal Doktorcuğum benim,” diye hitap etmeye başlardı bizimle Rancy’de başına gelenler yüzünden. Ama tamamen şaka yollu elbette. Madelon mutfakta bir şeyler yapmaya çabalardı. Kaldığımız bu konut çok az ışık alıyordu, alt tarafı kirişlerle tozlu pervazların köşe kapmaca oynadığı bir kilise müştemilatı, daracık. “Olsun, diye dikkat çekiyordu ihtiyar, tabir caizse gece gündüz karanlık olmasına rağmen, insan yine de yatağının, cebinin, midesinin yolunu bulabiliyor, bu da adam olana yeter de artar!”</p>

    <p>Oğlunun ölümünden sonra, üzüntüsü öyle pek de uzun sürmemişti. “Eskiden beri biraz nanemollaydı, diye bana ondan söz ediyordu bir akşam, oysa bakın, işte, ben ki yetmiş altı yaşımdayım, bir gün bile halimden şikâyet etmedim!.. O ise mütemadiyen sızlanırdı, huy edinmişti bunu, tıpkı sizin şu Robinson gibi... söz gelişi yani. Mesela, mahzenin şu dar merdiveni epey dik. değil mi?.. Kullandınız mı hiç?.. Yormasına yoruyor beni elbette, ancak kimi günler bana basamak başına iki frank bile kazandırdığı oluyor... Üşenmedim saydım... Eh yani, ben şimdi, bu fiyata, gerekirse eğer, göğe kadar bile çıkarım yahu!..”</p>

    <p>Yemeklerimize hayli baharat katıyordu Madelon haspası, bir de domates. Yeme de yanında yat. Bir de pembe şarap. Robinson bile şaraba dönmüştü, Güney’de yaşamanın raconu. Bana her şeyi çoktan anlatmıştı Robinson, Toulouse’a geldiğinden beri olup bitenlerle ilgili. Artık onu dinlemiyordum. Beni düş kırıklığına uğratıyor, hatta doğrusunu söylemek gerekirse midemi bile bulandırıyordu. “Burjuvanın tekisin sen,” diye bir sonuca vardım (çünkü o zamanlar benim açımdan bundan beter küfür yoktu). Netice itibarıyla paradan başka bir şey düşündüğün yok... Gözün açıldığında sen diğerlerinden bile beter olacaksın!”</p>

    <p>Hakaret yoluyla onu gücendirmek olanaksızdı. Hatta neredeyse bu onu kamçılayıp cüretini artırıyordu sanki. Kendi de söylenenin doğru olduğunu biliyordu zaten. Bu çocuğun, diyordum kendi kendime, artık başı bağlandı, hakkında endişelenecek bir şey kalmadı... Biraz dişli, az buçuk edepsiz bir eş, adamı böyle tanınmaz hale getirebiliyordu işte, mal meydanda... Robinson’u, diyordum yine kendi kendime... uzun süre bir macera adamı olarak algılamıştım, oysa o, boynuzlu olsun olmasın, kör olsun olmasın, alt tarafı dümbüğün tekiymiş... İşte bu.</p>

    <p>Bu yetmiyormuş gibi, ihtiyar Henrouille ona para biriktirme hırsını, Madelon da evlenme merakını göz açıp kapayıncaya kadar bulaştırıvermişlerdi. Körün istediği bir göz! Layığını bulmuştu. Üstelik kıza körkütük âşık olmaya da başlamıştı. Olunurdu da hani. Şimdi eğer bunu hiç kıskanmadığımı söylesem yalan olur, pek doğru sayılmaz. Madelon’la ara sıra yemekten önce kısa süreliğine buluşuyorduk, odasında. Ama bu görüşmeleri ayarlamak pek de kolay olmuyordu. Bundan kimseye söz etmiyorduk. Ketumlukta üstümüze yoktu yani.</p>

    <p>Buna bakıp da kızın o biricik Robinson’unu sevmediği sanılmasın tabii. O başka bu başka. Ne var ki, oğlan, nişanlıcılık oyunu oynuyordu, bu durumda, kız da elbette, sadakatleri oynuyordu. İçlerinden böyle geliyordu. Bu tür işlerde esas olan bir anlaşmaya varabilmektir. Kıza dokunmak için önce evlenmeyi bekliyordu, gizlice böyle demişti bana. Böylesini uygun görüyordu. O zaman sonsuza kadar olan bölümü o alacaktı, hemen şimdiyi de ben. Kaldı ki, ihtiyar Henrouille’u ekip, kızla birlikte küçük bir lokanta açarak oraya yerleşme yönünde geliştirdiği ek projesinden de söz etmişti bana. Her bakımdan ciddiydi yani. “Çok cici bir kız, eminim müşterilerin sevgilisi olacaktır,” diye öngörüyordu en keyifli zamanlarında. “Üstelik tadına da baktın, dimi, yemeklerinin? Karavanada kimse sırtını yere getiremez onun!”</p>

    <p>Hatta bu iş için küçük bir ilk sermayeyi, Henrouille anadan kaparozlamayı dahi düşünüyordu. Bana göre hava hoştu, ancak bence onu ikna etmekte epey zorlanacaktı. “Sen de her şeyi tozpembe görüyorsun,” diye uyarıyordum onu, maksat onu yatıştırıp biraz düşünmesini sağlamak. Bu sefer de ağlamaya başlayıp beni mide bulandırıcı olmakla suçluyordu. Anlaşılan, kimsenin hevesini kırmamak gerek, zaten ben de derhal haksız olduğumu, benim de hep aşırı bezginlikten kaybettiğimi kabul ediyordum. Savaştan önce elinden gelen iş, Robinson’un, bakır üzerine oyma sanatıydı, ama artık elini bile sürmek istemiyordu, dünya yıkılsa. Kendi bilir. “Ciğerlerim bu haldeyken açık havaya ihtiyacım var benim, anlıyor musun, üstelik gözlerim de asla eskisi gibi olamayacak.” Haklıydı da bir açıdan. Verecek cevabım yoktu. Kalabalık sokaklardan birlikte geçtiğimizde, insanlar dönüp köre acıyarak bakıyorlardı. Sakatlara ve körlere pek acır insanlar, pek, hatta bu iş için özel olarak yedek şefkat bile bulundururlar. Pek çok defalar gayet iyi hissetmiştim onu, o yedek şefkati. Gani ganidir. Kimse aksini iddia edemez. Gelgelelim, insanların bu kadar berbat olmaya devam etmeleri pek hazindir, onca yedek şefkat varken. Bir türlü açığa çıkaramazlar onu, nedense. İçlerine atarlar, içlerinde tutarlar, hiçbir işlerine yaramaz. Şefkatten geberip giderler, içten içe.</p>

    <p>Madelon, yemekten sonra, onunla ilgileniyordu, Léoncuğuyla yani, ona öyle hitap ediyordu. Gazete okuyordu ona. Robinson politikaya bayağı merak sarmıştı artık, şansına da Güney bölgesinin gazetelerinin apselerinden politika fışkırıyordu, hem de en cerahatlisinden.</p>

    <p>Çevremizde, akşamları, yüzyıllar anaforculuğuna gömülmekteydi ev. Bu tam da, yemekten sonra, tahtakurularının da aralarında hesaplaşma vaktiydi, bir de aynı zamanda, ileride cüzi bir kâr karşılığı bir eczacıya satmayı planladığım, benim buluşum, yakıcı bir sıvıyı onların, yani tahtakurularının üzerlerinde deneme vaktiydi. Ufak bir dümen işte. Henrouille anayı eğlendiriyordu benim şu dalgam ve deneylerimde bana asistanlık yapıyordu. Birlikte yuvadan yuvaya, çatlaktan çatlağa her köşe bucağa ulaşıyor, benim hazırladığım kezzabı tahtakurusu kümelerinin üzerine püskürtüyorduk. Önce uğulduyor, ardından da Henrouille ananın gayet dikkatli biçimde bana tuttuğu mumun başının altına düşüp kendilerinden geçiyorlardı.</p>

    <p>Çalışırken, bir yandan da Rancy’den söz ediyorduk. Daha orayı düşünür düşünmez mideme kramplar giriyordu, bu yüzden ben rahatlıkla ömrümün sonuna kadar Toulouse’da kalabilirdim. Artık hayattan başka bir beklentim kalmamıştı aslında, karnım doysun ve bana boş zaman kalsın. Mutluluk diye buna denir işte. Ancak yine de dönüşü ve işi düşünmek zorunda kaldım. Zaman uçup gidiyor, ayrıca hem rahibin verdiği prim hem de birikimlerim suyunu çekiyordu.</p>

    <p>Madelon’a bir iki ders ve öğüt vermeden gitmek istemedim. Aslında birine iyilik etmek istediğinizde ve imkânınız varsa, genelde ona para vermek çok daha makbule geçer elbette. Öte yandan, önceden uyarılmak ve sağda solda düzüşürken tam olarak ne gibi tehlikelerle karşı karşıya kalındığı konusunda bilgi edinmek de işe yarayabilirdi. Böyle düşünüyordum işte, çünkü özellikle de hastalıklar konusunda beni biraz ürkütüyordu Madelon. Yırtık olmasına yırtıktı, ancak mikroplar konusundaki cehaleti akıl almaz boyutlardaydı. Dolayısıyla ben de birtakım cilveleşmelere karşılık vermeden önce nelere çok yakından bakıp dikkat etmesi gerektiği konusunda ona ayrıntılı açıklamalarda bulunmaya giriştim. Mesela kızarıklık var mı... Ucunda damla var mı... Ezcümle bilinmesi gereken ve çok da faydalı birtakım klasik şeyler işte... Beni iyice dinleyip, sonuna kadar konuşturduktan sonra, sırf âdet yerini bulsun diye karşı çıktı. Hatta bir anlamda hır çıkardı dahi denebilir... “O meğer namuslu bir kızmış... Hiç mi utanma yokmuş bende... Onu ne sanmışım öyle... Yani benimle oldu diye ille de başkalarıyla da!.. Gururuyla oynamışım!.. Erkeklerin hepsi de böyle iğrençmiş işte...”</p>

    <p>Yani, bu gibi durumlarda hanımlar ne söylerse o işte. Belliydi böyle olacağı. Perdeleme harekâtı. Benim açımdan önemli olan, öğütlerimi dinleyip can alıcı noktalarını dikkate almasıydı. Gerisinin hiçbir önemi yoktu. Aslında, anlattıklarımı ciddiye aldığında onu üzen, tüm sözünü ettiğim o şeylerin sırf şefkat ve zevk yoluyla kapılabiliyor olmasıydı. Her ne kadar bu doğadan kaynaklansa da, beni de en az doğa kadar iğrenç buluyor ve bunu hakaret sayıyordu. Ben de daha fazla üstelemedim, biraz da ona şu çok kullanışlı kaputlardan söz etmek dışında. Derken, bir miktar da psikologluk taslayalım diye, biraz Robinson’un karakter analizini yapmaya soyunduk. “Tam olarak kıskanç olduğu söylenemez, dedi bana o zaman, ama zor olduğu anlar da var.”</p>

    <p>“Hadi hadi!..” diye yanıt verdim ve onun, yani Robinson’un o karakterini iyice bir tanımlamaya koyuldum, sanki ben pek tanırmışım gibi onun karakterini, zaten çok geçmeden farkına vardım ki ben Robinson’u pek tanımıyormuşum aslında, mizacının bariz kimi özellikleri dışında. O kadar yani.</p>

    <p>Bir insanda başkalarının az çok hoşuna gidebilecek özelliklerin neler olduğunu kafamızda canlandırmakta bu kadar güçlük çekmemiz ne tuhaf... Ona yardımcı olmak, arka çıkmak isteriz aslında ama ne diyeceğimizi bilemeyiz... Acınacak duruma düşeriz, daha ağzımızdan çıkan ilk sözde... Yüzümüze gözümüze bulaştırırız.</p>

    <p>Günümüzde “La Bruyère”cilik<a href="../Text/Section0055.xhtml#Footnote0095" id="Backlink0095"><sup>[95]</sup></a> taslamak hiç de kolay değil. Daha yanaşır yanaşmaz tabanları yağlayıveriyordu tüm bilinçaltı.</p>
  </div>
</body>
</html>
