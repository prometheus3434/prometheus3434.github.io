<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XVII</h1>

    <p>Karnınızı doyurma işini ucuza getirebilmek için Amerika’da, içinde sosis olan küçük sıcak bir ekmek alabilirdiniz, çok elverişlidir, küçük sokak aralarında satılır, hiç de pahalı değil. Fakirlerin semtinde yemek yemekten katiyen gocunmuyordum, hâşâ, ancak zenginlere mahsus o güzelim yaratıkları bir daha görememek var ya, işte o çok ağırıma gidiyordu. Bu durumda zıkkımlanmanın bile anlamı kalmıyordu.</p>

    <p><em>Laugh Calvin</em>’de hiç olmazsa kalın halının üzerinde dolanarak o girişteki fazlasıyla güzel kadınların arasında birilerini arar gibi yapabiliyordum, onların hercai ortamında yavaş yavaş daha cüretkâr davranabiliyordum. Düşünüyorum da, itiraf etmek gerekirse ötekiler, yani <em>Infanta Combitta</em>’dakiler, haklı çıkmışlardı, ayrımsamaktaydım, bir çulsuza uymayacak kadar gayriciddi zevklerimin olduğu deneyle sabitti. Kadırgadaki arkadaşlar iyi etmişlerdi beni fırçalamakla. Ne var ki, hâlâ cesaretimi toplayamıyordum. Elbette, bol miktarda sinema dozu almaya gidiyordum sık sık, orda burda, ama bu yalnızca bir iki kez dolaşmaya çıkmama yetecek kadar canlanmama yetiyordu ancak. O kadar. Gerçi, Afrika’dayken epey hoyratça bir yalnızlık türü yaşamak zorunda kalmıştım kalmasına, gelgelelim bu Amerikan karınca yuvasında yalıtılmak çok daha bunaltıcı bir hal alıyordu.</p>

    <p>Adeta boş bir insan olmaktan hep ürkmüşümdür, yani var olmak için ciddi hiçbir nedenimin olmamasından. Şimdiyse, olgular karşısında artık kişisel hiçliğimden hiç kuşku duymaz olmuştum. Amiyane alışkanlıklara sahip olduğum yerden fazlasıyla farklı olan bu ortamda, sanki anında eriyip gitmiştim. Uzun lafın kısası, neredeyse artık var olmamak üzere olduğumu hissediyordum. Gerçekten de, farkına varmaktaydım ki, alışık olduğum şeylerden bana söz edilmez olduğu andan itibaren, artık hiçbir şey beni karşı konulmaz bir tür sıkıntıya kapılmaktan, yavan, korkunç bir ruhi felaket haline gömülmekten alıkoyamıyordu. Tiksinç bir şey.</p>

    <p>Bu maceraya son dolarımı da kaptırmamın öncesinde, hâlâ sıkıntıdan patlıyordum. Üstelik o kadar derin bir sıkıntıydı ki bu, en acil çıkış yollarını bile yakından incelemeyi reddediyordum. Doğamız gereği, o kadar kofuzdur ki, bizi gerçekten ölmekten alıkoyan tek şey eğlencedir. Kendi hesabıma ben de umutsuz bir imanla sinemaya sarılıyordum dört elle.</p>

    <p>Otelimin çıldırtıcı karanlıklarından çıkarak bir iki kez daha dadanmayı denedim çevre sokaklara, baş döndürücü evlerden oluşan tatsız bir cümbüş. Bu bina cephesi enginlikleri, bu kaldırım taşıyla, tuğlayla ve sonsuza dek uzanan kiriş aralıklarıyla ve de dükkânlar ve yine dükkânlarla şişirilmiş tekdüzelik, kışkırtıcı ve cerahat akıtan reklamlarla parlayan bu dünyanın koca çıbanı, bıkkınlığımı bir kat daha artırıyordu. Yüz binlerce abuk sabuk yalan.</p>

    <p>Nehir tarafında, başka dar sokaklardan geçtim ve daha da başka sokaklardan, boyutları giderek sıradanlaşıyordu, yani örneğin bulunduğum kaldırımdan karşıdaki tek bir binanın tüm camlarını kırmak mümkündü.</p>

    <p>İyice sinmiş bir kızartma kokusu egemendi bu mahallelere, mağazaların dışarıda tezgâhları yoktu artık, hırsızlar yüzünden. Her şey bana Villejuif’teki hastanemin civarlarını hatırlatıyordu, kaldırım boyunca yayılmış koca paytak dizli çocuklar ve panayır laternaları bile. Aslında onların yanında kalmak isterdim, ama onlar da, yani yoksullar da beni beslemezlerdi, kaldı ki hepsini de görmüş olurdum, daima ve onların o aşırı sefaletleri de beni ürkütüyordu. Sonuçta, çaresiz, rotayı yeniden zengin mahallelere çevirdim. “Rezil herif! diyordum o sırada kendi kendime. Aslında sende hiç iffet yok!” İnsanın, kendi sızlanmalarına kesin bir son verecek cesareti olmadığı sürece, kendini her gün biraz daha iyi tanımaya katlanması gerek.</p>

    <p>Bir tramvay Hudson kıyıları boyunca ilerleyerek kent merkezine doğru gidiyordu, tüm tekerleri ve ürkek gövdesiyle titreyen yaşlı bir taşıt. Seferini tamamlaması en az bir saat sürüyordu. Yolcuları herhangi bir sabırsızlık göstermeksizin vagonun girişine konmuş bir tür bozuk para değirmeni bozuntusuna karmaşık bir yöntemle para ödeme törenine katlanıyorlardı. Bizdekiler gibi, “esir düşmüş Balkanlı milis” üniforması kuşanmış olan kondüktör, onların bu yükümlülüklerini yerine getirişlerini izliyordu.</p>

    <p>Nihayet, varıyorduk, haşat vaziyette, bu popülist gezintilerden dönüşte Tantalosçu holümün çift sıralı ve sonu gelmeyen güzelliklerinin önünden defalarca geçiyor, dönüp dönüp bir daha geçiyordum düşlere dalmış ve arzulu.</p>

    <p>Öyle bir kıtlık içindeydim ki bunu idrak etmemi sağlayacak şekilde ceplerimi karıştırmaya bile cesaret edemiyordum. Bari Lola da şu sıralar ortalıktan kaybolmaya yeltenmiş olmasa! diye düşünüyordum... Hem, öncelikle, beni kabul edecek miydi bakalım? Siftah niyetine ondan ilk olarak elli dolar mı tırtıklamaya gitsem yüz dolar mı?.. Tereddüt ediyordum, tüm cesaretimi toplayabilmem için öncelikle, bir sefer olsun, adamakıllı karnımı doyurup uyumuş olmam gerektiğini hissediyordum. Sonra, eğer bu ilk para tırtıklama görüşmesinde başarılı olursam, yani, yeterince güç toplar toplamaz, derhal Robinson’u aramaya koyulacaktım. Benim gibi biri değildi o, yani Robinson! Kararlı adamdı o, hiç olmazsa! Yiğit biri! Ah, Ah! Kim bilir Amerika hakkında ne haltlar biliyordur o, neler de neler! O benim böylesine eksikliğini çektiğim o huzuru, o güveni elde etmenin bir yolunu biliyordur belki de...</p>

    <p>Eğer, tahmin ettiğim gibi, o da bir kadırgayla gelmişse buralara ve bu kıyıları benden epey önce arşınlamışsa, eminim şu an çoktan başarmıştır o, Amerika’da köşeyi dönmeyi! Bu zirzopların umursamaz koşuşturmaları onu rahatsız etmiyordur eminim! Aslında düşünüyorum da, belki ben de, dışarıdan parlak tabelalarını okuduğum o bürolardan birinde bir iş arayabilirdim... Ne var ki, o evlerden birinden içeri girme düşüncesi bile kolumu kanadımı kırıyordu, çöküyordum süklüm püklüm. Otelim yetiyordu bana. Kocaman ve yürek kabartacak derecede hareketli bir tabut.</p>

    <p>Belki alışmış olanlarda hiç de bendeki etkiyi yaratmıyordur o ticari gözenek ve madde yığıntıları? O sonsuza dek uzanan ıskarmoz düzenlemeleri? Onlar için bu havada asılı kalmış tufan belki de güvenliğin ta kendisiydi oysa benim için bu, tuğlalardan, koridorlardan, kilitlerden, gişelerden oluşan iğrenç bir kısıtlama sistemiydi, devasa bir mimari işkence, bağışlanmaz.</p>

    <p>Felsefe yapmak denen şey, korkmanın başka bir çeşidinden ibarettir ve insanı olsa olsa alçakça düzmecelere sürükler.</p>

    <p>Cebimde yalnızca üç dolar kaldığından, kendine gidilecek bir sinema seçmeye dalmış kalabalığın tepesinden aşağı reklamların fışkırdığı o şaşırtıcı küçük meydanın, Times Square’in, ilanlarının ışığında dolarcıklarımın avucumun içinde kıpırdaşmalarını seyretmeye gittim. Kendime en ucuzundan bir lokanta aramaya koyuldum ve servisin asgariye indirildiği ve de beslenme töreninin tam olarak en dar doğal gereksinimlerin sınırına indirgenerek sadeleştirildiği o ussallaştırılmış halk yemekhanelerinden birine yanaştım.</p>

    <p>Girişte, elinize bir tepsi tutuşturuluyor ve kuyruktaki yerinizi almaya gidiyorsunuz. Bekleme. Sıra komşum kadınlar, onlar da benim gibi yemek yeme adayları ama çok hoş adaylar, bana tek bir kırıntı laf dahi atmıyorlardı... Hatları belirgin ve cilveli burunlu bu küçükhanımlardan birine yanaşabilecek durumda olabilmek, diye düşünüyordum, herhalde çok garip bir etki yaratırdı, “Matmazel, denebilirdi ona, ben zenginim, bayağı zengin... dileyin benden ne dilerseniz...”</p>

    <p>O zaman her şey anında, ilahi bir şekilde, basitleşiverirdi, muhtemelen, bir saniye önce o kadar karmaşık olan ne varsa... Her şey başkalaşıverirdi ve olağanüstü derecede düşmanca olan bir dünya bir an içinde ayaklarınızın altında yuvarlanıverirdi, sinsi, uysal ve yumuşacık bir top gibi. Bu durumda insan belki aynı zamanda onu bile yitirebilirdi, yani o yorucu alışkanlığı, mutlu servetleri, başarılı yaratıkları düşleme alışkanlığını, artık tüm bunlara parmaklarınızın ucuyla dokunmak mümkün hale gelmiş olacağına göre. Belli imkânlardan yoksun insanların yaşamı, upuzun bir hezeyanın içindeki upuzun bir reddedilmeden ibarettir ve insan yalnızca sahip olabildiği şeyleri çok iyi tanıyabilir, yalnızca onlardan kurtulabilir. Kendi hesabıma, düşlere sarıla sarıla ve onları terk ede ede, vicdanım kevgire dönmüştü, binlerce oyuklar oluşturacak şekilde delik deşik olmuş, mide bulandırıcı şekilde bozulmuştu.</p>

    <p>Bu arada, lokantanın bu tazeleriyle en zararsız cinsinden bir sohbete bile kalkışmaya cesaret edemiyordum. Gayet uysal, sessiz, tepsimi tutuyordum. Kanlı domuz sucuğu ve kuru fasulye dolu fayans çukurların önünden geçme sırası bana geldiğinde önüme ne uzatılırsa hepsinden aldım. Bu yemekhane o kadar parlak, o kadar iyi ışıklandırılmıştı ki, insan kendini o mozaiklerin yüzeyine taşınmış hissediyordu, tıpkı sütteki sinek gibi.</p>

    <p>Makarnaların, pilavın, hoşafın arkasında garson kızlar duruyordu, hemşireyi andıran. Her birinin uzmanlığı ayrıydı. En sevecen davrananlarının dağıttıklarıyla doldurdum tepsimi. Ancak ne yazık ki, müşterilere gülücük dağıtmıyorlardı. Alacağınızı alır almaz usulca gidip oturmanız ve yerinizi bir başkasına bırakmanız gerekiyordu. Tepsinizi dengede tutarak ufak adımlarla ilerliyordunuz tıpkı bir ameliyathanenin ortasından geçer gibi. <em>Laugh Calvin</em>’imden ve altın şeritli abanoz kaplama odacığımdan ne kadar da farklıydı.</p>

    <p>Ancak biz müşteriler bu kadar bol miktarda ışık bombardımanına tabi tutuluyorsak, bir an için olsun sosyal konumumuzun alışılageldik gecesinden kurtarılıyorsak eğer, bu bir planın parçası olmalıydı. Yemekhane sahibinin bir bildiği vardı mutlaka. Hiç güvenmiyordum. Gölgede geçen onca günden sonra aniden ışıklandırma çağlayanlarının içinde yüzüyor olunca bir tuhaf oluyor insan. Bu bana ek bir küçük hezeyana benzer bir şeyler katıyordu. Hoş, ben de zaten istim üzerindeydim ya.</p>

    <p>Payıma düşen, lekesiz bir lavdan yapılma küçük masanın altında, ayaklarımı gizleyemiyordum; her tarafımdan taşıyorlardı. Şu an için onların başka yerde olmalarını yeğlerdim, yani ayaklarımın, çünkü camekânın öbür tarafında, sokakta, az önce terk etmiş olduğumuz kuyrukta bekleyen insanlar bizi izlemekteydiler. Gelip kendileri oturabilmek için, bizlerin, zıkkımlanmayı bitirmemizi bekliyorlardı. İşte biz de bu amaçla ve onların iştahını açık tutmak için bu kadar iyi aydınlatılmış ve öne çıkarılmıştık, canlı reklam niyetine. Pastamın üzerindeki çileklerin üzerlerine öylesine parlak yansımalar toplanmıştı ki onları yutmayı bir türlü içime sindiremiyordum.</p>

    <p>Amerikan ticaretinden kaçmak olanaksızdır.</p>

    <p>Tüm bu kısıtlamaların ve kor yığınlarının göz kamaştırması arasında, bizim civarımızda çok cici bir garson kızın dolandığını fark ediyordum yine de ve onun o hoş hareketlerinin zerresini bile kaçırmamaya karar verdim.</p>

    <p>Tabaklarımın onun marifetiyle değiştirilmesi sırası bana geldiğinde, dış açısı bizim oraların kadınlarınınkinden çok daha keskin olan, yukarıya doğru bakan gözlerinin beklenmedik biçimini belleğime kaydettim. Göz kapakları da şakak tarafında kirpiklere doğru çok hafif dalgalanıyordu. Yani gaddarlık işaretiydi bu, ama tam kıvamında, öpülebilecek nitelikte bir gaddarlık, aldatıcı bir buruklukta tıpkı Ren bölgesi şarapları gibi, kendisi istese de istemese de hoşa giden.</p>

    <p>Yakınıma geldiğinde, ona, yani kadın garsona, kaş göz işaretleri yaptım, tabir caizse, sanki onu tanımışım gibi. En ufak bir yakınlık göstermeden beni bir hayvanı inceler gibi inceledi ama yine de ilgiyle. “İşte bu, dedim kendi kendime, bana bakmak zorunda kalan ilk Amerikalı kadın.”</p>

    <p>Işıltılı turtamı bitirdikten sonra, yerimi başka birisine bırakmaktan başka çarem kalmamıştı. O zaman, biraz sendeleyerek, dosdoğru, çıkışa götürdüğü besbelli yolu izleyeceğime, cüretlendim ve paramızla birlikte bizleri bekleyen kasadaki adamı bir kenara bırakıp, disiplinli ışık demetleri arasından, tamamen yadırgatıcı biçimde koparak ona, yani sarışına yöneldim.</p>

    <p>Helmelenmekte olan şeylerin arkasında görevlerinin başındaki yirmi beş kadın garsonun hepsi birden, aynı anda, yanlış yere gittiğimi, yolumu şaşırdığımı işaret ettiler. Camekânda kuyruktaki biçimler arasında bir dalgalanma olduğunu ayrımsadım ve arkamdan zıkkımlanmaya hazırlananlar bu yüzden oturmaya bile tereddüt ettiler. Düzeni bozmuştum. Herkes yüksek sesle şaşkınlığını belirtiyordu: “Yine bir yabancı olsa gerek!” diyorlardı.</p>

    <p>Ancak, bir fikrim vardı kaç paralık olursa olsun, bana hizmet eden o güzelin peşini bırakmak istemiyordum. Değil mi ki bana bakmıştı o fıstık, kaderine razı olsun. Yalnızlık canıma tak etmişti! Yetti artık düş kurmak! Sempati gerek! Temas gerek! “Matmazel, beni pek fazla tanımıyorsunuz, ama ben sizi daha şimdiden seviyorum, evlenelim mi ne dersiniz?..” Ona böyle seslendim, en namuslu şekilde.</p>

    <p>Yanıtı bana asla ulaşamadı, çünkü güvenlikten bir dev, o da bembeyaz giyinmişti, tam da o anda belirdi ve beni dışarıya doğru itekledi, geceye doğru, kararlı biçimde, sadelikle, hakaret etmeden, kaba kuvvete başvurmadan, haddini bilmeyen bir köpekmişim gibi.</p>

    <p>Her şey kitabına kuralına uygun biçimde olup bitiyordu, söylenecek tek söz yoktu.</p>

    <p><em>Laugh Calvin</em>’e doğru yola koyuldum.</p>

    <p>Odamda hâlâ aynı gök gürültüleri, kasırgalar gibi yağıp darmadağın ediyordu yankıyı, bunlardan ilki çok uzaklardan bize doğru fırlatıldığı izlenimini veren ve her geçişinde tüm sukemerlerini de yanına katarak kenti onlarla birlikte parçalamaya giden metronun şimşekleriydi, ardından da, o arada sokaktan yükselen, en aşağıdaki mekanik aletlerden gelen tutarsız çağrılar ve yine dalgalanan kalabalığın o gevşek, kararsız, her zaman bıktırıcı, hep yeniden yola koyulan ve yine kararsız kalan, derken yine geri gelen uğultusu. Kentteki insanların muazzam aşuresi.</p>

    <p>Yukarıda bulunduğum yerden, ağzınıza geleni söyleyebilirdiniz onlara. Denedim. Hepsi de midemi bulandırıyordu. Bunları gündüz vakti, yüzlerine karşı, söyleyecek cürete sahip değildim, ama bulunduğum yerdeyken korkmama neden yoktu, onlara, “İmdat! İmdat!” diye bağırdım sırf onlarda en ufak bir tepki uyandıracak mı diye merak ettiğim için. Umurlarında bile değildi. Önlerine geceyi gündüzü ve yaşamı katmış gidiyordu insanlar. Kendi gürültülerinden hiçbir şey duymuyorlardı. Sallamıyorlardı. Üstelik kent ne kadar büyük ve ne kadar yüksekse o kadar çok pişkinliğe vuruyorlardı. Diyorum size. Denedim. Değmez.</p>
  </div>
</body>
</html>
