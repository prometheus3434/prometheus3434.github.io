<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XL</h1>

    <p>Vigny-sur-Seine iki alavere havuzu arasında, yeşillikten yoksun tepeciklerinin ortasında, banliyösünün içinde kabuk değiştiren bir köy olarak karşımıza çıkar. Yakında Paris onu ele geçirecektir.</p>

    <p>Orası her ay bir bahçesini yitirir. Reklamlar, daha girişte onu Rus balesinin alacalı bulacalı renklerine boyar. Odacının kızı kokteyl hazırlamasını biliyor. Orada tarihi nitelik kazanmaya yüz tutan biricik şey tramvaydır, bir devrim olmaksızın ortadan kalkması zor. İnsanlar tedirgin, çocuklar daha şimdiden ebeveynlerinden farklı bir aksanla konuşuyor. Buralılar, düşündükçe, hâlâ Seine-et-Oise vilayetine bağlı olmaktan utanıyor sanki. Mucize yolda. Son bahçe topağı da Laval’in<a href="../Text/Section0055.xhtml#Footnote0098" id="Backlink0098"><sup>[98]</sup></a> iktidara gelmesiyle kayboldu ve gündelikçi kadınlar yaz tatilinden bu yana saat başı ücretlerine yirmi kuruş zam yaptılar. Beldeye bir müşterek bahisçinin yerleşeceği söyleniyor. Postanenin müdiresi oğlancılık üzerine romanlar alıp okuyor ve hatta onlardan çok daha gerçekçilerini düşleyebiliyor. Papaz artık her fırsatta hassiktir diyor ve uslu duranlara borsa yatırımları için öğütler veriyor. Sen nehri balıklarını öldürdü, şimdi de kıyılarında çöp ve hurdalardan ibaret korkunç bir avadanlık oluşturan çift sıra dizilmiş boşaltır-çeker-iterlerin arasına sıkışıp Amerikanlaşmakla meşgul, üç arsa spekülatörü geçenlerde hapse girdiler. Her şey hale yola koyuluyor.</p>

    <p>Emlak alanındaki bu yerel dönüşüm Baryton’un gözünden kaçmamıştı. Yirmi yıl önce yandaki vadide daha başka arsalar da almamış olduğuna bin pişman, oysa o zamanlar hâlâ metresi dört paradan alıp gitmeniz için yalvarıyorlardı, bayat turta satar gibi. Geçmiş ola. Neyse ki onun o Psikoterapi Enstitüsü hâlâ efendice ayakta durmayı başarıyordu. Ama zorlanmıyor da değildi. Doymak nedir bilmeyen ailelerin yeni, daha yeni, yepyeni, giderek daha elektrikli, daha gizemli, daha bilmem ne’li kür sistemleri konusundaki taleplerinin, talimatlarının ardı arası kesilmiyordu... Özellikle de daha yeni mekanizmalar, daha görkemli aletler, hem de derhal, bir çırpıda devreye sokulmalıydılar yoksa rakipler malı götürürdü... Asnières, Passy, Montretout’nun komşu yüksek ağaç ormanlarında pusuya yatmış bekleyen benzer müesseseleri de peşindeydi tüm lüks bunakların.</p>

    <p>Baryton da, Parapine’in yardımıyla, günün modasına uymaya çalışıyordu, en hesaplısından tabii, kelepir, ikinci elden, ucuzluktan, ama hiç durmadan, elektrik, pnömatik, hidrolik yeni aletler sayesinde müşkülpesent ve varlıklı müşterilerin kaprislerinin peşinden koşabilmek için daha donanımlı görünebilecekti. Bu gereksiz gösterişlere mahkûm olmak... hatta bizzat delileri tavlamak zorunda kalmak onu kahrediyordu...</p>

    <p>— Ben Tımarhane’mi açtığımda, diye dert yandı bana bir gün, açıkyüreklilikle nedamet getirerek, tam da Sergi’den önceydi, Ferdinand, Büyük Sergi...<a href="../Text/Section0055.xhtml#Footnote0099" id="Backlink0099"><sup>[99]</sup></a> Bizler, ruh hekimleri, çok sınırlı sayıda tabipten oluşan bir gruptuk ve bugünkü kadar meraklı ve yozlaşmış değildik, inanın bana!.. O zamanlar aramızdan kimse çıkıp da, müşteriyle delilik yarıştırmaya teşebbüs etmiyordu... Daha mükemmel tedavi uygulamak bahanesiyle cinnet getirmek moda olmamıştı henüz, bu müstehcen bir moda elbet, tıpkı bize ecnebilerden gelen hemen her şey gibi, bilmem nazarı dikkatinizi celbetti mi...</p>

    <p>“Demek ki benim bu mesleğe yeni başladığım dönemlerde, Ferdinand, Fransız tabipleri hâlâ birbirlerine hürmet ediyorlardı. Hastalarıyla aynı anda keçileri kaçırmak zorunda hissetmiyorlardı kendilerini... Maksat onlara ayak uydurmak mıdır nedir?.. Ne bileyim ben? Ya da onları mutlu etmek mi! Bu gidişle nereye varacağız?.. Soruyorum size?.. Tımarhanelerimizdeki düşkünlerin en çatlaklarından daha hinoğluhin, daha marazi, daha sapık davranarak, bize sundukları tüm o hezeyanlara bir tür müptezel azamet katarak gırtlağımıza kadar gömülmek suretiyle, nereye gidiyoruz böyle?.. Aklımızın akıbeti hakkında, Ferdinand, beni teskin edebilecek misiniz?.. Hatta ondan sarfınazar ettim, sadece aklıselimin akıbeti hakkında?.. Bu gidişle aklıselimden geriye ne kalacak acaba?.. Hiç! Bu çok aşikâr. Hiçbir şey! Ben bunu alenen görebiliyorum... Her şey gayet sarih...</p>

    <p>“Kaldı ki Ferdinand gerçekten modern bir zekânın gözünde artık her şey birbirine denk sayılmıyor mu? Artık ak yok! Kara da yok! Her şey darmadağın!.. Yeni tarz bu! Moda bu! O halde neden bizler de deli olmayalım değil mi?.. Derhal! Yarından tezi yok! Yetmiyormuş gibi bir de göğsümüzü kabartalım! Büyük manevi keşmekeşin başladığını ilan edelim! Çılgınlığımızla övünerek reklam yapalım! Kim bizi durdurabilir ki? Soruyorum size Ferdinand? Nihai ve beyhude birtakım beşeri vicdan kırıntıları mı?.. Daha hangi fuzuli ar damarı? Ha?.. Bakın, Ferdinand, bazı meslektaşlarımızın söylediklerini dinlediğimde bizi nerelere götürüyorlar böyle diye vesvese etmeden duramıyorum, ki dikkatinizi çekerim, bunların aralarında müşteriler ve akademiler nezdinde en hatırlı, en muteber olanları da var!.. Dehşetengiz bir şey bu haddizatında! Bu azgınlar beni bunaltıyor, daraltıyor, şeytanileştiriyor ve her şeyden önce de midemi bulandırıyorlar! Sırf şu modern kongrelerinden birinde bize artık aşina olduğumuz o araştırmalarından birinin neticelerini tebliğ edişlerini duyduğum anda dahi betim benzim sararıyor Ferdinand! Sırf onları dinlemek dahi aklımın bana ihanet etmesine yol açıyor... Ahir zaman psikiyatrisinin şu gözdeleri, şeytani, arsız, fettan ve uyanık, işte bunlar o süperbilinçli tahliller yapa yapa bizi uçurumun kenarına sürüklüyorlar... Bal gibi uçurum kenarına! Günün birinde, Ferdinand, eğer siz gençler tepki göstermezseniz, yuvarlanıp öteki tarafa geçeceğiz, bana kulak verin, geçeceğiz! Böyle gerine gerine, kendimizi yücelte yücelte, idrakimizi kurcalaya kurcalaya, aklın öte tarafına geçeceğiz, şeytani tarafına bu sefer, geri dönüşü olmayan tarafına!.. Zaten bu süper zekâlar, sabahtan akşama kadar muhakemelerine otuzbir çektire çektire, sanki şimdiden tıkılmış gibiler, lanetliler mahzenine!</p>

    <p>“Sabahtan akşama kadar diyorum Ferdinand çünkü biliyor musunuz bu adiler geceleyin bile harama uçkur çözmeye ara vermiyorlar, rüyalar dolusu!.. Daha ne diyeyim!.. Haydi deşeyim biraz seni! Haydi gevşeteyim biraz muhakemeni! Haydi zulmedeyim kendiminkine!.. Böylece de etraflarında ite atsan yemeyeceği tiksindirici organik artıklarla, her taraflarından sızan ve de akan posası çıkmış delilik emareleri dışında bir şey kalmıyor... Ruhtan artakalanlar her tarafınıza sıvaşmış oluyor, enikonu bataklığa gömülmüş, gülünç, aşağılık, leş kokulu bir hale geliyorsunuz. Her şey yıkılıp gidecek, Ferdinand, her şey yıkılıyor, hem de çok yakında, bakın sonra ihtiyar Baryton söylemedi bana demeyin sakın!.. Üstelik siz buna şahit olacaksınız Ferdinand, göreceksiniz o devasa bozgunu! Çünkü siz daha gençsiniz! Göreceksiniz!.. Ah! üstelik ne de çok eğleneceksiniz, benden söylemesi! Hepiniz geçeceksiniz komşuya! Hop! Bir damla daha delilik yapayım derken! Bardağı taşıran damla! Ve Vııınnn! Yürü bakalım Deli’nin yanına! Nihayet! Sizin tabirinizle hürriyetimize kavuşmuş olacaksınız işte! Ezelden beri bunun fırsatını kollamıştınız! Cüret etmek diye buna denir işte! Ancak o Deli’nin yanına vardığınızda küçük dostlarım! sizi temin ederim ki oradan bir daha çıkamayacaksınız!</p>

    <p>“Bunu sakın unutmayın Ferdinand, her şeyin sonu ölçünün kaçması ile başlar! O büyük bozgunun nasıl başladığını size en iyi ben anlatabilirim... Ölçü konusundaki gayriciddiyetle başladı bu iş! Ecnebi aşırılıklarla! Ne ölçü kaldı, ne de kuvvet! Malumun ilamı! O zaman herkesi hiçliğe mi havale edelim? Neden olmasın? Herkesi mi? Peki anlaştık! Hem de hiç ağırdan almadan, koşar adım! Tam bir altına hücum! Ruhun dengesinden yavaş yavaş feragat edişine ve kıyamet yolcusu büyük ihtirasların kazanında eriyişine şahit olmuş biriyim ben, Ferdinand! 1900’e doğru başladı bu... Tarih diye buna derler! Bu tarihten itibaren, genel olarak bütün dünyada ve bilhassa psikiyatride çılgınca bir yarış başladı, bakalım kim arkadaşından daha arsız olacak diye, daha aygır, daha ilginç, daha mide bulandırıcı, daha yaratıcı, pek de severler bu lafı!.. Tam bir çorba!.. Kim kendini canavara en çabuk adayacak yarışına döndü bu, kalpsiz ve sınır tanımayan o mahluka!.. Hepimizi yiyip yutacak o mahluk, Ferdinand, kurtuluşu yok bunun ve müstahakız da!.. Mahluk mu? Canının istediği gibi çalışan koca bir kafa!.. Onun savaşları ve salyaları daha şimdiden üstümüze doğru alev alev geliyor, her taraftan!.. Tam tufanın orta yerinde kaldık! İşte bu kadar basit! Ah demek bilinç düzeyinde dururken sıkılıyorlardı! Artık kimse sıkılmayacak! Önce birbirimizin götünü düzmeye başladık, değişiklik olsun diye... Sonra da hemencecik algılamaya başladık o ‘izlenimleri’, o ‘sezgileri’... Kadınlar gibi!..</p>

    <p>“Artık bu noktaya vardıktan sonra, hâlâ tek bir kelime dahi olsa mantıkla vakit harcamanın âlemi kaldı mı?.. Elbette hayır! Hatta mantık denen şey bir rahatsızlık kaynağı dahi olabilir, çağımızın biçimlendirdiği tarzdaki, o gerçekten ilerici, sonsuz derecede incelik sahibi psikoloji âlimlerinin huzurundayken... Tabii böyle konuşuyorum diye sakın beni kadınları aşağılamakla itham etmeyin Ferdinand! Katiyen! Bilmez misiniz! Ben sadece onların izlenimlerini sevmiyorum o kadar! Taşak sahibi bir yaratığım ben Ferdinand ve elimde bir olgu tuttuğumda bunu bir kenara koymakta zorlanıyorum... Mesela bakın geçen gün, bu konuda başıma ilginç bir şey geldi... Bir yazarla görüşmem rica edildi... Keçileri kaçırmıştı bu yazar... Bir ayı aşkın bir süredir ne diye böğürüyordu bu yazar biliyor musunuz? ‘Batan geminin malları bunlar!.. Batan geminin malları bunlar!..’ Çığlık çığlığa böyle bağırıyordu evin içinde! O adam, olmuş işte... İşlem tamam... Aklın öteki tarafına geçmiş bile o!.. Ancak esas sorun tasfiye işlemlerindeydi çünkü bayımız tasfiye etmekte fena zorlanıyordu işte... Uzun süredir devam eden bir darlık onda idrar zehirlenmesine neden oluyordu, mesanesini tıkıyordu... Habire sonda takıp, damla damla rahatlatmaya çalışıyordum onu... Aile ille de tutturmuştu bütün mesele onun o dehasından kaynaklanıyor diye... Sevgili yazarlarının esas derdinin daha çok mesaneden kaynaklandığını o aileye ne kadar anlatmaya çalışırsam çalışayım, nafile... Onların gözünde o, dehasının bir an için aşırıya kaçmış olmasından mustaripti o kadar!.. Neticede onların dediğine boyun eğmek zorunda kaldım. Aile nedir bilirsiniz, değil mi? Bir aileye, akrabaları olsun olmasın, bir insanın alt tarafı sürüncemede kalmış bir kokuşmuşluktan ibaret olduğunu asla anlatamazsınız... Çünkü sürüncemede kalmış bir kokuşma için ödeme yapmayı reddederler...”</p>

    <p>Yirmi yılı aşkın bir süredir Baryton o ailelerin kılı kırk yaran kibirlerini ne kadar tatmin etse rahat edemiyordu. Aileler kök söktürüyordu ona. Onu tanımış olduğum kadarıyla sabır küpü ve gayet dengeli biri olmasına karşın, yüreğinin derinliklerinde ailelere yönelik zehir zıkkım bir nefret tortusu saklıyordu... Onun yanında yaşadığım dönemde zıvanadan çıkmıştı ve gizliden gizliye, inatla, kendini ailelerin boyunduruğundan kesin olarak kurtarmanın, uzak durmanın yolunu arıyordu, öyle ya da böyle... Herkesin kendi mahrem sefaletinden kaçmak için haklı nedenleri vardır ve hepimiz bunu başarmak için koşulların içinden çekip çıkardığımız şu ya da bu kurnazca yola başvururuz. Ne mutlu kerhaneyle yetinebilenlere!</p>

    <p>Parapine kendi açısından sessizlik yolunu seçmiş olmaktan mutlu gibiydi. Baryton ise açıkça, ki ben bunu ancak çok sonra anlayabildim, ailelerden, onlara tabi olmaktan, ekmek parası olarak psikiyatrinin dayattığı bin türlü tiksindirici bayağılıktan, yani özet olarak şu an içinde bulunduğu somut durumdan kurtulup kurtulamayacağının hesabını yapmaktaydı. Yepyeni, bambaşka şeyleri o kadar çok istiyordu ki, kendini kaçıp kurtulmaya, firar etmeye iyice hazır hale getirmişti, o eleştirel söylevlerinin nedeni de buydu herhalde... Bencilliği rutin işlerin yükü altında kahroluyordu. Artık hiçbir şeyi yüceltemez hale gelmişti, tek istediği şey çekip gitmekti, bedenini başka yere taşımak. Baryton asla sanatçı ruhlu biri değildi, dolayısıyla bu işe bir son vermek için, tıpkı bir ayı gibi her şeyi devirip yıkması gerekiyordu.</p>

    <p>Kendini çok aklı başında zanneden o Baryton pek hazin bir skandal vesilesiyle kurtarabildi kendini. Her şeyin nasıl olup bittiğini ileride, rahat rahat, anlatmaya çalışacağım.</p>

    <p>Bana gelince, şimdilik onun yanında asistanlık yapmak bana çok makul gibi geliyordu.</p>

    <p>Tedavilerin rutin boyutu fazla sıkıcı sayılmazdı, hoş, ara sıra kasvet basmıyor da değildi, örneğin hastalarla sohbetin dozunu kaçırırsam bir tür baş dönmesi beni alıp uzaklara götürüyordu, sanki hastalar kendileriyle birlikte beni de, çaktırmadan, sıradan iki konuşma arasında, masum görünüşlü sözlerle, alıştığım kıyıların uzağına sürüklemişler gibi, hem de kendi çılgınlıklarının göbeğine kadar. Bir an için bu durumdan nasıl kurtulacağımı düşündüğüm oluyordu, acaba farkına varmadan, bir daha çıkmamacasına, o delilikleriyle birlikte içeri mi tıkıldım yoksa diye.</p>

    <p>Onlara karşı hep nazik davranmaktan, huyum kurusun, delilerin tehlikeli kıyılarında dolaşır olmuştum, buna tam sınır çizgisinde de denilebilir. Ayağım kaymıyordu, ama kendimi her an tehlikede hissediyordum, sanki sinsice beni o ne idüğü belirsiz kentlerinin semtlerinin içlerine çekmişlermiş gibi. Bu kuşkulu uğultuları kesemeden eriyip aralık kalmış pencerelerin, sümüksü binaların arasında ilerledikçe, kentin sokakları giderek daha biçimsizleşiyordu. Kapılar ve zemin bataklığa dönmüştü... İnsanın o yıkıntılar arasında aklına yeniden sahip çıkacak gücü bulup bulamayacağını merak ederek daha da derinlere inesi geliyordu, yine de. Akıl, çok kısa sürede bir saplantıya dönüşüyordu, tıpkı nevrasteni vakalarındaki neşe ve uyku saplantısı gibi. İnsan artık yalnızca aklını düşünebiliyordu. Bahisler kapandı. Eğlence bitti.</p>

    <p>4 Mayıs tarihine geldiğimizde, her şey işte böyle o kuşku senin bu kuşku benim yuvarlanıp gidiyordu. Sıkı dönüm noktası şu 4 Mayıs. Tesadüfen o gün kendimi o kadar iyi hissediyordum ki sanki bu bir mucizeydi. Kalp atışları 78. Keyifli bir öğle yemeğinden sonra olduğu gibi. Derken birden etrafımda her şey dönmeye başladı! Sıkı sıkı tutundum. İş çığırından çıktı. İnsanların suratı bir tuhaflaşmaya başladı. Sanki limon gibi pütürlü ve eskisinden de daha kötü niyetli bir halleri varmış gibi geliyordu bana. Herhalde fazla yukarılara, kendi sağlığının en tepe noktasına kadar fazla dikkatsizce tırmanmış olmaktan olsa gerek, birden aynanın karşısına düşmüş, yaşlanışımı seyrediyordum, tutkuyla.</p>

    <p>Burunla gözler arasına sıkışan o boktan günler geldiğinde, insan artık tiksinmelerini, yorgunluklarını saymamaya başlıyor, sırf o daracık alanda bile bunlardan birkaç insana birkaç yıl boyunca yetecek kadar var. Tek bir insanın kaldıramayacağı kadar çok.</p>

    <p>Endazeye vurduğumda, sanırım aslında şu an, “Tarapout”da olabilmiş olmayı yeğlerdim. Hele bir de Parapine’in benimle de konuşmayı kestiği düşünülürse. Ancak “Tarapout”da artık suyum ısınmıştı. Ne de zor iş şu, insanın biricik maddi ve manevi huzur kaynağının patronundan ibaret olması, hele o patron bir ruh hekimiyse ve insan kendi aklından bile şüphe eder hale gelmişse. Direnmek gerek. Bir şey söylemeden. Birlikte yapabileceğimiz tek şey kadınlardan söz etmekti; bu pek selim bir konuydu ve bu sayede onu zaman zaman oyalayabilmeyi hâlâ umut edebilirdim. Hatta bu açıdan deneyimime istinaden beni belli ölçüde inandırıcı buluyor, bana bir tür iğrenç yetkinlik bile atfediyordu.</p>

    <p>Aslında olayın bütününde Baryton’un bana biraz tepeden bakması hiç de kötü bir şey değildi. Personelin müptezelliği her zaman için patronların yüreğine su serpmiştir. Köle ne pahasına olursa olsun biraz, hatta iyiden iyiye aşağılanabilir nitelikte olmalıdır. Süreklilik arz eden kimi küçük ahlaki ve fiziksel kusurların varlığı kölelerin kötü kaderini haklı çıkarmaya yarar. Böylece de dünyanın düzeni daha iyi işler çünkü herkes hak ettiği yerde duruyordur.</p>

    <p>Hele Baryton gibi çok az maaş verenler açısından, kullandığınız kişi ille de aşağılık, boş, yozlaşmaya yatkın olmalıdır, bu insanı rahatlatır. Bu tür akut pintilik vakalarında işverenler hep biraz kuşkucu ve endişelidirler. Çalıştırdıklarınız hayatı ıskalamış, sefih, sefil, sadıksa, o zaman her şey yerli yerine oturur, haklı çıkar, bir anlamda uyumlu hale gelmiş olur. Eğer az çok polis tarafından aranan biri olsaydım bu kuşkusuz Baryton’un daha bile hoşuna giderdi. Böyle şeyler insanı patronuna sadık kılar.</p>

    <p>Ben zaten epeydir her tür izzetinefis kaygısından vazgeçmiştim. Bu duygu gözüme hep benim durumumu enikonu aşan bir lüks olarak görünmüştür, benim imkânlarıma göre fazla masraflı. Ondan kurtulmayı baştan kararlaştırıp kestirip atmış olmaktan dolayı çok mutluydum.</p>

    <p>Bundan böyle, kendimi katlanılabilir bir dengede tutmam yeterliydi, beslenme ve fizik açısından. Gerisi gerçekten de artık hiç umurumda değildi. Ancak kimi geceleri atlatmakta zorlandığım da oluyordu, özellikle de Toulouse’da olup bitenlerin anısı beni saatlerce uyanık tuttuğunda.</p>

    <p>İşte o zaman, kendime engel olamıyor, Henrouille ananın o mumya çukuruna yuvarlanmasının olası her türlü dramatik sonucunu düşlemeye başlıyordum, korku bağırsaklarımdan yükselerek, kalbimi sıkıca kavrıyor ve atışlarını avucunun içine hapsediyordu, hem de beni fırlatıp karyolamdan ayağa kaldırarak, gölgeyi tüketip sabahı edinceye dek, odamda bir o yana bir bu yana volta attıracak derecede. Bu krizler sırasında, yeniden uykuya dalabilmemi sağlayacak kadar kaygısız olmayı bir daha asla beceremeyeceğim endişesine kapılıyordum. Mutsuz olduklarını söyleyen insanlara öyle hemencecik inanmayın. Hele önce bir sorun bakalım hâlâ uyuyabiliyorlar mı?.. Yanıt evetse, her şey yolunda demektir. Bu da yeterlidir.</p>

    <p>Ben artık bir daha asla deliksiz bir uyku uyuyamayacaktım. İnsanların arasındayken tümüyle uykuya dalabilmek için gerekli olan o güven duygusu alışkanlığını, hani o gerçekten olağanüstü boyutlarda duymak zorunda olduğunuz o güven alışkanlığını yitirmiştim sanki. Eski kayıtsızlığıma biraz olsun yeniden kavuşabilmem ve kendi endişemi bertaraf ederek, o bön ve ulvi huzuru yeniden bulabilmem için en azından somut bir felakete, bir hastalığa, bir ateşlenmeye gereksinim duyuyordum. Yıllar boyunca aklımda kalan biricik katlanılabilir dönem ağır ateşle seyreden birkaç günlük bir gripti.</p>

    <p>Baryton bana katiyen sağlığımla ilgili soru sormazdı. Genelde kendi sağlığıyla da kesinlikle ilgilenmemeye çalışırdı. “Bilimle hayatı telife kalkışmanın neticesi daima felakettir, Ferdinand! İnanın bana, kendinizi tedavi etmekten daima imtina ediniz... Vücuda sorduğumuz her sual bir gedik açar... Bir endişe, bir fikri sabit başlangıcına dönüşür...” Onun en sevdiği ve basite indirgenmiş biyolojik ilkeleri bunlardı. Uyanık davranmaya çalışıyordu yani. “Malum olan bana yeter de artar bile!” diyordu sık sık. Maksat bana hava atmak.</p>

    <p>Benimle asla para meselelerini konuşmuyor olması, bu konuyu daha yoğun, daha mahrem biçimde düşünmesine engel değildi tabii, aksine.</p>

    <p>Robinson’un Henrouille ailesiyle yaşadığı sorunlar, o henüz yeterince anlaşılamamış halleriyle, vicdanımın bir köşesine yerleşmişti, sık sık da bunların kimi bölümlerini, aşamalarını ona, yani Baryton’a anlatmaya çalışıyordum. Ama hiç ilgisini çekmiyordu. Benim Afrika hikâyelerini yeğliyordu, özellikle de sağda solda hep karşıma çıkmış olan meslektaşlardan, onların hayli sıradışı, garip ya da kuşkulu tıbbi uygulamalarından söz ettiğim bölümleri.</p>

    <p>Tımarhane’de ara sıra, kızı Aimée yüzünden bir heyecan yaşadığımız da oluyordu. Akşam yemeği saatinde, birden ortadan kayboluyor, ne odasında, ne de bahçede bulunabiliyordu. Kendi açımdan, onu hep bir akşam vakti, bir koruluğun bir köşesinde lime lime doğranmış olarak bulacağımızı düşünüyordum. Ortalıkta dolaşan onca delimiz varken, başına her an her şey gelebilirdi. Zaten şimdiye kadar nice tecavüzden hep kıl payı kurtulmuştu. O zaman da iş ardı arkası kesilmeyen çığlıklara, soğuk duşlara, açıklamalara kadar gidiyordu. Fazla gözden ırak kimi ağaçlık yollardan geçmemesi ona ne kadar tembih edilirse edilsin, inat ve ısrarla, dönüp dolaşıp yine o kuytu yerlere gidiyordu şu çocuk. Babası her seferinde ona unutulmayacak dayaklar atıyordu elbette. Ama hiç faydası olmuyordu. Sanırım kız bu olup bitenlerin bütününden hoşlanıyordu.</p>

    <p>Koridorlarda delilerle karşılaştığımızda, onların yanından geçerken, bizler, yani personel, hep tetikte olmak zorundaydık. Akıl hastaları her zaman için cinayete sıradan insanlardan daha yatkındır. Bu nedenle, bizler de, onların yanından geçerken, sırtımızı duvara yaslamayı alışkanlık haline getirmiştik, her an belden aşağıya yiyebileceğimiz bir tekmeyi, daha ilk hamlede karşılamaya hazır vaziyette. Onlar da fırsat kollar, sonra da geçip giderler. Delilik bir tarafa, birbirimizi gayet iyi anlamıştık.</p>

    <p>Baryton hiçbirimizin satranç oynamayı bilmemesinden yakınırdı. Sonunda sırf onu mutlu etmek için bu oyunu öğrenmem gerekti.</p>

    <p>Gündüzleri, Baryton, insanı canından bezdirici, incir çekirdeğini doldurmayan faaliyetlerle dikkat çekiyordu, çevresinde hayatı çekilmez kılan cinsten. Her sabah yepyeni bir fikirle uyanıyordu, pespaye bir pratiklik düzeyinde. Tuvaletlerdeki rulo kâğıdın yerine katlanabilir yaprak halinde kâğıtlar koymak, bizi epey düşünmek zorunda bıraktı, çelişkili kararlar alarak harcadığımız o bir hafta boyunca. Sonuçta mağazalarda dolaşıp bakınmak için ucuzluğun başlamasını beklemek gerektiğinde karar kılındı. Daha sonra bu kez başka bir eften püften kaygı geldi gündeme, flanel iç yelekler meselesi... Onları gömleğin içine mi giymek gerekiyordu... Üstüne mi?.. Peki ya sodyum sülfatı uygulama yöntemi?.. Parapine bu entelektüel-altı tartışmalardan inatçı bir suskunluk sayesinde sıyrılmayı başarıyordu.</p>

    <p>Sıkıntının dürtmesiyle tüm seyahatlerimin içerdiklerinden çok daha fazla sayıda macera anlatıvermiştim Baryton’a, tükenmiştim! Bunun üzerine, boş kalan konuşmalara sırf o incir çekirdeğini doldurmayan önerileri ve çekinceleriyle tümüyle el koyma sırası nihayet ona geldi. Nefes alamıyorduk. Beni takatimi tüketerek alt etmişti. Üstelik kendimi savunmam için benim, Parapine’inki gibi bir silahım, yani mutlak bir kayıtsızlığım yoktu. Aksine ona ille de yanıt vermeliydim sanki, kendime engel olamıyordum. Kakaoyla sütlü kahvenin mukayeseli yararları hakkında, sonsuza dek, didişmekten kendimi alamıyordum... Salaklıklarıyla serseme çeviriyordu beni.</p>

    <p>Gerekli gereksiz her konuda yeniden başlıyorduk tartışmaya, varis çorapları, elektrik akımında en uygun farad, dirsek bölgesi selülitinin tedavisi... Tümüyle onun talimatları ve eğilimleri doğrultusunda eveleyip gevelemeye başlamıştım, gerçek bir teknisyen gibi, gereksiz ve gerekli her konuda. Bu son derecede bunakça gezintide hep yanı başımdaydı, Baryton, bana yol gösteriyordu, sonsuza dek yetecek miktarda sohbete doymuştum artık. Patronun Bordeaux’larını tükürükle masa örtüsünün üstüne sıçrata sıçrata makarnalarımızı düdüklerken birbirimize horozlanışımızı izleyen Parapine bıyık altından epey gülüyordu bu işe.</p>

    <p>Ama huzur içinde yatsın bay Baryton’un anısı, adi herif! Sonunda onu da ortadan kaldırmayı başardım. Ama bunun için epey bir deha sergilemem gerekti!</p>

    <p>Bana özel olarak emanet edilen kadın hastalar içinde en çenesi düşük olanları beni resmen haşat ediyorlardı. Yok duşlarıymış... Yok sondalarıymış... Yok o küçük arsızlıklarıymış, acımasızlıklarıymış ve o büyük yarıklarıymış hep temiz tutulması gereken... Genç hastalardan biri yüzünden sık sık patrondan azar işitiyordum. Çiçekleri kopararak bahçeyi tahrip ediyordu, onun saplantısı buydu, ben de bu işten hiç hazzetmiyordum, patronun o azarlarından...</p>

    <p>“Nişanlı kız” adını takmıştık ona, Arjantinliydi, fiziği hiç de fena değildi, ancak manevi açıdan, tek bir derdi vardı, o da babasıyla evlenmek. Böyle olunca da öbeklerdeki çiçeklerin hepsi gece gündüz her yerde taktığı o beyaz duvağına bir bir ilişiveriyordu. Bu vaka, dini açıdan yobaz olan ailesini feci şekilde utandırıyordu. Kızlarını ve onunla birlikte o düşüncesini herkesten gizliyorlardı. Baryton’a göre kız, tabir caizse kafasının içinde patlayan, fazla gergin, fazla sert, mutlak bir ahlaka dayalı o aile eğitiminin tutarsızlıklarının kurbanı olmuştu.</p>

    <p>Hava kararırken, uzun süren bir yoklama yaptıktan sonra, tüm o küçük cemaatimizi içeri sokuyorduk ve bu kez odaları dolaşıyorduk, özellikle de kimi kudurmuşlar uyumadan önce kendilerinden geçercesine kendileriyle oynaşmasınlar diye. Cumartesi akşamları onları yatıştırıp enikonu kollamak çok önemliydi, çünkü Pazar günü aileler geldiğinde, hastalarını ölümüne otuzbir çekmiş vaziyette bulmaları müesseseye zarar verebilirdi.</p>

    <p>Bütün bunlar bana Bébert’i ve o müthiş şurup hadisesini anımsatıyordu. Vigny’de bu şuruptan gani gani dağıtıyordum. Formülünü atmamıştım. Sonunda gerçekten etkili olduğuna ben bile inanır olmuştum.</p>

    <p>Tımarhane’nin kapıcısı, kocasıyla birlikte bir şekerci dükkânı işletiyordu, tam bir çam yarmasıydı koca, ondan ara sıra yardım isterdik, zor durumlarda.</p>

    <p>Olaylar ve aylar işte böyle akıp gidiyordu, tatlı tatlı yani ve eğer Baryton son dakikada o sivri fikirlerinden bir yenisini geliştirmeseydi halimizden şikâyet dahi etmeyecektik.</p>

    <p>Anlaşılan, epeydir beni daha iyi ve hatta daha çok, ama aynı fiyata kullanmanın bir yolu var mıdır acep diye düşünüyordu. Sonunda da bulmuştu.</p>

    <p>Bir gün öğle yemeğinden sonra yumurtlayıverdi o fikrini. Önce bize koca bir salata kâsesi dolusu en sevdiğim tatlıdan getirtti, çilekli krema. Bunda bir bit yeniği olduğunu düşündüm hemen. Gerçekten de, daha son çileği mideme yeni indirmiştim ki emrivaki yaparak girişti lafa.</p>

    <p>— Ferdinand, dedi, birdenbire, düşündüm de acaba sevgili kızım Aimée’ye bir süre İngilizce dersi vermeyi lütfeder miydiniz?.. Ne dersiniz?.. Sizin mükemmel bir aksanınız olduğunu biliyorum... Haddizatında İngilizcede, mühim olan da aksandır, değil mi!.. Kaldı ki, size iltifat ediyorum sanmayasınız ama siz zaten, Ferdinand, hatırşinas kişiliğin ta kendisisiniz...</p>

    <p>— Şeref duyarım, memnuniyetle, sayın Baryton, diye boş bulunup yanıt verdim ben de...</p>

    <p>Hemen oracıkta da kararlaştırıldı, Aimée’ye ilk İngilizce dersini, hemen ertesi sabah verecektim. Derken, haftalarca, dersler birbirini kovaladı...</p>

    <p>İşte hepimizin tamamen bulanık, belirsiz bir döneme girmemiz bu İngilizce dersleriyle başladı, bu süreçte olayların akışı artık hiç de sıradan yaşamınkine uymayan bir tempoyla hızlanıverdi.</p>

    <p>Baryton kızına verdiğim dersleri, tüm dersleri, mutlaka izlemek istiyordu. Gösterdiğim tüm o tedirgin ve yakın alakaya karşın zavallı Aimée’cik İngilizceye bir türlü ısınamıyordu, hatta hiç bağlantı kuramıyordu dense yeridir. Aslında zavallı Aimée tüm bu yeni sözcüklerin ne anlama geldiklerini öğrenmeye hiç de hevesli değildi. Hatta anlamlarını gerçekten aklında tutsun diye ona bu şekilde, sapıkça ısrar etmemiz için bize ne kötülük etmiş olabileceğini dahi düşünüyordu. Ağlamıyordu, ama ağladı ağlayacak gibiydi. Şimdiye kadar zaten zar zor öğrendiği yarım yamalak Fransızcasıyla paşa paşa onu kendi haline bırakmamızı yeğlerdi Aimée, Fransızcanın mevcut güçlükleri, kolaylıkları, tüm ömrünü doldurmaya yetip de artacaktı nasıl olsa.</p>

    <p>Ama babası, o katiyen pes etmeye razı değildi. “Modern bir genç kız olmalısın Aimée’ciğim!” diye, bıkmadan usanmadan, teşvik ediyordu onu, teselli babında... “Baban olarak ben, ecnebi müşterilerle işini gereğince görmeye yetecek düzeyde İngilizce bilmediği için çok çekmiş bir kişiyim... Haydi! Ağlama yavrucuğum!.. Sen o pek sabırlı, pek nazik bay Bardamu’yü dinlemene bak, söz veriyorum, sen de dilinle <em>the</em>’ları onun sana gösterdiği gibi yapmasını becerirsen, sana nikel kaplı fev-ka-la-de bir bisiklet alacağım...”</p>

    <p>Ancak <em>the</em>’ları da yapmaya niyeti yoktu Aimée’nin <em>enough</em>’ları da, katiyen... O, yani patron yapıyordu onun yerine <em>the</em>’ları ve <em>rough</em>’ları ve daha nice ilerleme kaydetmeleri, tipik Bordeaux yöresi aksanına ve İngilizcede bayağı sorun yaratan o mantıklı olma saplantısına karşın. Bir ay, iki ay bu böyle gitti. Babasında İngilizce öğrenme tutkusu geliştikçe, Aimée’nin ünlü harflerle boğuşma fırsatı giderek seyrekleşiyordu. Baryton tüm zamanımı alıyordu. Hatta bana resmen el koymuştu, yakamı bırakmıyordu, tüm İngilizcemi emip alıyordu benden. Oda komşusu olduğumuz için, daha sabahın köründe, bir yandan giyinirken bir yandan da mahremiyetini daha şimdiden İngilizceye dönüştürdüğünü duyabiliyordum. <em>“The coffee is black... My shirf is white... The garden is green... How are you today Bardamu?”</em> diye böğürüyordu iki odayı ayıran bölmeden. Kısa sürede dilin en dolambaçlı ifade biçimlerine merak salmaya başladı.</p>

    <p>Bu sapkınlığıyla daha başımıza epey iş açacaktı... Büyük edebiyat eserleriyle temas kurduğu andan itibaren, artık durmamız olanaksız hale geldi... Sekiz ayda bu kadar anormal bir ilerlemeden sonra, kendini Anglosakson düzlemde neredeyse tümüyle yeniden inşa etmeyi başarmıştı. Böylelikle aynı zamanda kendisinden tamamen soğumamı da sağladı, iki defa üst üste.</p>

    <p>Yavaş yavaş küçük Aimée’yi tamamen devre dışı bırakmaya, yani giderek daha rahat bırakmaya başlamıştık. O da hiç üstelemeden, huzur içinde, kendi düş âlemine döndü. İngilizce öğrenmeyecekti işte, bu kadar! Her şey Baryton için!</p>

    <p>Kış geri döndü. Noel zamanı geldi çattı. Seyahat acenteleri İngiltere için gidiş-dönüş biletlerinin ucuzladığından dem vuruyordu... Parapine’e sinemaya eşlik ettiğim sırada, onunla birlikte Paris’in büyük bulvarlarından geçerken, dikkatimi çekmişti bu ilanlar... Hatta fiyat sormak için girmiştim bile o acentelerden birine.</p>

    <p>Daha sonra da sofradayken, laf arasında, Baryton’a bundan kısaca söz etmiştim. Başta, verdiğim bu bilgiye pek itibar etmedi. Konuyu geçiştirdi. Hatta artık tamamen gündemden düştüğünü sanmıştım ki bir akşam konuyu kendisi açıp fırsat bulduğumda ona bu konudaki broşürlerden getirmemi rica etti.</p>

    <p>İngiliz edebiyatı seanslarımız arasında, sık sık Japon bilardosu ve bir de “mantar”<a href="../Text/Section0055.xhtml#Footnote0100" id="Backlink0100"><sup>[100]</sup></a> oynardık, kapıcı dairesinin tam üzerinde yer alan tecrit odalarından birinde, hani o sağlam parmaklıklı olanı.</p>

    <p>Maharet oyunlarında Baryton’un üstüne yoktu. Parapine her seferinde aperitifine oynamak üzere ona meydan okur, her seferinde de kaybederdi. Hesapta yokken fiilen oyun salonu işlevini gören bu küçük odadan geceler boyu hiç çıkmadığımız oluyordu, özellikle de kışın, yağmur yağdığında, maksat patronun kocaman salonlarını eskitmeyelim. Bazen huysuz hastalardan birinin de bu aynı küçük oyun salonunda gözetim altına alındığı da olmuyor değildi, ama nadiren.</p>

    <p>Parapine’le patron halının üzerinde ya da “mantar sahası” parkede maharet yarıştırdıkları sırada, ben de, deyim yerindeyse, hücresindeki bir mahpusla aynı şeyleri hissetmece oynayarak oyalanıyordum. Tatmadığım bir bu his kalmıştı. Biraz iradenizi kullanırsanız varoş sokaklarından geçen ender kişilere bile dostça duygular besleyebilirsiniz. Gün sona erdiğinde memurları Paris’ten uysal paketler halinde getirirken tramvayların yarattıkları küçük hareketlilik sizde hüzün yaratır. Bakkalın köşesindeki ilk dönemeçte bitmiştir bile, bu telaşları. Gidip usulca kendilerini geceye katacaklardır. Onları sayacak zamanı zor bulmuşsunuzdur. Ancak Baryton dilediğim gibi düş kurmama bile kolay kolay fırsat vermiyordu. Tam da mantar oyununun ortasında hâlâ kabından taşarak tuhaf sorular soruyordu.</p>

    <p>— <em>How do you say</em> “impossible” <em>english</em>’çede, Ferdinand?..</p>

    <p>Yani ilerleme kaydetmekten asla bıkmıyordu. Tüm salaklığını mükemmele ulaşmanın hizmetine sunmuştu. Kestirmece ve tavizin lafına dahi tahammülü yoktu. Neyse ki patlak veren bir kriz beni ondan kurtardı. İşin özü şu.</p>

    <p>İngiltere Tarihi okumalarımızda ilerledikçe, gitgide kendine güvenini, ardından da iyimserliğinin en güçlü yönlerini yitirmeye başladığını gördüm. Elisabeth dönemi şairlerine giriştiğimiz sırada ruhunda ve benliğinde tinsel anlamda önemli değişiklikler oluşmaya başladı. Başta kendimi buna ikna etmem pek kolay olmadı ama sonunda, ben de, herkes gibi, Baryton’u olduğu gibi, yani doğrusunu söylemek gerekirse o pek perişan haliyle kabullenmek zorunda kaldım. Eskiden o kadar keskin ve hedefe odaklanmış olan dikkati artık iyice dağılmış, akıl almaz ve sonu gelmez safsatalara doğru uçuşuyordu. Derken, adım adım, kendi müessesesinde, şuracıkta, önümüzde, saatlerce düşüncelere dalma sırası ona gelmişti bu sefer de, daha şimdiden iyice uzaklara gitmişçesine... Ondan uzun süredir ve artık tamamen sıtkım sıyrılmış olmasına karşın yine de onun, yani Baryton’un, bu derece dağıttığını görmek bende biraz vicdan azabı yaratmıyor da değildi. Bu çözülmeden biraz kendimi sorumlu hissediyordum... Onun o manevi kafa karışıklığı bana tanıdık geliyordu... O kadar ki gün geldi, biraz ara vermenin belgesel kaynaklarımızı yenilemek için bize hem vesile hem de uygun bir fırsat olacağını bahane ederek edebiyat alıştırmalarımızı bir süre askıya almayı dahi önerdim ona... Bu cılız tuzağa düşmedi, önerimi şimdilik hoş karşılamış görünmekle birlikte hiç duraksamadan ve çok kesin bir dille geri çevirdi... Manevi İngiltere’nin keşfini hiç ara vermeden benimle birlikte sürdürmeye kesin kararlıydı... Başladığı yerden devam ederek... Verecek yanıtım yoktu... Boyun eğdim. Hatta bu işi tamamlamaya ömrünün vefa etmeyebileceğinden bile korkar hale gelmişti... Sonuç olarak, beterin beterinin yolda olduğunu hissetmiş olmama karşın, bu akademik ve perişan seferi onunla birlikte sürdürmem gerekti, olduğu kadarıyla artık.</p>

    <p>Aslında Baryton kendi olmaktan tamamen çıkmıştı. Kişiler ve nesneler, çevremizde, tuhaflaşıp ağırlaşarak, daha şimdiden önemlerini yitiriyor, hatta o bildik renkleri bile adamakıllı esrarengiz düşsel bir yumuşaklık kazanıyordu...</p>

    <p>Baryton tümüyle kendi eseri olan, üstelik otuz yılı aşkın bir süredir de kelimenin tam anlamıyla tutkuyla bağlı olduğu müessesesinin idari ayrıntılarına artık ancak rastlantısal ve gitgide cılızlaşan bir ilgi gösterir olmuştu. İdari hizmetlerin ayarlanmasını tümüyle Parapine’e havale etmişti. Herkesin önündeyken şimdilik hâlâ mahcup biçimde gizlemeye çalıştığı inançlarındaki sürekli büyüyen kafa karışıklığı, bir süre sonra artık hepimizin gözünde apaçık hale gelmişti, çürütülemez, fiziksel bir gerçek.</p>

    <p>O dönemlerde, kendisini ara sıra müessesedeki inşaatlarda kullandığımız için tanıdığımız Vigny’deki polis memuru, Gustave Mandamour, yani şimdiye kadar karşılaşmak durumunda olduğum aynı cins nice benzeri arasında intikal kabiliyeti en kıt olan o şahıs, bana bir gün, acaba patron bir yerlerden çok kötü haberler mi aldı diye sordu, öylesine... Onu elimden geldiğince yatıştırdım ama çok da üstelemeden.</p>

    <p>Tüm bu dedikodular artık Baryton’u ilgilendirmiyordu. Tek istediği şey kati surette rahatsız edilmemekti... Araştırmalarımızın en başında, Macaulay’in büyük <em>İngiltere Tarihi</em>’ni güya fazla üstünkörü geçmiş olduğumuzu düşünüyordu, on altı ciltlik temel bir yapıt. Talimatları üzere, bu önemli okumayı baştan aldık, hem de son derece endişe verici manevi koşullarda. Bölüm bölüm.</p>

    <p>Baryton gittikçe daha sinsi bir biçimde meditasyona paçayı kaptırmış gibi geliyordu bana. Okuduğumuz tüm o pasajlar içindeki şu en umarsız olanına geldiğimizde, yani Taht’a talip olan Monmouth, Kent yöresinin belirsiz kıyılarına ayak bastığında... Macerasının boşlukta sallanmaya başladığını hissettiğinde... Taht’a Talip Monmouth artık tam olarak neye talip olduğunu bilemez hale geldiğinde... Ne yapmak istediğini. Ne yapmak için geldiğini... Artık çekip gitmek istediğini düşünmeye başladığı, ama nereye, üstelik nasıl gideceğini de bilemediği anda... Yenilgi önünde belirdiğinde... Sabahın köründe... Deniz son gemilerini de alıp götürdüğünde... Monmouth ilk kez düşünmeye başladığında... İşte tam o anda Baryton da, kendi açısından, o minicik açısından, kendi kararlarının ötesine gitmeyi başaramıyordu bir türlü... Bu pasajı okuyor, dönüp bir daha okuyordu ve bu sefer de kendi kendine bir kez daha mırıldanıyordu... Omuzları düşüyor, kitabı kapatıyor, gelip yanı başımıza uzanıyordu.</p>

    <p>Uzun uzun, kısık gözlerle, metnin tümünü, yeniden gözden geçiriyordu, ezbere, hem de Bordeaux’da mevcut olanlar içinden seçmesine izin verdiğim en iyi İngiliz aksanıyla. Metni bize bir daha okuyordu, ezbere...</p>

    <p>Monmouth’un serüveninde, o çocuksu ve trajik doğamızın tüm gülünç sefaleti bir anlamda Sonsuzluğun önünde çırılçıplak soyunduğu anda, işte o zaman Baryton’un da başı dönmeye başlıyordu, zaten sıradan kaderimize yalnızca pamuk ipliğiyle bağlı olduğu için de artık tırabzana tutunmaktan vazgeçiyordu... O andan itibaren, bunu açıkça söylememde bir sakınca yok sanırım, bizlerden biri olmaktan çıkmıştı... Dayanamıyordu...</p>

    <p>Aynı akşamın sonuna doğru, beni makam odasına çağırdı... Haliyle, iş bu noktaya vardıktan sonra bana artık kesin birtakım kararlar tebliğ etmesini bekliyordum tabii, örneğin derhal kovulduğumu... Ama hiç de öyle olmadı işte! Varabilmiş olduğu karar tam tersine tümüyle lehime olan bir karardı! Oysa şans bana genelde o kadar nadiren gülerdi ki, birkaç damla gözyaşı dökmekten kendimi alıkoyamadım... Baryton heyecanımın bu dışavurumunu bir üzüntü ifadesi olarak algılamayı lütfetti ve beni teselli etme sırası bu sefer ona geçti...</p>

    <p>— Bu müesseseden ayrılmayı göze alabilmem için cesaretten çok daha ötesine ve fazlasına ihtiyaç duymuş olduğumu size teyit etsem, Ferdinand, umarım sözlerimin samimiyetinden şüphe etmeye teşebbüs etmezsiniz?.. Ne derece köklü, yerleşik âdetlerim olduğunu biliyorsunuz benim, ben ki, tüm mesleki kariyeri bunca müzmin seyirli ya da acil illetin gayet sebatkâr, gayet titiz, gayet teferruatlı tahkikinden ibaret olan, daha şimdiden adeta ihtiyar sayılabilecek bir adamım?.. Nasıl oldu da, inanılır şey mi bu, topu topu birkaç ay içinde, her şeyden böyle sarfınazar edebildim, döndüm?.. Oysa işte, manen ve maddeten ulaştım bile bu alakasızlık haletiruhiyesine, bu asalete... Ferdinand! <em>Hurrah!</em> İngilizcede dendiği gibi! Geçmişim artık benim için hiçbir şey ifade etmiyor! Yeniden doğacağım Ferdinand! Bu kadar basit! Gidiyorum! Ah o gözyaşlarınız, hayırhah dost, beni burada o bunca tatsız tuzsuz sene boyunca alıkoymuş olan her şeye karşı hissettiğim o kati ve nihai usancın derecesini hafifletemeyecektir!.. Yetti artık! Yetti Ferdinand! Gidiyorum diyorum size! Kaçıyorum! Firar ediyorum! Elbette yüreğim parçalanıyor! Biliyorum! Kan kusuyorum! Bunu görebiliyorum! Ama işte Ferdinand yine de, dünya yıkılsa! Ferdinand, hiç! Bana geri adım attıramazsınız! Duyuyor musunuz beni?.. Gözümün tekini bile düşürmüş olsam, burada, şu çamurun içinde bir yerlerde, onu yerden almak için bile geri dönmem! Yani! Daha ne diyeyim! Şimdi hâlâ samimiyetimden şüphe ediyor musunuz?</p>

    <p>Artık hiçbir şeyden şüphe etmiyordum. Gerçekten de yapmayacağı şey yoktu Baryton’un. Zaten sanırım şu an geldiği noktada ona karşı çıkmaya kalkmam akli dengesi açısından ölümcül sonuçlar doğurabilirdi. Biraz nefes almasına izin verdim ve ardından onu yine de azıcık olsun yumuşatmayı denedim, onu bize doğru geri getirmek için son bir girişimde bulunmaya cüret ettim... Bağlamı hafif kaydırılmış bir savlama sayesinde... usturuplu biçimde yan yoldan...</p>

    <p>— Vazgeçin lütfen, Ferdinand, yalvarırım, beni kararımdan rücu ettirme umudunu bırakın bir kenara! Geri dönüşü yok artık bu kararın diyorum size! Rica etsem de bana artık bu bahsi hiç açmasanız, beni ziyadesiyle bahtiyar etmiş olursunuz... Son kez, Ferdinand, rica ediyorum sizden? Benim yaşımda, bu tür temayüllerin belirmesi artık iyice istisnai oluyor, değil mi... Orası öyle... Ancak bu bir kez ortaya çıktığında da artık çaresi yoktur...</p>

    <p>Ağzından çıkan sözler bunlardı, neredeyse son sözleri. Aktarıyorum.</p>

    <p>— Belki de, çok sevgili muhterem Baryton, diye yine de sözünü kesmeye cüret ettim, belki de çıkmaya hazırlandığınız bu bir tür beklenmedik tatil, sonuçta, bir nebze fazlasıyla ağırbaşlı olduğunu itiraf etmek zorunda olduğumuz mesleki kariyerinizin akışı içinde, biraz romanesk bir serüven, memnuniyet verici bir oyalanma, hoş bir soluklanma mahiyetini taşıyacaktır? Belki de başka bir yaşamın tadına baktıktan sonra... Burada sürdürdüğümüz yaşamdan biraz daha az kasvetli, sıradan bir düzenliliğe daha az dayalı bir yaşamdan sonra, belki de seyahatinizden memnun, o hesapta olmayan şeylerden bıkkın, aramıza dönüverirsiniz, olur biter... O zaman da gayet doğal olarak yeniden yerinizi alıp başımıza geçersiniz... Yeni edindiğiniz kazanımların verdiği gururla... Bir anlamda yenilenmiş olarak ve ola ki artık bundan böyle zahmetli rutinimizin günlük monotonluğuna karşı tümüyle kabullenmiş ve hoşgörülü bir noktaya varmış olarak... Bir anlamda yaşlanmış olarak! Elbette eğer böyle konuşmama izin verirseniz sayın Baryton?</p>

    <p>— Ne mültefit bir adam şu bizim Ferdinand!.. Hâlâ beni o hassas, hatta bunca bezginliğe ve geçilmiş onca imtihana rağmen arzulu olmaya devam ettiğini keşfettiğim erkeklik gururumdan yakalamasını biliyor... Ama hayır, Ferdinand! Sergilemekte olduğunuz tüm o yaratıcılık dehası dahi irademizin derinlerinde dehşetengiz derecede birbirine düşmanlık besleyen, acı veren o farklı tercihleri bir anda masummuş gibi göstermeye yetmeyecektir. Zaten, Ferdinand, artık tereddüt etme, geri adım atma vakti geride kaldı!.. İtiraf ediyorum, Ferdinand, hatta haykırıyorum: Tükendim! Afalladım! Yenildim! Kırk yıllık feraset dolu bayağılık başardı bunu!.. Bu olağanüstü derecede fazla bile!.. Neyi denemek istiyorum? Merak ediyor musunuz?.. Bakın bunu size söyleyebilirim işte, siz ki, benim en son dostumsunuz, siz ki, bozguna uğramış bir ihtiyarın acılarını hayranlık uyandırıcı bir alicenaplıkla paylaşmaya tenezzül ettiniz... Ruhumu başımdan atıp kurtulmayı denemek istiyorum, Ferdinand, tıpkı insanın uyuz köpeğini başından atmak isteyişi gibi, o leş gibi kokan köpeği, artık sizi tiksindiren o eski dostu, iyice uzaklara, ölmesi yaklaşmışken... Nihayet yalnız kalmak... Kafa dinlemek... kendi olmak...</p>

    <p>— Ama sevgili muhterem Baryton, uzlaşmaz taleplerini bir anda keşfetmeme izin verdiğiniz bu şiddetli umutsuzluğu daha önce, konuşmalarınızın herhangi bir anında, nasıl olur da hiç sezmemişim, afallamış durumdayım! Tam tersine gündelik gözlemleriniz bana hâlâ bugün dahi son derece anlamlı gibi görünüyor... Her zaman canlı, verimli olma özelliğini taşıyan o girişimleriniz... Kusursuz düzeyde yerinde, metodik tıbbi müdahaleleriniz... Gündelik eylemlerinizin akışında bu yılgınlığın, bozgunun en küçük belirtisini aramaya kalkışmak bile beyhude bir çaba olurdu... Gerçekten de, bunu düşündürecek hiçbir gözlemim yok...</p>

    <p>Ancak Baryton, onu tanıdığımdan beri ilk defa, iltifatlarımı dinlemekten hiç zevk almıyordu. Hatta sohbeti bu dalkavukça tarzda sürdürmekten bile sevecen bir biçimde caydırdı beni.</p>

    <p>— Hayır, çok sevgili Ferdinand, sizi temin ederim... Dostluğunuzun bu son tezahürleri burada geçirdiğim bu son anlara muhakkak ki ayrı bir nefaset katmaktadır, hem de beklenmedik bir şekilde, ancak tüm bu yakın alakanız, bu mekânın her tarafından sızan ve bir kâbus gibi üzerime çullanan bir geçmişin hatırasını tahammül edilebilir kılmayı dahi başaramayacaktır... Ne pahasına olursa olsun ve her ne koşullarda olursa olsun, beni duyuyorsunuz, değil mi, uzaklaşmak istiyorum...</p>

    <p>— Peki ya bu müessese, sayın Baryton, bundan sonra o ne olacak? Bunu düşündünüz mü?</p>

    <p>— Evet, elbette, düşündüm Ferdinand... Benim olmadığım sürece müdüriyetini siz üstlenirsiniz olur biter!.. Müşterilerimizle hep mükemmel ilişkiler içinde olmadınız mı? Dolayısıyla sizin müdürlüğünüz gayet kolay kabullenilecektir... Her şey yolunda gidecektir, göreceksiniz, Ferdinand... Parapine’e gelince, o da, mademki sohbeti kaldıramıyor, alet edevatla uğraşır, makinelerle, laboratuvarla... Bakın o işlerden iyi anlar işte!.. Her şey böylece gayet akıllı uslu biçimde düzenlenmiş olur... Zaten herhangi birinin vazgeçilmez olabileceği inancını da terk ettim... Gördüğünüz gibi bu açıdan da, sevgili dostum, çok değiştim...</p>

    <p>Aslına bakılırsa, tanınmaz haldeydi.</p>

    <p>— Peki ama sayın Baryton, sizin bu gidişinizin çevredeki rakiplerimiz tarafından tamamen kötü niyetli biçimde yorumlanmasından çekinmiyor musunuz?.. Passy örneğin. Ya da Montretout?.. Gargan-Livry? Çevremizde ne varsa... Pusuya yatmış bizi gözetleyen... Sinsilik yapmaktan bıkmayan şu meslektaşlar... Sizin bu asil ve gönüllü sürgüne gidişinize ne anlamlar yükleyecekler acaba?.. Nasıl tanımlayacaklar bunu? Kaçamak? Ya da kim bilir daha neler? Çılgınlık? Bozgun? İflas? Kim bilir?..</p>

    <p>Bu olasılık belli ki onun da etraflıca, kara kara düşünmesine yol açmıştı. Bunu düşündükçe, oracıkta, benim karşımda hâlâ beti benzi atıyor, eli ayağı dolaşıyordu...</p>

    <p>Aimée’yi, kızı yani, o masum tazemiz, bütün bu olup bitenin sonunda, epey hoyrat bir kader bekliyordu. Onun bakımını teyzelerinden birine emanet etmeyi kararlaştırmıştı, aslında hiç tanımadığı biri, taşrada. Tüm mahrem ayrıntılar bu şekilde temize havale edildikten sonra, Parapine’le bana da, onun malını mülkünü idare etmek için elimizden geleni yapmak kalıyordu. Kaptanı tarafından terk edilmiş batan geminin mallarıydı bunlar!</p>

    <p>Bu kadar çok sırrı benimle paylaşmasından sonra, patrona serüven diyarına giderken işe hangi yönden atılarak başlamaya niyetlendiğini sormamın abes kaçmayacağını düşündüm...</p>

    <p>— İngiltere’den! Ferdinand, diye yanıt verdi bana, sektirmeden.</p>

    <p>Bu kadar kısa sürede başımıza gelen bunca şeyi hazmetmekte haliyle zorlanacağımızı düşünmüştüm, oysa yine de kısa sürede bu kaderimize ayak uydurmamız gerekti, palas pandıras.</p>

    <p>Hemen ertesi gün, bavul yapmasına yardımcı olduk, Parapine’le birlikte. İçerdiği tüm o küçük sayfaları ve vizeleriyle pasaport denen şeyi epey yadırgamıştı. Daha önce hiç pasaportu olmamış. Oldu olacak bari birkaç tane de yedeğini edinmek isterdi. Onu bunun olanaksız olduğuna ikna etmemiz gerekti.</p>

    <p>Son olarak da yolculukta yanına alması gereken gömleklerin yakasının kolalı mı yumuşak mı olması gerektiği ve her bir cinsten kaçar tane alınması gerektiği konusuna takıldı. Bu sorun, bir türlü tatmin edici biçimde çözülemediği için, bizi tren saatine kadar oyaladı. Üçümüz birlikte Paris’e giden son tramvaya atladık. Baryton yanına yalnızca hafif bir bavul almıştı, gittiği her yerde, her koşulda seyyar ve hafif olmaya kararlıydı.</p>

    <p>Peronda uluslararası trenlerin basamaklarının asalet kokan yüksekliğinden etkilendi. Bu görkemli kademeleri tırmanmaya tereddüt ediyordu. Vagonun önüne gelince sanki bir anıtın önündeymişçesine saygı duruşunda bulundu. Biz de ona biraz eşlik ettik. İkinci mevki bilet almıştı ve bu vesileyle bize giderayak mukayeseli, pratik ve güler yüzlü son bir düşüncesini aktardı: “Birinci mevki de bundan daha iyi değil,” dedi.</p>

    <p>Ona ellerimizi uzatmıştık. Vakit tamamdı. Düdük çalmasıyla tren, tam saatinde, bir hurda gümbürtüsü ve müthiş bir sallantıyla hareket etti. Bu nedenle vedalaşmamız korkunç derecede itilip kakıldı. “Elveda, evlatlarım!” diyecek vakti ancak buldu ve eli bizimkilerden koparılarak uzaklaşıverdi...</p>

    <p>Sallanıyordu o el, gürültünün içine fırlamış, daha şimdiden gecenin üstünde, rayların arasında, gittikçe daha da uzaklaşıyordu, bembeyaz...</p>
  </div>
</body>
</html>
