<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XXIX</h1>

    <p>Bu tür şeyleri ayarlamanın zor olduğu, üstelik her zaman da çok pahalıya mal olduğu bilinir. Her şeyden önce de Robinson’u nereye yatırmak gerektiğine bile karar verilemiyordu. Hastaneye? Bu elbette bin türlü dedikoduya, söylentiye neden olabilirdi... Evine geri yollamak mı? Suratının bu haliyle bu da olacak şey değildi. Dolayısıyla, Henrouille’lar ister istemez ona kendi evlerinde bakmak zorunda kaldılar.</p>

    <p>Onun, yani yukarıdaki yataklarında yatan Robinson’un durumu da pek parlak sayılmazdı. Tam anlamıyla dehşete kapılmıştı, kapıya konup mahkemelerde süründürülme korkusu. Anlaşılabilir bir şey. Bu gerçekten de kimselere anlatılamayacak türde bir hikâyeydi. Odasının panjurları sıkı sıkı kapatılmıştı kapatılmasına, ne var ki insanlar, komşular, sokağın önünden her zamankinden daha sık geçer oldular, sırf panjurlara bakıp yaralının hatırını sormak için. Onlara sağlık haberleri iletiliyordu, bir sürü palavra sıkılıyordu. Ama nasıl önlenebilirdi ki meraklanmaları? dedikodu yapmaları? Öyle olunca da, bire bin katıyorlardı. Bazı tahminlerde bulunmaları nasıl önlensin? Neyse ki henüz savcılığa herhangi somut bir şikâyet intikal etmiş değildi. Buna da şükür. Yüzü için, ben elimden geleni yaptım. Yaranın hayli girintili çıkıntılı ve kirli olmasına karşın en ufak iltihaplanma olmadı. Gözlerine gelince, kornea tabakasının üstüne kadar varan bir sürü yara izi kalacağını öngörüyordum ve bu izlerin arasından artık ışığı ancak zar zor seçebilecekti, tabii eğer bir gün yeniden seçebilirse, ışığı.</p>

    <p>Düzeltilebilecek bir şeyler kalmışsa eğer ona az çok idare edebilecek kadar bir görüş kazandırmanın yolunu bulurduk nasıl olsa. Ama şimdi asıl yapmamız gereken, acil olan sorunları çözmekti, özellikle de ihtiyarın komşularla meraklıların önünde pis pis cıyaklayarak bizi ele vermesini engellemeliydik. Delidir ne yapsa yeridir de dense, bu her şeyi açıklamaya her zaman yetmeyebilirdi.</p>

    <p>Polis işimize bir kez burnunu soktu mu, bizi kim bilir nerelere sürüklerdi, polis. Ne var ki ihtiyarın o küçücük avlusunda rezalet çıkartacak şekilde davranmasını engellemek artık o kadar da kolay bir iş değildi. Hepimiz sırayla onu yatıştırmaya çalışıyorduk. Ona karşı güç kullanır duruma düşmemiz söz konusu değildi ama yumuşaklıkla da her zaman sorunu halledemiyorduk. Bundan böyle tamamen bedel ödetme derdine düşmüştü, bize şantaj yapıyordu, düpedüz.</p>

    <p>Günde en az iki kez Robinson’u görmeye gidiyordum. O sargılı haliyle, merdivenlerde adımlarımı duyar duymaz inlemeye başlıyordu. Acı çekiyordu çekmesine, doğru, ama bana göstermeye çalıştığı kadar da değil. Şu gözlerinin tam olarak ne hale geldiğini bir görsün hele, diye öngörüyordum, işte asıl o zaman perişan olacak bir nedeni olacak, hem de fazlasıyla... Gelecekle ilgili renk vermemeye çalışıyordum. Göz kapaklarında epey batmalar oluyordu. Önünü o batmalar yüzünden göremediğini sanıyordu.</p>

    <p>Henrouille’lar benim direktiflerim doğrultusunda ona gayet özenli bir biçimde bakmaya başlamışlardı. Bu açıdan sorun yoktu.</p>

    <p>Artık o teşebbüsten hiç söz etmez olmuştuk. Gelecekten de. Akşam onlardan ayrıldığımda, sırayla hepimiz birbirimizi şöyle iyice bir süzüyorduk ve bunu her seferinde öyle bir ısrarla yapıyorduk ki bana hep sanki her an birbirimizi sonsuza dek yok etmek üzereymişiz gibi geliyordu. Düşündükçe aslında bu tür bir bitiriş hem makul hem de bayağı geçer yol olarak görünüyordu gözüme. Bu evin gecelerini düşlemek bile istemezdim doğrusu. Ancak sabah onlarla yine buluşuyordum ve insanları, nesneleri, bir önceki akşam hep birlikte bıraktığımız yerden alıp yeniden başlıyorduk. Permanganatlı pansumanı bayan Henrouille’la birlikte yineliyorduk ve etkisini denemek için panjurları azıcık aralıyorduk. Hep boşunaydı. Robinson farkına bile varmıyordu panjurları araladığımızın...</p>

    <p>Adamakıllı korkutucu ve sessiz gecenin içinde dünya işte böyle döner.</p>

    <p>Oğul da beni her sabah bir köylü özdeyişiyle karşılıyordu: “Eee! İşte böyle Doktor bey... yakında cemre düşer,” diyordu sütunlu küçük iç avlunun altından göğe bakarak. Sanki havanın herhangi bir önemi varmış gibi. Karısı gidip, iyice kilitlenmiş kapının arkasından kaynanasıyla bir kez daha soluk tüketmeyi deniyordu ama tek başardığı şey onun öfkesini katmerleştirmekti.</p>

    <p>Onu bandajlı tuttuğumuz süre içinde, Robinson bana hayata nasıl atıldığını anlattı. Ticaretle başlamıştı. Ebeveynleri onu, daha henüz on bir yaşındayken, getir götür işleri yapmak üzere lüks bir kunduracının yanına yerleştirmişler. Sipariş teslim etmeye gittiği bir gün, bir kadın müşteri onu henüz düşlerine bile sızmamış bir zevki tatmaya davet etmişti. Kendi davranışını o kadar korkunç bulmuştu ki bir daha o patronun yanına gidememişti. Sözünü ettiği devirlerde, bir müşteriyi becermek gerçekten de affedilmez bir davranıştı. Özellikle de bu kadın müşterinin gömleği, halis muslinden, onda olağanüstü bir etki yaratmıştı. Otuz yıl sonra bile, o hışır hışır gömleği hâlâ gayet iyi anımsıyordu. Yastıklarla ve kapıları püsküllü perdelerle kaplı dairesindeki hışırdayıcı kadından, o pespembe ve hoş kokulu tenden, küçük Robinson’un yaşamına sonu gelmeyen, umutsuz kıyaslama öğeleri aktarılmıştı.</p>

    <p>Daha sonra neler olmuştu neler. Ne koca kıtalar, ne koca savaşlar görmüştü, ama o “hidayete erişin” yarattığı sarsıntıyı asla atlatamamıştı. Gerçi bütün bunları yeniden düşünmek, o kadın müşteriyle yaşadığı bir dakikalık gençlik kesitini bana anlatmak onu eğlendiriyordu. “Gözler böyle kapalı olunca, insan ister istemez düşünmeye başlıyor, diye not düşüyordu. Her şey gözünün önünden geçiveriyor... Sanki saksımın içinde film oynatılıyormuş gibi...” Ona kafasının içindeki o küçük sinemadan bir süre sonra bıkıp usanacağını söylemeye henüz cesaret edemiyordum. Tüm düşünceler er geç ölüme vardığına göre, öyle bir an gelecektir ki, artık o sinemasında kendisiyle birlikte ölümden başka hiçbir şey göremez olacaktır.</p>

    <p>Henrouille’ların müstakil evinin yanında içinde koca bir motor olan küçük bir fabrika harıldıyordu artık. O yüzden sabahtan akşama kadar evlerinde durmadan sallanıyorduk. Daha sonra, az ötede, ortalığı habire havanla dövercesine silkeleyen başka fabrikalar, sonu gelmeyen şeyler, geceleyin bile. “Baraka yıkıldığında, biz içinde olmayız herhalde,” diye bu konuda şaka yapıyordu Henrouille, yine de biraz endişeliydi. “Bu gidişle yıkılacak galiba!” Gerçekten de tavan daha şimdiden küçük molozlar halinde yere saçılmaya başlamıştı bile. Bir mimar onları yatıştırmaya çalışmamış değildi, ama dış dünyada olup bitenleri dinlemek için bir an durduğunuzda evlerinde kendinizi sanki bir gemide gibi hissediyordunuz, bir endişeden diğerine yol alan bir tür gemide gibi. Yolcular içeri tıkılmıştı ve yaşamın kendisinden bile daha sıkıcı projeler üretmek için epey zaman harcıyor, üstüne bir de para biriktiriyor, ayrıca hem ışıktan hem de geceden çekiniyorlardı.</p>

    <p>Henrouille öğle yemeğinden sonra Robinson’a biraz kitap okumak için odaya çıkıyordu, böyle yapmasını ona ben söylemiştim. Günler böyle geçip gidiyordu. Henrouille’a da anlatmıştı, çıraklık döneminde sahip olduğu o harikulade müşterisinin öyküsünü. Sonunda o öykü, evdeki herkes için, genel bir gırgır konusu olmuştu. Sırlarımız, onları bir kez açık havaya ve kamuya taşımaya kalktık mı, işte böyle son bulur. İçimizde, yeryüzünde ve gökte korkunç olan biricik şey daha henüz söylenmedik sözlerdir olsa olsa. Yalnızca her şey artık tümüyle, geri dönülmez biçimde söylendiğinde rahat yüzü görebileceğiz, işte ancak o zaman nihayet sessiz kalabileceğiz ve artık susmaktan korkmayacağız. O zaman tam olacak işte.</p>

    <p>Göz kapaklarındaki akıntının devam ettiği birkaç hafta boyunca gözlerinin durumu ve ileride olacaklar hakkında martaval atarak onu idare edebildim. Kimi zaman ardına kadar açık olduğu halde pencerenin kapalı olduğunu, kimi zaman da dışarıda zifiri karanlık olduğunu iddia ediyorduk.</p>

    <p>Gelgelelim günün birinde, ben ona arkamı dönmüşken, ne olup bittiğini anlamak için kendi kendine pencerenin önüne kadar gitti ve ona engel olmama fırsat bırakmadan gözünün üstündeki sargıyı kaldırıverdi. Epeyce bir süre tereddüt etti. Pencerenin dikmelerinin önce sağını, sonra da solunu elliyordu, önce inanmak istemedi, sonra da inanmak zorunda kaldı. Başka çaresi yoktu.</p>

    <p>“Bardamu! diye ciyak ciyak bağırdı, Bardamu! Açıkmış! Pencere açıkmış diyorum sana!” Ben ona ne diyeceğimi bilemiyordum, afallamıştım. Kollarını pencerenin tam ortasından dışarıya uzatmıştı, serin havaya doğru. Hiçbir şey görmüyordu elbette, ama havayı hissedebiliyordu. Öyle olunca da kollarını o karanlığının içinden uzatabildiği kadar uzatıyordu, sanki dibine değebilmek istercesine. İnanmak istemiyordu. Yalnızca ona ait bir karanlık. Onu yatağına doğru sürükledim ve ona yine bir dizi teselli sıraladım, ancak bana artık hiç inanmıyordu. Ağlıyordu. O da yolun sonuna gelmişti. Bundan böyle ona ne söylense faydası yoktu. Başınıza gelebilecek felaketlerin en sonuna vardığınızda öyle bir an gelir ki orada artık yapayalnızsınızdır. Dünyanın sonudur bu. Hüzünden bile, size ait olan hüzünden, yanıt gelmiyordur, bu durumda artık gerisin geriye gitmesini bilmek gerek, insanların yanına, kim olursa olsun. Bu gibi durumlarda kimse müşkülpesent değildir, çünkü ağlayabilmek için dahi her şeyin yeniden başladığı noktaya geri dönmek gerek, onlarla birlikte geri gitmek gerek.</p>

    <p>“Peki, durumu biraz düzelince onu ne yapacaksınız?” diye sordum geline, bu sahne yaşandıktan sonraki öğle yemeğinde. Tam da benden yemeğe kalmamı rica etmişlerdi, mutfakta. Aslında ne o ne de öteki işin içinden nasıl çıkabileceklerini pek kestiremiyordu. Bir tür nafaka ödemek onları ürkütüyordu, en çok da kadını, çünkü kocasına kıyasla daha fazla haberdardı o özürlüler için mevcut seçeneklerin fiyatlarından. Hatta sosyal yardım kurumlarına gidip bir iki müracaatta dahi bulunmuştu. Ama bunlardan bana söz etmemeye özen gösteriliyordu.</p>

    <p>Bir akşam, ikinci ziyaretimden sonra, biraz daha geç gideyim diye Robinson ne yapıp edip yanında kalmamı sağlamaya çalıştı. Tüm anılarını, birlikte yaptığımız şeyler, yolculuklar hakkında aklında ne kaldıysa toparlayıp anlata anlata bitiremiyordu, hatta henüz anımsamaya dahi çalışmamış olduklarımızı bile. Henüz hiç sözünü etmeye fırsat bulamadığımız şeyleri hatırlıyordu. Çekildiği köşesinde, birlikte dolaştığımız dünya sanki tüm sızlanmalarıyla, iyilikleriyle, eski giysileriyle, terk ettiğimiz dostlarla birlikte geri geliyordu, o göremeyen kafasında canlandırdığı tedavülden kalkmış heyecanlardan oluşan bir çıfıt çarşısıydı bu.</p>

    <p>“Kendimi öldüreceğim!” diye uyarıyordu beni acısı ona fazla geldiğinde. Sonra, kaldıramayacağı kadar ağır bir yük gibi görünen o tamamen gereksiz acısını biraz daha öteye taşımayı başarıyordu yine de, üstelik bu acı o kadar kocaman ve çok yönlüydü ki, yolda ondan söz edebileceği birilerine de rastlamıyordu. Onu kimseciklere anlatmayı beceremezdi, eğitim düzeyini aşan bir acıydı bu.</p>

    <p>Korkaktı da, biliyordum, üstelik doğuştan böyleydi, o da, hep birilerinin onu gerçeklerden korumasını umuyordu, ancak düşünüyordum da, öte yandan, gerçekten korkak diye nitelendirebileceğimiz bir insan modeli var mıydı acaba... Sanki her insan için aslında ölümlerden ölüm beğenmek mümkündü, üstelik hemencecik ve dahası dünden razı. Ancak adam gibi ölme fırsatım bulmak da herkese nasip olmuyordu, yani insanın hoşuna gidecek türden bir ölüm tarzı. O zaman da çaresiz elinden gelen şekilde ölmeye gidiyordu, bir yerlerde... İnsan işte yeryüzünde öyle kalakalıyordu, üstelik hıyarın teki olduğu izlenimini yaratarak, herkesi korkak olduğuna inandırarak, oysa kendisi buna hiç de ikna olmamışken, mesele bu. Korkaklık yalnızca görüntüdedir.</p>

    <p>Robinson kendisine sunulan bu olanağı kullanarak ölmeye hazır değildi. Oysa bu ona böyle değil de başka şekilde sunulsaydı belki çok da hoşuna gidebilirdi.</p>

    <p>Sonuçta, ölüm biraz da evliliğe benzer.</p>

    <p>Bu önerilen ölüm onun hiç de hoşuna gitmemişti, işte bu kadar. Diyecek bir şey yoktu.</p>

    <p>Öyle olunca da düşkünlüğünü ve zavallılığını kabullenmesi gerekiyordu. Ancak şimdilik kendini tamamen bahtsızlığını ve zavallılığını tiksindirici bir biçimde ruhunun her tarafına sıvaştırma uğraşına kaptırmıştı, tutkuyla. İleride nasıl olsa bahtsızlığını bir düzene sokacaktı ve işte o zaman yeni bir hayat başlayacaktı. Başka çaresi yok.</p>

    <p>“İster inan ister inanma ama, diye anımsatıyordu bana akşam yemeğinden sonra, öylesine, birtakım anı parçacıklarını yamamaya çalışarak, Detroit’teyken sonlara doğru, her ne kadar yabancı dillere yatkın olduğum pek söylenemese de, çat pat İngilizce sohbet edebilir hale gelebilmiştim... Oysa şimdi neredeyse her şeyi unuttum, bir tek cümle hariç... Topu topu iki sözcük... Şu gözlerim şey olduğundan beri hep aklıma takılır oldular: <em>Gentlemen first!</em> Artık İngilizce söyleyebildiklerim neredeyse bundan ibaret, nedense... Tabii akılda kalması kolay, doğru... <em>Gentlemen first!</em>” Bu durumda onu eğlendirmeye çalışmak için de, hep beraber İngilizce konuşur olduk. Olur olmaz yerlerde, ama sık sık: <em>Gentlemen first!</em> deyip duruyorduk, salak gibi. Bize özgü bir şaka olmuştu bu. Ara sıra bizi biraz gözetlemek için yukarı çıkan Henrouille’a da öğretmiştik bunu.</p>

    <p>Anıları canlandırmaya çalışırken bütün bunlardan arda ne kaldığını merak ediyorduk... Birlikte tanıdıklarımızdan... Molly’nin, sevgili Molly’mizin başına kim bilir neler geldiğini merak ediyorduk... Lola’ya gelince, onu unutsam da olurdu elbette, ama oldu olacak hepsinden haber almak isterdim doğrusu, hatta Musynecik’ten bile, neden olmasın... Şu sıralar Paris yakınlarında bir yerlerde oturuyor olsa gerek. Burnumuzun dibinde yani... Ancak yine de Musyne’in izini bulabilmek için, adını, alışkanlıklarını, adreslerini yitirdiğim onca insan arasında, bir tür sefere çıkmam gerekecekti... Bunca yıllık dertten, açlıktan sonra, onların kibarlık gösterileri ve gülümseyişleri bile bayat peynirleri andıran pek sevimsiz yüz buruşturmalara dönmüştür ola ki... Anıların bile bir yaşı, gençliği var... Onları küflenmeye bırakır bırakmaz her tarafından bencillik, böbürlenme ve yalan sızan iğrenç hortlaklara dönüşüverirler... Tıpkı elmalar gibi çürürler... Kısacası, gençliğimizden söz ederken, bir türlü tadını alamıyorduk. İçimize sinmiyordu. Hazır yeri gelmişken, anamı görmeye de epeydir gitmemiştim... Zaten bu ziyaretler sinir sistemimi mahvediyordu... Keder konusunda, anam benden bile beterdi... Hep o küçücük dükkânında, onca yıl sonra bile çevresinde elinden geldiği kadar çok düş kırıklığı biriktirmeye çalışır gibiydi... Onu görmeye gittiğimde hemen bana dert yanmaya başlardı: “Biliyor musun Hortense teyze iki ay önce Coutance’da vefat etti... Keşke bir gidebilseydin!.. Clémentin vardı bir de, bilirsin canım işte, Clémentin?.. Parke cilacısı, çocukken birlikte oynardınız hani?.. Onu da, önceki gün, sokakta bulmuşlar, Aboukir’de, yaa... Üç gündür ağzına lokma koymamışmış...”</p>

    <p>Onun gençliğiyse, Robinson’unki yani, o kadar sevimsizdi ki, düşünürken bile neresinden tutacağını bilemiyordu. O kadın müşteri meselesi dışında, aklına gelen ne varsa o derece umutsuzdu ki, insanın adım başı kusası geliyordu, hani içinde yalnızca pis kokulu mide bulandırıcı şeylerin, süpürgelerin, kovaların, hizmetçi kadınların, tokatların bulunduğu bir evin içindeymiş gibi... Bay Henrouille’unsa kendi gençliği hakkında askerlik çağma kadar anlatacak hiçbir şeyi yoktu, o çağlarda ponponlu bir fotoğraf çektirmiş olması dışında, bir de o fotoğrafın bugün hâlâ aynalı dolabın üstünde duruyor olması.</p>

    <p>Henrouille yeniden aşağı inince, Robinson bana artık vadedilen o on bin frankına asla kavuşamayacağı konusundaki endişelerini aktarıyordu... “Evet bu konuda pek heveslenmemende yarar var!” diyordum ona ben de. Bu yeni düş kırıklığına hazırlıksız yakalanmasını istemiyordum.</p>

    <p>Küçük kurşun parçacıkları yüzeye çıkıyordu, yaralarının kenarında, patlamadan artakalanlar. Onları birkaç postada çıkarıyordum, her gün bir iki tane. Konjonktivasının hemen üstünü böyle kurcaladığımda bayağı canı yanıyordu.</p>

    <p>Ne kadar önlem alırsak alalım, mahalleliler yine de sağda solda ileri geri konuşmaya başlamışlardı. Robinson’un bu gevezeliklerden haberi bile yoktu, çok şükür, yoksa bu onu daha beter hasta edebilirdi. Alenen zan altında kalıp kuşatılmıştık. Kız Henrouille evin içinde terlikleriyle dolaşırken gittikçe daha az ses çıkarıyordu. Ondan bir şey beklediğimiz yoktu ve o da işte kenarda duruyordu.</p>

    <p>Kayalıkların tam ortasındayken, en ufak tereddüt artık hepimizi alabora etmeye yeterdi. O zaman her şey çatırdar, parçalanır ve kıyıya vurup darmadağın, un ufak olurdu. Robinson, nine, tabanca, tavşan, gözler, akıl almaz oğul, katil gelin, hepimiz oracıkta, bu kendinden geçmiş meraklıların önünde tüm pisliğimizin ve itici edebimizin orta yerine saçılıverirdik. Bundan gurur duyduğum söylenemezdi. Aslına bakılırsa, bizzat, doğrudan doğruya canice herhangi bir şey yapmış sayılmazdım ben. Hayır. Ama kendimi yine de suçlu hissediyordum. Özellikle de gizliden gizliye tüm bu olup bitenin devam etmesini istediğim için suçluydum. Hatta gecenin derinliklerinde olabildiğince uzaklara doğru hep beraber bir gezintiye çıkmamızda artık en ufak bir sakınca görmüyordum.</p>

    <p>Kaldı ki, artık bunu arzulamaya bile gerek yoktu, her şey zaten kendiliğinden gelişiyordu, hem de son hızla!</p>
  </div>
</body>
</html>
