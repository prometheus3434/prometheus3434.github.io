<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XX</h1>

    <p>Öteki Dünya’dan dönmekle iş bitmiyor! Günlerin akışı buralardayken pineklemeye terk ettiğiniz haliyle çıkıveriyor insanın karşısına, yapış yapış, eğreti. Sizi bekliyor.</p>

    <p>Haftalarca ve aylarca, yola çıkmış olduğum yer olan Clichy meydanının çevresinde dolandım durdum yine, aynı zamanda da o civarlarda, Batignolles taraflarında, para kazanmak için uyduruk işlerde çalıştım. Anlatılacak gibi değil! Yağmur altında ya da arabaların boğucu sıcaklığında, Haziran’dan itibaren, hani o insanın boğazını ve genzini yakan, neredeyse Ford’daki gibi. Akşam, tiyatroya ya da Orman’a doğru yol alan insanların önümden geçişlerini, dönüp dolaşıp yine geçmelerini seyrediyordum, oyalanmak için.</p>

    <p>Boş saatlerimde yine az çok yalnız başıma kitaplara ve gazetelere gömülüyordum, aynı zamanda da görmüş olduğum tüm şeylere. Eğitimim, sınavlar, falan filan, kaldığım yerden yeniden başladıktan sonra, hepsini geçtim, ite kaka, bir yandan da rızkımı çıkarıyordum. Bayağı iyi korunuyor şu Bilim denen şey, benden söylemesi, Fakülte, sıkı sıkı kapalı bir dolaptır. Kavanoz gani gani, reçel cüzi miktarda. Eninde sonunda beş ya da altı yıllık akademik serüvenimi tamamladığımda, unvanımı almıştım, bayağı fiyakalı. Bunun üzerine, banliyöye takılmaya karar verdim, tarzıma uygun, Garenne-Rancy’ye, oracıkta, Paris’ten çıkar çıkmaz, Porte Brancion’dan hemen sonra.</p>

    <p>İddiam yoktu benim, ne de ihtirasım, yalnızca biraz nefes almak ve karnımı biraz daha iyi doyurmak istiyordum o kadar. Tabelamı kapıya astıktan sonra beklemeye koyuldum.</p>

    <p>Mahalleliler bakmaya geldiler tabelama, işkillenerek. Hatta karakola bile gidip gerçekten hekim olup olmadığımı sormuşlar. Evet, denmiş onlara orada. Diplomasını tescil ettirdi, o gerçek bir hekim. O zaman da, ötekilerine ek olarak yeni bir gerçek hekimin daha mahalleye yerleştiği söylentisi tüm Rancy’ye yayıldı. “Aç kalır! diye hemen kehanette bulundu kapıcım. Buralarda fazlasıyla doktor var!” Tam yerinde bir gözlemdi.</p>

    <p>Banliyöde, sabahları yaşam size özellikle tramvaylar vasıtasıyla gelir. Tonlarcası geçerdi, sabahın köründen itibaren, Minotaure bulvarından, içinde de, sallana sallana işe giden sürüyle şapşal.</p>

    <p>Hatta gençlerin işe gitmekten hoşnut bir halleri bile vardı. Trafiği hızlandırıyor, basamaklara asılıyorlardı, bu afacanlar, güle oynaya. Görülmeliydi. Ancak mahallenin kahvesinin telefon kabinini yirmi yıldır tanıyorsanız, örneğin, o kadar pis ki her seferinde kenefle karıştırılıyor, işte o zaman ciddi şeylerle dalga geçme arzusunu yitiriyordunuz, özellikle de Rancy’yle. İnsan o zaman anlıyordu nereye düştüğünü. Ne kadar sidikli olurlarsa olsunlar, yamyassı cepheleriyle, evler sizi ele geçiriyorlardı, yürekleriyse ev sahibine aitti. Onu asla gören olmazdı. Ortalıkta görünmeye cesaret edemezdi zaten. Kendi yerine hep emlakçısını yollardı, gıcık herif. Oysa mahallede söylenene bakılırsa, onunla karşılaştığınızda, ev sahibi aslında pek kibar davranıyormuş. Kaz gelen yerden tavuk esirgenmez.</p>

    <p>Rancy’de göğün rengi, Detroit’tekinin aynısıdır, Levallois’dan bu yana tüm ovayı ıslatan bir duman suyu. Kapkara bataklar aracılığıyla yere yapışmış bina kalıntıları. Şömineler, irili ufaklı, uzaktan deniz kenarında balçıklara saplanmış kocaman kazıklarla aynı etkiyi yaratıyor. İçindeyse, bizler varız.</p>

    <p>Dolayısıyla yengeçlerin cesaretine sahip olmak gerek Rancy’de, özellikle de yaşınız ilerlemeye başlamışsa ve buradan bir daha asla çıkamayacağınızdan iyice eminseniz. Tramvayın son durağında, o her şeyi açığa vuran koca lağımın, Sen nehrinin üzerine atılan yapış yapış köprü durur işte. Kıyı boyunca, Pazar günleri ve akşamları insanlar çiş yapmak için tümseklerin üzerine tırmanırlar. Akan suyun önünde olduklarını hissetmek erkekleri düşüncelere dalmaya teşvik eder. Bir sonsuzluk duygusuyla çiş yaparlar, denizciler gibi. Kadınlarsa, asla düşüncelere dalmazlar. Sen nehri olsa da olmasa da. Neyse, sabahları tramvay kalabalığını toplayıp metroda sıkıştırılmaya götürür. Hepsinin o yöne doğru kaçıştıklarını gören, Argenteuil taraflarında başlarına bir felaket geldiğini, memleketlerinde yangın çıktığını sanırdı. Her şafak vakti, yeniden bir nöbete tutulurlar, salkım saçak vagon kapılarına, korkuluklarına yapışırlar. Büyük bir bozgun. Paris’te görmeye gittikleri kişiyse alt tarafı bir patrondur, sizi açlıktan gebermekten kurtaran kişi, feci korkarlar onu yitirmekten, ödlekler. Oysa rızkınıza az mı ter döktürür o? On yıl, yirmi yıl ve çok daha uzun süre çıkmaz üzerinizden o leş kokusu. Bedava değil yani.</p>

    <p>Ve daha tramvayda başlarlar sıkı bir ağız dalaşına, maksat ağızları alışsın, pası açılsın. Kadınlar veletlerden bile daha huysuzdur. Biletsiz binen bir kaçak için, tüm hattı durdurmaya kalkışırlar. Tabii kadın yolcular arasında, daha şimdiden sarhoş olanların bulunduğu da bir gerçek, özellikle Saint-Ouen’a doğru pazar yerinde inenler, yarı burjuva kadınlar. “Havuç kaça?” diye sorarlar daha oraya varmadan bile millet görsün gerekli imkânlara sahip olduklarını diye.</p>

    <p>Çöp torbası gibi sıkıştırılmışızdır demir kafesin içinde, tüm Rancy’yi boydan boya katederiz bir yandan da sıkı koku salarız, özellikle de yaz olduğunda. Surların hizasına gelindiğinde tehditler savrulur, son bir ağız dalaşı ve herkes gözden kayboluverir, metro herkesi ve her şeyi yutar: sırılsıklam takım elbiseleri, cüretini yitirmiş entarileri, ipekçorapları, rahim iltihaplarını ve çorap kadar kirli ayakları, kira gibi kazık, kaskatı kolalı yakaları, karnı burnunda hamilelikler gibi sert, aşınmak nedir bilmez rahim ağızlarını, süregelen kürtajları, savaştan kalma kibirleri, işte bunların hepsi katranlı ve fenik asitli merdivenlerden aşağı akmaktaydı, en uçtaki kara deliğe kadar, cepte de tek başına iki küçük ekmek fiyatındaki dönüş bileti.</p>

    <p>Patron genel giderleri azaltmaya niyetlendiğinde kendini birden, sessiz sedasız, kapıya koyuluvermiş bulmanın sinsi endişesi, geç kalanların hep ensesindeydi (kupkuru bir pusulayla). Tüyleri diken diken eden “Kriz” anıları, son işsizliğin anıları, o zamanlar okunmak zorunda kalınan tüm <em>Intransigeant</em>’lar,<a href="../Text/Section0055.xhtml#Footnote0062" id="Backlink0062"><sup>[62]</sup></a> beşer para, beşer para... iş ararken beklemeler... Bu anımsananlar insanı boğmaya yeter de artardı bile, “her mevsimlik” pardösüsüne ne kadar sarınmış olursa olsun.</p>

    <p>Kent elinden geldiği kadar bu kirli ayak kalabalıklarını uzun elektrik lağımlarının içine gizliyordu. Yeryüzüne ancak Pazar günü yeniden çıkabileceklerdi. O zaman da, onlar dışarıda olduklarında, en iyisi hiç ortalıkta görünmemeli. Tek bir Pazar günü bile onların nasıl eğlendiklerini seyretmeniz, sizde ömür boyu dalga geçme arzusunu yok etmeye yeter de artar bile. Hâlâ kol gezen savaşlardan, ölü doğan devrimlerden, iflas eden ticarethanelerden, yarısı yanmış, yeterince kavrulmamış köylerden artakalan kokular, burçların yakınında, metronun çevresine yer etmiş, fırsat kollayarak fokurduyor. Bölgenin çaputçuları yıllardır her mevsim aynı nemli küçük yığınları hendeklerin içinde rüzgâra karşı yakarlar. Afyonlu şarap ve yorgunluktan sersemlemiş bu paçavracılar aslında birer barbar bozuntusu. Gidip yandaki Dispanser’de öksürmeyi yeğliyorlar, tramvayları sur diplerine devirip vergi dairesinin üstüne adam gibi işeyeceklerine. Bir daha ne kan dökülür, ne de sorun çıkar. Yeniden savaş vakti geldiğinde, bir sonraki sefer, bunlar belli ki yine lağım faresi derisi, kokain ve dalgalı sacdan üretilmiş maskeler satarak köşeyi dönecekler.</p>

    <p>Bense, sur diplerini ve hep oraya dikilen, boş gözlerle etrafına bakınan, kolu koca bir pamuğa sarılı, iş kazası geçirmiş, ne düşünmesi gerektiğini ve ne yapacağını şaşırmış ve de kafayı çekerek vicdanını dolduracak kadar parası olmayan o işçiyi çok rahat görebildiğim küçük bir apartman katı bulmuştum kendime, mesleki icraatlarım için.</p>

    <p>Molly düpedüz haklı çıkmıştı, onu anlamaya başlıyordum. Eğitim görmek insanı değiştiriyor, insanın gururunu oluşturuyor. Yaşamın özüne ulaşabilmek için bu yollardan geçmek gerek. Önceleri, tek yaptığımız şey etrafında dolanmak. İnsan her şeyi aşmış olduğunu sanıyor ama sudan şeylere takılıyor. Fazla düş kuruyor. Sözcüklerin üzerinden kayıp geçiyor. Bunlar boş şeyler. Yalnızca niyetler, görüntüler. Kararlı olan insana başka şey gerek. Hekimlik sayesinde, ben bile, ki pek yetenekli sayılmam, insanlara, hayvanlara, her şeye epey yakınlaşmıştım. Artık tek yapacak şey, hepsinin ortasına, bodoslama dalmaktı. Ölüm peşinizden koşarak geliyor, acele etmekte yarar var, üstelik bir yandan aranırken bir yandan da karnınızı doyurmak gerek ve sonra da üstüne üstlük savaşın altından sıyrılabilmek gerek. Yani işimiz çok. Pek de kolay değil.</p>

    <p>Bu arada, hastalardan söz açılmışken, “sürü sepet” geldikleri söylenemezdi. Her şeyin bir zamanı var, deniyordu beni yatıştırmak için. Hasta olan, şimdilik, daha çok bendim.</p>

    <p>İnsanın müşterisi olmayınca, diye saptadım, Garenne-Rancy’den daha yürekler acısı bi yer pek olmasa gerek. Doğruya doğru. Böyle yerlerde pek düşünmeye gelmez, oysa ben de tam sakin kafayla düşünmeye gelmiştim buraya, hem de dünyanın ta öbür ucundan! Tam da düşecek yeri bulmuşum. Seni kendini beğenmiş seni! Karabasan gibi çökmüştü üstüme... Hiç de gülünecek bir durum değildi bu, bir daha da yakamı hiç bırakmadı. Beyin mi dediniz, ondan daha zorbası yoktur.</p>

    <p>Benim oranın biraz aşağılarda, Bézin’in, önünden geçerken her uğradığımda bana seslenen küçük eskicinin dükkânı vardı: “Seçim yapmak gerek, Doktor! Ya at yarışı oynarsın ya da aperitif içersin, ya o ya bu!.. İnsan her şeyi aynı anda yapamaz!.. Ben, aperitifi tercih ederim! Kumarı sevmem...”</p>

    <p>Onun, aperitif dendiğindeki tercihi, <em>gentiane-cassis.</em><a href="../Text/Section0055.xhtml#Footnote0063" id="Backlink0063"><sup>[63]</sup></a> Genel olarak sevimsiz biri değildi, ama afyonlu şarabı içtikten sonra da, pek sevimli davrandığı söylenemezdi... Bit pazarından mal almaya gittiğinde, şöyle bir üç gün ortalıktan kaybolurdu, “sefere çıkardı”, bunun adını böyle koymuştu. Onu gider geri getirirlerdi. O zaman da kehanette bulunurdu:</p>

    <p>— Gelecek, geleceğin ne boka benzeyeceğini görüyorum... Hiç sonu gelmeyen bir grup seksine benzeyecek... Ve aralarda sinema olcek... Baksanıza, daha şimdiden durumsal vaziyetler neye dönmüş...</p>

    <p>Hatta bu durumlarda daha ötesini bile gördüğü oluyordu: “Artık içki içilmeyeceğini de görebiliyorum... En sonuncusu, gelecekte içecek olan tek kişi, benim... Acele etmem gerek... Huyum kurusun...”</p>

    <p>Sokağımdaki herkes öksürüyordu. Vakit öldürmece. Güneşi görebilmek için, en azından Sacré-Coeur’e kadar çıkmak gerekiyordu, duman yüzünden.</p>

    <p>Ama oradan bakınca da çok hoş bir manzaraydı doğrusu; ovanın dip kısmında bizlerin ve oturduğumuz evlerin bulunduğunun farkına varıyorduk elbette. Ama ayrıntılı bir şekilde onları aramaya kalktığımızda, katiyen bulamıyorduk, kendi evimizi bile, o derece çirkindi ve tıpatıp benzer bir çirkinlikteydi her gördüğümüz şey.</p>

    <p>Daha da diplerde, bir köprüden ötekine zikzaklar çizen bir balgam gibi akan da yine Sen nehriydi.</p>

    <p>Rancy’de otururken, üstünüze bir kasvet çöktüğünün bile farkına varmıyorsunuz. Kılınızı dahi kıpırdatmayı istemez hale geliyorsunuz, işte o kadar. Her vesileyle ve her şeyden tasarruf ede ede, her türlü arzunuzu yitirmiş oluyorsunuz.</p>

    <p>Aylarca sağdan soldan borç para aldım. Mahallemdeki insanlar o kadar fakir ve kuşkucuydular ki, beni, yani o çok pahalı olmayan hekimi bile, çağırmaya karar verebilmeleri için ille de havanın kararmasını beklemeleri gerekiyordu. Geceler boyunca az mı dolandım ay ışığından mahrum avlucuklarda ordan on burdan on beş frank koparabilmek için.</p>

    <p>Sabah olduğunda, silkelenen halılar sokağı kocaman bir davula dönüştürüyordu.</p>

    <p>O sabah, kaldırımın üstünde Bébert’le karşılaştım, alışverişe gitmiş olan teyzesinin kapıcı dairesine bakıyordu. O da süpürgesiyle kaldırımdan bir toz bulutu havalandırıyordu, Bébert.</p>

    <p>Oralarda tozlarını süpürmeyen her kim olursa, saat yedi sularında, sokak komşularının gözünde pis bir domuz olarak damgalanır. Silkelenen halılar, temizlik işareti, derli toplu ev. Daha ne olsun. İsterse ağzınız leş gibi koksun, o işi yaptınız mı artık rahatsınız. Bébert tüm havalandırdığı o tozları yutuyordu ve aynı zamanda diğer katlardan ona yollananları da. Kaldırım taşlarının üzerine yine de birkaç güneş lekesi düştüğü oluyordu ama bir kilisenin içindeki gibi, soluk ve yumuşatılmış, mistik.</p>

    <p>Bébert beni uzaktan görmüştü. Ben köşedeki hekimdim, otobüsün durduğu yerdeki. Teni fazla soluk, asla olgunlaşmayacak bir elmaydı, Bébert. Kaşınıyordu ve onun kaşındığını görünce, benim de kaşınasım geliyordu. Malum, pire, açıkçası, bende de vardı, geceleyin hastaların üstüne eğilerek pirelenmiştim. Büyük bir keyifle pardösünüze atlayıveriyorlardı çünkü karşılarına çıkan en sıcak ve en nemli yer orasıydı. Fakülte’de işte bunları öğretirlerdi size.</p>

    <p>Bébert bana merhaba diyebilmek için halısını kenara koydu. Tüm pencerelerden bizim aramızda konuşmamız seyredilmekteydi.</p>

    <p>Eğer ille de bir şeyleri seveceksek, yetişkinlere kıyasla çocukları sevmek daha az risklidir, hiç olmazsa ileride bizler kadar katır kutur olmayacaklarını ümit etmek gibi bir özrümüz vardır. Bilmiyoruzdur.</p>

    <p>Solgun yüzünde asla unutamadığım o sonsuz küçük saf sevgi gülümsemesi beceriksizce dans ediyordu. Tüm evrene yetecek bir neşe.</p>

    <p>Yirmili yaşlarını geride bıraktıktan sonra, bu kolay sevginin, hayvanlarınkinin, bir katresini hâlâ içinde barındırabilen insan sayısı çok azdır. Meğer dünya hiç de sandığımız gibi değilmiş! İşte bu kadar! Öyle olunca, biz de façamızı değiştiririz! Hem de nasıl! Mademki yanılmışız! Kaşla göz arasında hepten dönüşüveririz o gıcık yaratığa! Yirmi yaşını geride bıraktıktan sonra suratımızda kalan tek şey budur! Bir hata! Suratımız bir hatadan ibarettir.</p>

    <p>— Hey! dedi bana Bébert, Doktor bey! Bi tane bulmuşlar dimi Place des Fêtes’te bu gece? Boynu usturayla kesikmiş dimi? Sizmişiz nöbetçi diyolar? Hakkat mi?</p>

    <p>— Hayır, nöbetçi olan ben değildim, Bébert, Doktor Frolichon’du...<a href="../Text/Section0055.xhtml#Footnote0064" id="Backlink0064"><sup>[64]</sup></a></p>

    <p>— Tüh, çünkü teyzem dedi ki sizin olmuş olmanızı istermiş... Siz ona her şeyi anlatırmışsınız...</p>

    <p>— Bir dahaki sefere, Bébert.</p>

    <p>— Burada sık sık oluyor, hıı, birilerinin öldürülmesi? diye saptadı Bébert bu kez de.</p>

    <p>Onun tozlarının arasından geçtim, ama belediyenin yol süpürme aracı da, vızlayarak, tam o sırada geçiyordu ve kaldırım kenarlarından fırlayıp tüm sokağı daha başka, daha yoğun, karabiberli bulutlarla kaplayan bir hortum oluştu. Göz gözü görmüyordu. Bébert sağa sola zıplıyordu, hapşırarak ve çığlıklar atarak, neşelenmişti. Gözlerinin altı morarmış başı, yapış yapış saçları, bakımsız tarzan bacakları, hepsi birden, çırpınarak, dans ediyordu, süpürgenin ucunda.</p>

    <p>Bébert’in teyzesi alışverişini bitirmiş dönüyordu, bir tek atmıştı bile, tabii belirtmeliyiz ki aynı zamanda biraz eter de kokluyordu, bir hekimin hizmetindeyken ve yirmi yaş dişleri ona çok acı çektirdiği bir sırada edinilmiş bir alışkanlıktı bu. Ön tarafta dişlerinin sadece iki tanesi kalmıştı, ama onları fırçalamayı asla ihmal etmezdi. “İnsan benim gibi biriyse, bir hekimin hizmetinde çalışmışsa, o zaman hijyen nedir iyi bilir.” Yakınlara, hatta daha bile uzaklara Bezons taraflarına kadar hasta muayene etmeye gidiyordu.</p>

    <p>Bébert’in teyzesinin zaman zaman bir şeyler düşünüp düşünmediğini bilebilmek çok ilgimi çekerdi doğrusu. Yok, o hiçbir şey düşünmüyordu. Durmadan konuşuyordu asla düşünmeden. Yalnız kaldığımızda, yani etrafımızda münasebetsiz birileri yokken, o da benden bedava bir muayene kapıyordu. Bu bir anlamda gurur okşayıcı sayılabilirdi.</p>

    <p>— Doktor, bunu size söylemek zorundayım, çünkü siz bir hekimsiniz, Bébert, aslında itin teki!.. Kendini “elliyor”! Bunu iki ay önce fark ettim ve ona bu pis işleri kimin öğretmiş olabileceğini bayağı merak ediyorum doğrusu... Oysa ben ona iyi bir terbiye vermiştim! Ben yapma dedikçe o yine yapıyor...</p>

    <p>— Böyle devam ederse deli olacağını söyleyin ona, diye önerdim, klasik.</p>

    <p>Bizi duymakta olan Bébert, hiç de hoşnut değildi.</p>

    <p>— Kendimi ellemiyom, bu doğru değil, bunu Gagat’ların<a href="../Text/Section0055.xhtml#Footnote0065" id="Backlink0065"><sup>[65]</sup></a> veledi teklif etti bana...</p>

    <p>— Gördünüz mü, biliyodum başıma gelecekleri, dedi teyze, Gagat ailesi demek, bilirsiniz, hani şu beşinci kattakiler?.. Bunların hepsi namussuz. Dede bir zamanlar aslan terbiyecisi kadınların peşinden koşarmış... Hıı, olacak iş mi şimdi bu, aslan terbiyecisi kadınlar?.. Doktor, baksanıza, yeri gelmişken, ona kendini ellemesini engelleyecek bir şurup hazırlayamaz mısınız?..</p>

    <p>Bébert veledine kötü huy kazıyıcı bir şurup reçetesi yazmak üzere teyzeyi kapıcı dairesine kadar izledim. Kimseye karşı yüzüm tutmuyordu ve bunun da bal gibi farkındaydım. Kimseden para alamıyordum. Beleş muayene ediyordum, daha çok da meraktan. Bu bir hataydı. İnsanlar sonradan onlara ettiğiniz iyiliğin intikamını alıyorlardı daima. Bébert’in teyzesi de diğerleri gibi benim kibirli tokgözlülüğümden epey faydalandı. Hem de bayağı sıkı istismar etti. Kendimi salıvermiştim, yalana dolana kaptırmıştım. Onların peşine takılmıştım. Beni ele geçirmişlerdi, ağlaşıyorlardı hasta müşterilerim, her gün, gitgide artan dozda, beni keyfi biçimde ordan oraya sürüklüyorlardı. Aynı zamanda o çirkinlikten bu çirkinliğe derken bana ruhlarının dükkânında neler gizlediklerini de gösteriyorlardı ve bunu benden başkasına da göstermiyorlardı. Bu çirkinlikler paha biçilmezdi. Ne var ki parmaklarınızın arasından kayıp gidiyorlardı sümüksü yılanlar gibi.</p>

    <p>Günün birinde her şeyi anlatacağım, eğer her şeyi anlatabilecek kadar çok yaşarsam.</p>

    <p>“Ayağınızı denk alın, iğrenç mahluklar! Bırakın da birkaç yıl daha kibarlık yapayım. Beni daha hemen öldürmeyin. Yalaka ve çaresiz görünmeli, her şeyi anlatacağım. Sizi temin ederim ve o zaman da birden geri çekileceksiniz tıpkı Afrika’da kulübeme sıçmaya gelen sümüklü tırtıllar gibi ve sizi daha da ustaca kepaze ve daha tiksindirici kılacağım, o kadar ki sonunda belki de geberirsiniz, nihayet.”</p>

    <p>“Tadı tatlı mı? diye soruyordu Bébert şurup konusunda.</p>

    <p>— Sakın tatlısından yapmayın, diye tembih ediyordu teyze. Bu küçük leş parçası için... Tatlı olmasını hak etmiyor ve üstelik zaten yeterince çalıyor benden şeker! Nerde ne kadar pişkinlik, nerde ne kadar melanet varsa onda da var! Sonunda gider anasını bile doğrar bu!</p>

    <p>— Anam yok ki benim, diye keskin bir ifadeyle lafı çaktı, yaş tahtaya basmayan Bébert.</p>

    <p>— Hassiktir! dedi o zaman teyze. Bir de utanmadan cevap veriyor, görürsün sen cevap yetiştirmek neymiş, hele bir kırbacımı alayım da!” Ve derhal kırbacını almaya gitmez mi, ama o, çoktan soluğu sokakta almıştı bile. “Sapık karı!” diye bağırdı ona koridorun ortasında. Teyzenin suratı kıpkırmızı oldu ve tekrar yanıma geldi. Sessizlik. Konuyu değiştirdik.</p>

    <p>— Belki de, Doktor, Mineures sokağının 4 numarasının ara katındaki bayanı görmeye gitseniz iyi edersiniz... Bir zamanlar bir noterin yanında çalışmış, ona sizden söz etmişler... Ben de hastalarına pek iyi davranan bir hekim olduğunuzu söyledim ona.</p>

    <p>Bana yalan söylemekte olduğunu hemen anlamıştım, teyzenin. Onun esas tercih ettiği hekim, Frolichon’dur. Mümkün olduğunda hep onu tavsiye eder, bana gelince tam tersine her fırsatta arkamdan atıp tutar. Benim insanlıkçılığım onun bana hayvani bir kin beslemesine neden olmuştu. O bir hayvandır, bunu unutmamak gerek. Gelgelelim hayran olduğu o Frolichon’da para peşin, öyle olunca da, bana gelirdi, ayaküstü muayene olmaya. Beni birine tavsiye etmesi için, mutlaka yine tamamen bedava ya da yine ne idüğü belirsiz pis bir iş olması gerek. Giderken, yine de Bébert’i düşündüm.</p>

    <p>— Hava aldırın ona deyiverdim, bu çocuk yeterince hava almıyor...</p>

    <p>— Nereye gidebiliriz ki ikimiz? Kapıcı dairemi bırakıp pek uzaklara gidemem ki...</p>

    <p>— Hiç olmazsa Park’a kadar gidin, Pazar günü...</p>

    <p>— Ama Park’ta buradakinden bile daha çok insan ve toz var... Herkes alt alta üst üste.</p>

    <p>Doğru bir noktaya parmak basmıştı. Ona tavsiye edebileceğim başka bir yer düşünmeye koyuldum.</p>

    <p>Çekinerek, mezarlığı önerdim.</p>

    <p>Garenne-Rancy mezarlığı, bölgedeki az çok genişçe sayılabilecek biricik ormanlık araziydi.</p>

    <p>— Bak bu doğru, hiç aklıma gelmemişti, oraya bal gibi gidebiliriz!</p>

    <p>Bébert tam da geri geliyordu.</p>

    <p>— Ya sen, Bébert, mezarlıkta gezmeye çıkmaya ne dersin? Ona sormak zorundayım, Doktor, çünkü iş gezmeye çıkmaya gelince tam da keçi inadı tutar, haberiniz olsun!..</p>

    <p>Bébert’in bu konuda hiçbir kesin kanaati yoktu. Ama bu fikir teyzenin hoşuna gitmişti ve bu da yeterliydi. Mezarlıklara zaafı vardı teyzenin, tüm Parisliler gibi. Konu bu olunca sanki neredeyse düşünmeye başlayacaktı. Artısını eksisini tartıyordu. Surlar, fazla serseri yatağı... Park’ta, kesinlikle fazlasıyla toz vardı... Oysa mezarlık, doğrusu, hiç de fena değildi... Üstelik Pazar günleri oraya gelenler genellikle eli yüzü düzgün namuslu insanlardı, hem de terbiyeliydiler... Ayrıca, üstelik, işin pratik kısmı, dönüşte Pazar günü hâlâ açık mağazaların bulunduğu Liberté<a href="../Text/Section0055.xhtml#Footnote0066" id="Backlink0066"><sup>[66]</sup></a> bulvarından geçerek, alışverişini yapmak da mümkündü.</p>

    <p>Ve teyze bundan şu sonucu çıkardı: “Bébert, hadi koş Doktor beyi bayan Henrouille’ların<a href="../Text/Section0055.xhtml#Footnote0067" id="Backlink0067"><sup>[67]</sup></a> evine götür, Mineures sokağında... Nerde oturduğunu biliyorsun değil mi, he Bébert, bayan Henrouille’un?”</p>

    <p>Bébert her şeyin nerede olduğunu bilirdi yeter ki bu dışarılarda sürtmek için bir fırsat olsun.</p>
  </div>
</body>
</html>
