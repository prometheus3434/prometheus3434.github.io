<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">II</h1>

    <p>Oraya bir kez girdin mi de, giriş o giriş. Önce bizi ata bindirdiler, derken, iki aydır at üstündeyken de bu sefer tekrar yere indirdiler. Çok mu pahalıya mal oluyordu ne? Neyse, bir sabah albay atını arıyordu, emir eri alıp gitmiş, kim bilir nereye, herhalde yolun ortasına kıyasla kurşunların o kadar kolay geçemediği kuytu bir yere olsa gerek. Çünkü biz, yani albayla ben, dikilmek için tam da orayı bulmuştuk, tam yolun ortasını, o emirlerini kaydediyor ben de onun defterini tutuyordum.</p>

    <p>Yolun ta öbür ucunda, gözle görülebilecek en uzak köşesinde, iki kara nokta vardı, onlar da tam ortada, bizim gibi, ama o ikisi Alman’dı ve yaklaşık bir on beş dakikadır işi gücü bırakmış ateş etmekle meşguldüler.</p>

    <p>O, yani albayımız, o ikisinin neden ateş ettiklerini belki de biliyordu, Almanlar da belki biliyorlardı, ama ben, gerçekten, bilmiyordum. Belleğimi ne kadar sorgularsam sorgulayayım, bildiğim kadarıyla ben Almanlara hiçbir kötülük yapmamıştım. Onlara karşı hep kibar davranmıştım, pek de saygılıydım hep. Almanları biraz da tanırdım, hatta, küçükken, Hannover civarlarında onların okullarına bile gitmiştim. Dillerini konuşmuştum. O zamanlar çığırtkan, salak bir velet sürüsüydüler, kurtlarınki gibi soluk, kaypak gözleri vardı; okul çıkışında çevre ormanlarda kızlara sarkıntılık etmeye giderdik, Tatar oklarıyla tabanca da atardık, hem de bunlar için dört mark sayardık. Tatlı bira içerdik. Ama yani bunları yapmakla, gelip şimdi, üstelik önceden yanaşıp konuşmayı bile denemeden, hem de yolun tam ortasında tepemize kurşun yağdırmaya kalkmak arasında fark var, hatta fark ne kelime, uçurum var. Nereden nereye.</p>

    <p>Sonuçta savaş dediğiniz şey, anlamadığınız ne varsa odur. Bu böyle gidemezdi.</p>

    <p>Yani şimdi bu adamların kafalarında olağanüstü bir şeyler mi olmuştu? Benim hiç, ama hiç hissetmediğim cinsten bir şeyler. Farkına varmamıştım herhalde...</p>

    <p>Oysa benim onlara yönelik duygularım hâlâ değişmemişti. Yine de, içimde sanki bu kabalıklarını anlamaya çalışma isteği vardı, ama her şeyden ötesi çekip gitmek isteği ağır basıyordu, kesinlikle, mutlaka, çünkü bütün bu olup bitenler bana birden korkunç bir hatanın ürünü gibi gelmişti.</p>

    <p>“İş bu hale gelince, yapacak bir şey kalmaz, en iyisi siktir olup gitmek,” diyordum, ne de olsa, kendi kendime...</p>

    <p>Kafalarımızın üzerinde, şakakların iki, hatta belki de bir milimetre yakınında, yazın bu sıcağında, sizi öldürmek isteyen kurşunların havada arka arkaya çizdikleri o alımlı uzun çelik ipler çınlıyordu.</p>

    <p>Şimdiye kadar kendimi hiç, bütün bu kurşunlarla şu güneşin ışığı arasında hissettiğim kadar gereksiz hissetmemiştim. Bu, devasa, evrensel boyutta bir soytarılıktı.</p>

    <p>O zamanlar daha yaş olarak yirmisindeydim. Uzaklarda çiftlikler ıssız, kiliseler boş ve kapıları açık, sanki köylüler yörenin öbür ucundaki bir eğlenceye katılmak üzere, hep birlikte, bu mezraları günübirlik terk etmişler ve sahip oldukları ne varsa, kırlarını, yük arabalarını, kolları havaya dikili, tarlalarını, çitlerini, yolu, ağaçları, hatta inekleri, zincirine bağlı bir köpeği, yani her şeyi, güvenip bize emanet etmişler gibi. Hazır onlar yokken canımız ne isterse rahat rahat yapabilelim diye. Bir bakıma bayağı nazik davrandıkları düşünülebilirdi. “Yine de, keşke burda kalsalardı!” diyordum kendi kendime. “Buralarda hâlâ birileri olsaydı, eminim bu kadar iğrenç davranışlar sergileyemezdik! Bu kadar kötüsü olmazdı! Onların gözünün önünde bunu yapmaya cesaret edemezdik!” Ama başımıza dikilecek kimsecikler yoktu! Bir biz vardık, herkes gittikten sonra baş başa kalınca ayıp şeyler yapan yeni evliler gibi.”</p>

    <p>Ayrıca kendi kendime diyordum ki (bir ağacın arkasına gizlenerek), bana o kadar methettikleri şu Déroulède<a href="../Text/Section0055.xhtml#Footnote0005" id="Backlink0005"><sup>[5]</sup></a> denen adamın burada olmasını çok isterdim, işkembesinin ortasına kurşunu yediğinde ne bok yiyeceğini anlatırdı belki bana.</p>

    <p>Yolun ortasında çömelmiş olan şu nişan atma meraklısı, inatçı Almanlar iyi nişan alamıyorlardı, ama mağazalar dolusu fazlalık kurşunları vardı sanki. Anlaşılan, savaşın biteceği yok! Albayımız ise, doğruya doğru, şaşırtıcı bir kahramanlık sergiliyordu! Yağan kurşunlara aldırmadan yolun tam ortasında bir sağa bir sola geziniyordu, sanki istasyon peronunda bir arkadaşını beklermişçesine rahat, olsa olsa belki biraz sabırsız bir hali vardı denebilir.</p>

    <p>Her şeyden önce şunu hemen belirtmeliyim ki, ben kendimi bildim bileli kırsal bölgelerden hiç hazzetmedim, sonu gelmeyen çamur yığınlarıyla, asla kimseyi bulamayacağınız evleriyle, nereye gittiği belirsiz yollarıyla oraları gözüme hep sevimsiz görünmüştür. Ama bir de bütün bunlara savaşı eklediğinizde, hiç çekilmiyor. Bayırın her tarafından sert bir rüzgâr esmeye başlamıştı, kavak ağaçları, oralardan üstümüze yağan o tok seslere kendi yaprak hışırdamalarını da eklemişlerdi. O meçhul askerler bizi hep ıskalıyorlardı, ama aynı anda, sanki bir giysi giydirir gibi, bizi binlerce ölümle sarmalıyorlardı. Kımıldamaya bile cesaret edemiyordum.</p>

    <p>Bu albay anlaşılan tam bir canavardı! Artık bundan emindim, bir köpekten bile beterdi, kendi ölümünü imgelemekten âcizdi! Aynı zamanda bir başka gerçeğe daha vâkıf olmaktaydım, ordumuzda onun gibi nice yiğitler vardı ola ki, tabii karşı ordu da herhalde bizimkinden aşağı kalmıyordu. Kim bilir sayıları ne kadar da çoktu? Toplam bir, iki, belki de birkaç milyon? O andan itibaren korkum paniğe dönüştü. Böyle yaratıklar olduğu sürece, bu korkunç saçmalık sonsuza dek devam edebilirdi... Niye dursunlar ki? İnsanların ve nesnelerin hükmünün bu kadar acımasız olabileceğini ilk defa hissediyordum.</p>

    <p>Yeryüzündeki biricik korkak ben miyim yani? diye düşündüm. Hem de nasıl bir dehşete kapılarak!.. Saçlarının dibine kadar silahlanmış ve ölçüyü kaçırmış ve de kahraman iki milyon çılgının arasında kaybolmuş muydum yoksa? Miğferli, miğfersiz, atsız, motosikletli, böğüren, arabalı, ıslık çalan, avcı, entrikacı, uçan, diz çökmüş, kazmakta olan, kaçan, patikalarda koşuşturan, çatapat atan, toprağın içine tıkılmış, tımarhanede gibi, her şeyi yok etmek için, soluk alan ne varsa, Almanya’yı, Fransa’yı, tüm kıtaları, kuduz köpekten bile daha çok kudurmuş, kudurmuşluklarına tapan (kaldı ki köpekler bunu yapmaz), bin köpekten yüz binlerce defa daha kudurmuş ve üstelik çok daha sapık! Ne de hoştuk! Gerçekten de, artık anlamıştım ki kıyamete giden bir haçlı seferine katılmıştım.</p>

    <p>İnsan şehvet bakiri olduğu gibi, Dehşet bakiri de olabiliyor. Clichy meydanını terk ettiğimde böyle bir dehşetin var olabileceği nereden gelebilirdi ki aklıma? Savaşın gerçekten içine girmeden önce, insanların o kahraman ve tembel pis ruhunun içinde neler olabileceğini kim öngörebilirdi ki? Artık ateşe doğru, toplu cinayete doğru giden bu kitlesel kaçışın içine sıkışıp kalmıştım... Derinlerden geliyordu bu, olan olmuştu.</p>

    <p>Albay hâlâ tınmıyordu, bayırda, yağan kurşunların ortasında, generalden gelen küçük mektupları alıp telaş etmeden okuyuşunu, ardından da küçük parçalara bölerek yırtışını izliyordum. Bu mektupların hiçbirinde bu iğrençliğe derhal son verme emri yok muydu yahu? Yukarıdakiler bu işte bir hata olduğunu söylemiyorlar mıydı ona? Korkunç bir hata? Kâğıtlar yanlış dağıtılmış? Hata yapılmış? Yapılmak istenen aslında cinayet işlemek değil de gırgırına manevralarmış! Hiç de değil! “Devam edin albayım, doğru yoldasınız!” Korkudan her seferinde rengi biraz daha yeşile çalan, ödü patlamış bir irtibat erinin beş dakikada bir getirdiği o zarflarda hepimizin şefi, tümgeneral des Entrayes’ın<a href="../Text/Section0055.xhtml#Footnote0006" id="Backlink0006"><sup>[6]</sup></a> ona yazdığı buydu herhalde. Şu irtibatçı oğlanı korku kardeşim ilan edebilirdim! Ama kardeşçe kucaklaşacak zamanımız bile yoktu.</p>

    <p>Yani ortada bir hata yoktu? Bu yaptıklarımız, birbirimizi dahi görmeden birbirimizin üstüne böyle ateş etmemiz falan yasak değildi yani! Sıkı bir fırça hak etmeden yapılabilecek şeylere dahildi. Hatta ola ki ciddi kişiler tarafından kabul edilen, teşvik edilen şeyler arasındaydı, tıpkı kura çekimi, nişanlanmak, sürek avı gibi!.. Ne diyeyim. Birden savaşı tümüyle keşfetmiştim. Bakir değildim artık. O adiyi cepheden ve profilden iyi görebilmek için, onun karşısında neredeyse yapayalnız olmak gerekirdi, benim şu an olduğum kadar. Bizimle karşıdakiler arasında savaş yangını ateşlenmişti ve artık bayağı yanıyordu! Ark lambasındaki iki kömür parçası arasındaki akım gibi. Kömürün söneceği de yok! Hepimiz yanacağız, ne kadar zıpır görünürse görünsün, albay da diğerleri gibi yanacak ve karşıdan gelen akım omuz başları arasından geçtiğinde, onun kayış gibi etinden de benimkinden daha fazla rostoluk malzeme çıkmayacak.</p>

    <p>Ölüm cezasına çarptırılmanın çeşitleri var. Ah, ah! Şu an burada olacağıma hapiste olmak için neler vermezdim neler, geri zekâlı kafam! Örneğin, biraz tedbirli davranıp, bu işleri yapmak kolay olduğu zamanlarda, henüz vakit varken, bir yerlerden bir şeyler çalıvermiş olmak için neler vermezdim. İnsanın aklına hiç gelmiyor ki! Hapisten sağ salim çıkılır, ama savaştan çıkılmaz. Gerisi laf.</p>

    <p>Keşke daha hâlâ yeterli zamanım olsaydı, ama artık yok! Çalacak bir şey kalmamıştı! Kendi kendime diyordum ki, ne de güzel olurdu şimdi, kıyak bir küçük hapishanede yaşamak, kurşun geçirmeyen cinsinden! Asla geçirmeyen! Hazırda bildiğim bir tane vardı, güneşli, sıcacık! Rüya gibi, tam da Saint-Germain’de, ormanın dibinde, iyi bilirdim onu, sık sık önünden geçerdim, eskiden. İnsan nasıl da değişiyor! O zamanlar çocuktum, korkutuyordu beni hapishane. Çünkü o zamanlar daha insanları tanımamıştım. Artık asla onların laflarına, düşüncelerine kanmayacağım. Asıl korkulması gereken insanlardır, sadece onlar, daima.</p>

    <p>Bu hezeyanları daha ne kadar sürecek böyle, onların, yani bu canavarların bitkin düşüp, nihayet, durmaları için? Bu tür bir nöbet daha ne kadar zaman sürebilir? Aylarca mı? Yıllarca mı? Ne kadar? Belki de herkes, tüm çılgınlar, ölene dek? En sonuncusuna kadar? Olayların bu denli umutsuz bir seyir izlemeye başladığını görünce, ben de her şeyi göze almaya karar verdim, son bir girişimde bulunup en son kozumu oynayarak, ben, tek başıma, savaşı durdurmayı denemeye kalkışacaktım, en azından kendi bulunduğum şu bölgede.</p>

    <p>Albay iki adım ötede salınıyordu. Onunla konuşacaktım. Bunu daha önce hiç yapmamıştım. Buna cesaret etmenin tam zamanıydı. Artık öyle bir noktaya gelmiştik ki, kaybedecek neredeyse hiçbir şey kalmamıştı. “Ne istiyorsunuz?” diye soracaktı, sanırım, tabii bu cüretkâr girişimime çok şaşırarak. Ben de ona olup biteni kendi açımdan anlatacaktım. Bakalım o ne diyecekti. Hayatta esas olan hesaplaşabilmektir. Bunu tek başına yapmaktansa, iki kişi yaparsanız daha başarılı olur.</p>

    <p>Bu belirleyici girişimi gerçekleştirmek üzereydim ki, tam da o anda, sarsak, yorgun bir atsız süvari (o zamanlar öyle deniyordu), ters dönmüş miğferi elinde, Bizanslı general Belisarios gibi koşar adım çıkageldi, tir tir titriyordu, üstelik üstü başı iyice çamur içindeydi ve de yüzü öteki irtibat erinden bile daha fazla yeşile çalıyordu. Eveleyip geveliyordu, ruh gibiydi, sanki bir tabuttan çıkmakta feci zorlanıyor, o yüzden de midesi bulanıyordu zavallı süvariciğin. Bu hayaletçik de mi sevmiyordu yani kurşunları? O da mı benim gibi öngörebiliyordu onları yoksa?</p>

    <p>— Ne var? diye birden sözünü kesti albay, kabaca, rahatsız edilmiş gibi, bu hortlağa bir tür çelikten bakış fırlatarak.</p>

    <p>Bu iğrenç süvariyi bu halde, nizami olmayan bir kılıkta, üstelik heyecandan allak bullak olmuş bir vaziyette görmek albayımızın bayağı canını sıkmıştı. Korkudan hiç ama hiç hoşlanmıyordu. Besbelli. Üstüne üstlük, bir melon şapkaymışçasına elde tutulan şu miğfer, savaşa koşan bir alayın, bizimki gibi bir savaş alayının şanına pek de yakışmıyordu doğrusu. Girerken sanki ona, yani savaşa selam durur gibiydi, şu atsız süvari.</p>

    <p>Sendeleyen ulak, bu aşağılayan bakışın etkisiyle yeniden “hazır ola” geçti, bu tür durumlara uygun bir şekilde, serçe parmakları pantolonun dikişine yapışık vaziyette. Böylece, kaskatı, topuklarının üstünde, durduğu yerde sallanıyor, şah damarından aşağı terler akıyordu, öyle bir çenesi atıyordu ki sanki çığlıklarını daha ağzından çıkarken bastırır gibiydi, düş kuran küçük bir köpek gibi. Bizimle konuşmak mı istiyordu, ağlıyor muydu, ayırt etmek olanaksızdı.</p>

    <p>Yolun tam öteki ucunda çömelmiş olan Almanlarımız ise o sırada aletlerini değiştirmişlerdi. Artık o saçmalıklarını makineli tüfekle sürdürüyorlardı; koca kibrit kutularını yakar gibi çatırdatıp duruyorlardı ve yuvalarından fırlamış yabanarıları gibi öfkeli, inatçı kurşun sürüleri çevremizde uçuşuyordu.</p>

    <p>Sonunda adamın ağzından az çok anlaşılır bir şeyler dökülüverdi:</p>

    <p>— Astsubay çavuş Barousse az önce öldürüldü albayım, dedi bir çırpıda.</p>

    <p>— Eee, ne olmuş?</p>

    <p>— Etrapes yolu üzerinde ekmek vagonunu teslim almaya giderken öldürüldü albayım!</p>

    <p>— Eee, ne olmuş?</p>

    <p>— Bir havan topu mermisi onu paramparça etti albayım!</p>

    <p>— Eee, ne olmuş, Tanrı aşkına!</p>

    <p>— Eee’si bu! Albayım...</p>

    <p>— Bu kadar mı?</p>

    <p>— Evet, bu kadar, albayım.</p>

    <p>— Ya ekmek? diye sordu albay.</p>

    <p>Diyalog orada kesildi, çünkü gayet iyi hatırlıyorum ki: “Ya ekmek?” diye soracak vakti oldu ancak. Sonra, o kadar işte. Ardından sadece ateş, yanında bir de gürültü. Ama öyle bir gürültü ki, öylesi daha önce hiç duyulmamış. Gözlerimizi, kulaklarımızı, burnumuzu, ağzımızı, anında o kadar doldurdu ki o gürültü, her şey bitti sandım, herhalde kendim de artık ateş olmuştum, gürültü olmuştum.</p>

    <p>Ama hayır, ateş gitti, gürültü ise kafamın içinde uzun süre kaldı, kollar ve bacaklar tir tir titriyordu, biri sanki arkadan tutmuş da sallıyormuş gibi. Kollarım bacaklarım beni terk etmek ister gibiydiler, derken, yine de bırakmadılar beni. Daha epey uzunca bir süre gözleri yakmaya devam eden dumanın içindeki keskin barut ve kükürt kokusu bir türlü geçmiyordu, yeryüzünde ne kadar pire ve tahtakurusu varsa hepsini öldürmek istermişçesine.</p>

    <p>Bu fasıl biter bitmez, ötekinin bize aktardığı biçimde paramparça olan astsubay çavuş Barousse’a gitti aklım. Bu iyi bir haberdi. Oh olsun! diye düşündüm hemen, şöyle ki: “Alaydan hatırı sayılır bir leş kargası eksilmiş oldu!” Bir konserve kutusu yüzünden beni divanıharbe vermeye kalkmıştı. “Herkesin savaşı kendine!” dedim kendi kendime. Bu açıdan bakıldığında, kabul etmek gerekir ki, zaman zaman bir şeylere yaradığı da oluyordu savaşın! Alayda, Barousse’unki gibi bir havan mermisiyle buluşmalarına elimden gelse seve seve yardım edebileceğim en az üç dört sıkı pislik daha tanıyordum.</p>

    <p>Albaya gelince, onunla bir alıp veremediğim yoktu. Oysa o da ölmüştü. Önce onu göremez oldum. Bayırın üstünde sürüklenmiş, yan yatıp uzanmıştı, patlamanın etkisiyle kucağına fırlatıldığı atsız süvarinin, yani ulağın da işi bitmişti. İkisi şimdilik ve ebediyen kucaklaşıyorlardı, ancak süvarinin artık kellesi yoktu, boynunun üzerine bir delik açılmıştı yalnızca, içindeyse kan kaynıyordu fokur fokur, tıpkı tenceredeki reçel gibi. Albayınsa karnı deşilmişti, yüzünü de bayağı ekşitmişti hani. Darbeyi yediği anda canı epey acımış olmalı. Kendi düşen ağlamaz! İlk kurşunlarda çekip gitseydi, gelmezdi bunlar başına.</p>

    <p>Bütün bu etler butlar hep bir arada bayağı kanıyordu.</p>

    <p>Sahnenin sağında solunda hâlâ havan mermileri patlıyordu.</p>

    <p>Hiç üstelemeden oradan ayrıldım, pek mutluydum çekip gitmek için böyle sağlam bir bahane bulduğuma. Hatta bir türkü bile mırıldanıyordum, sallana sallana, hani insan kayık sefası yapar da, sonradan bacakları biraz karıncalanır, tutulur ya, öyle işte. “Tek bir havan mermisi! İşler amma da çabuk yoluna girdi, tek bir havan mermisiyle!” diyordum kendi kendime. “Vay canına! diye söylenip duruyordum. Vay canına!..”</p>

    <p>Yolun sonunda kimsecikler kalmamıştı. Almanlar gitmişti. Yine de ağaçları siper ederek yürüyordum artık, bu numarayı çabuk kapmıştım. Bir an önce kamp kurduğumuz yere dönüp, keşif sırasında alaydan ölen başkalarının olup olmadığını öğrenmek istiyordum. Esir düşmenin de kıyak yolları vardır mutlaka, diyordum kendi kendime!.. Orda burda insanın ağzını burnunu yakan duman kümeleri keseklere yapışıyordu. “Belki de şu an hepsi ölmüştür? diye soruyordum kendi kendime. Madem hiçbir şeye kafaları basmıyordu, en faydalı, en pratik çözüm hepsinin çabucak öldürülmüş olmalarıydı... Böylece bu işi hemencecik bitirmiş olurduk... Eve dönerdik... Belki Clichy meydanından törenle geçerdik... Yalnızca sağ kalmış olan bir iki kişi... Bence öyle olmalıydı... Eli yüzü düzgün, efendi çocuklar, hepsi generalin arkasına dizilmiş olurdu, ötekilerse ölmüş olurlardı, alb. gibi... Barousse gibi... Vanailie<a href="../Text/Section0055.xhtml#Footnote0007" id="Backlink0007"><sup>[7]</sup></a> gibi... (o da bir başka hırt)... vb. Bizi madalyalara, çiçeklere boğarlardı, Zafer Takı’nın altından geçerdik. Lokantaya girerdik, para almadan hizmet ederlerdi bize, bir daha asla para ödemezdik, ömür boyu hiç para ödemezdik! Biz, kahramanlarız! derdik hesap ödeme sırası geldiğinde... Vatanı savunanlar! Ve bu yeterli olurdu!.. Küçük Fransız bayraklarıyla öderdik hesabı!.. Kasadaki kız da elbette kahramanlardan para almayı reddeder, hatta, kasanın önünden geçerken, bizi hem öper, hem de bize para bile verirdi. İşte o zaman yaşamaya değerdi yani.”</p>

    <p>Kaçarken fark ettim ki kolum kanıyor, ama sadece birazcık, hiç de yeterli sayılabilecek bir yara değildi bu, sıyrık. Sil baştan.</p>

    <p>Yeniden yağmur başladı, Flandres tarlalarından pis sular sızıyordu. Uzunca bir süre kimseye rastlamadım, yalnız rüzgâr, az sonra da güneş. Ara ara, nereden geldiğini bilmediğim bir kurşun, güneşle hava arasından fırlayıp, öylesine, gelip beni arıyordu, şen şakrak, beni öldürmeye kararlı, hem de bu ıssızlığın ortasında, ille de beni. Neden? Bundan böyle, bir yüz yıl daha yaşasam bile, asla tarlalarda dolaşmayacağım. Söz.</p>

    <p>Yoluma giderken, bir önceki günkü töreni anımsıyordum. Bir çayırda yapılmıştı o tören, bir tepenin yamacında; albay, kalın sesiyle alaya seslenmişti: “Başınızı dik tutun! demişti... Başınızı dik tutun! Ve yaşasın Fransa!” İnsanda düş gücü yoksa ölmek fazla dert değildir, ama varsa da, o zaman ölüm fazlasıyla derttir. Benim görüşüm bu. Şimdiye kadar aynı anda hiç bu kadar çok şeyi anlamamıştım.</p>

    <p>Albayın asla düş gücü olmamıştı. Bu adamcağızın başına ne geldiyse de bu yüzden geldi, haliyle bizim başımıza daha da fazlası geldi. Bu alayda ölümü düşleyebilecek biricik kişi ben miydim yani? Kendi ölümüm konusundaki tercihim, geç olmasıydı... Yirmi... Otuz yıl sonra... belki daha da geç, ama her halükârda hemen, şimdi, Flandres bölgesinin çamurunu yutarak, hem de ağız dolusu, hatta daha bile fazla, bir şarapnel parçasıyla kulaklarına kadar yarılmış olarak öngörülenden daha geç. İnsanın kendi ölümü konusunda bir fikir sahibi olma hakkı da olmalı, değil mi? Ama o zaman nereye gitmeli? Dümdüz ileri? Sırtım düşmana dönük. Jandarmalar beni bu halde, böyle dolanırken enselemiş olsalardı, sanırım hapı yutmuş olurdum. Beni daha o akşam, apar topar, paldır küldür yargılarlardı, belge almış bir okulun boş bir sınıfında. Geçtiğimiz her yerde böyle bir sürü boş sınıf vardı zaten. Benimle mahkemecilik oynarlardı, tıpkı öğretmen gittiğinde çocukların kendi aralarında oynadıkları gibi. Rütbeliler kürsüde, oturmuş, ben, öğrenci sıralarının önünde, ayakta, elleri kelepçeli. Sabaha karşı beni kurşuna dizerlerdi: on iki kurşun artı bir. O halde?</p>

    <p>Albayı düşünüyordum yine, öyle cesurdu ki bu adamcağız, zırhıyla, miğferiyle, bıyıklarıyla, onu, benim gördüğüm haliyle bir gazinoda gösteriye çıkartabilselerdi, yani kurşunlarla havan mermilerinin arasında dolaşırken, o zamanın ünlü Alhambra’sını dolduracak bir gösteri olurdu bu, hatta Fragson’u bile gölgede bırakabilirdi, oysa o da size sözünü ettiğim dönemin müthiş bir yıldızıydı. Ben öyle düşünüyordum işte. Başınızı öne eğin! öyle düşünüyordum ben.</p>

    <p>Saatlerce süren kaçamak, dikkatli bir yürüyüşten sonra nihayet çiftliklerden oluşan bir mezrada askerlerimizi gördüm. Bizim öncü karakollarımızdan biriydi bu. Oralarda konuşlanan takımlardan birinin emrindeydi. Bizde tek bir kayıp yok, diye haber verdiler bana. Hepsi sağ! Esas haberi taşıyan bense: “Albay öldü!” diye bağırdım, karakola yeterince yaklaşır yaklaşmaz. “Albaydan bol ne var!” diye taşı gediğine koyarak yanıtladı beni, o gün kendi de nöbetçi olan, hatta angaryaya koşulmuş olan onbaşı Pistil.<a href="../Text/Section0055.xhtml#Footnote0008" id="Backlink0008"><sup>[8]</sup></a></p>

    <p>— Albayın yerine yenisi atanıncaya kadar sen de boş durma, seni kaytarıcı, Empouille<a href="../Text/Section0055.xhtml#Footnote0009" id="Backlink0009"><sup>[9]</sup></a> ve Kerdoncuff’le birlikte moloz dağıtımına gidin bari, ikişer tane de çuval alın, dağıtım kilisenin arkasında... Aha şurada görünen... Sonra dikkat edin de dünkü gibi yine et niyetine sadece kemikleri kakalamasınlar size, karanlığa kalmadan da mangaya dönmeye bakın, anladınız mı aşağılık herifler!</p>

    <p>Dolayısıyla üçümüz, yine yollara düştük.</p>

    <p>“Bir daha onlara bir şey anlatmayacağım,” diyordum kendi kendime, bozum olmuş. Bu insanlara herhangi bir şey anlatmaya değmeyeceğini anlamıştım zaten, benim tanık olduğum türden bir dramı böylesine kepaze heriflere anlatıp ziyan etmenin âlemi yoktu! Böyle şeylerle ilgilenmeleri için artık çok geç. Oysa eminim daha sekiz gün önce, bir albayın bu şekilde ölümü gazetelere dört sütun üzerinden manşet olurdu, benim de bir fotoğrafımı basarlardı. Dangalak bunlar.</p>

    <p>Her neyse, daha şimdiden yaz sonunun güneşinde kavrulmuş, üzerine kiraz ağaçlarının gölgesi düşmüş bir Ağustos çayırında dağıtılıyordu alayın bütün etleri. Yan yana yayılmış çuvallar ve iyice gerilmiş çadır bezlerinin, hatta doğrudan çimlerin üstüne kilolarca işkembe saçılmıştı, sarı, soluk yumaklar halinde yağlar, karnı deşilmiş, organları darmadağın ortaya saçılmış koyunlar, kanları çevre yeşillikler içine kıvrak derecikler oluşturarak sızan, alayın dört kasabının hâlâ ondan bir parça sakatat koparabilmek için söverek, itişerek üşüştükleri, ağaca asılı ikiye bölünmüş bir dana. Yağları, özellikle de böbrekleri kaptırmamak için mangalar birbirlerine bağırıp çağırıyorlardı, yalnızca öyle anlarda görülen cinsten sineklerin ortasında, minik kuşlar gibi müzikal sesler çıkaran ve iri cüsseli.</p>

    <p>Bir de kan, çimlerin arasında, uygun bir eğim arayarak birbirine yakınlaşan gevşek birikintiler halinde kan, yine ve her yerde. Birkaç adım ötede sonuncu domuz öldürülmekteydi. Daha şimdiden dört adamla kasabın teki oradan gelecek işkembelerin paylaşımının derdine düşmüştü.</p>

    <p>— Seni satılmış seni! dün de sığır filetosunu sen cukkalamıştın zaten!..</p>

    <p>Bir ağaca yaslanarak gıda konulu bu tartışmaya bir iki bakış daha atabildim ancak, sonra da müthiş bir kusma arzusuna boyun eğmek zorunda kaldım, hem de öyle böyle değil, bayılıncaya kadar.</p>

    <p>Kamp yerine beni sedyeyle getirdiler, ama fırsat bu fırsat, kahverengi bez çuvallarımın ikisini birden araklamayı da unutmamışlardı.</p>

    <p>Onbaşıdan yeni bir azar işiterek uyandım. Savaş bitmek bilmiyordu.</p>
  </div>
</body>
</html>
