<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">X</h1>

    <p>Omzu kalabalıklar sonunda peşimi bıraktılar da postu kurtarabildim, ancak artık mimliydim, hem de ömrümün sonuna kadar. Ne diyeyim. “Çek git!.. dediler bana. Artık bir boka yaramazsın!..”</p>

    <p>“Afrika’ya! dedim ben de. Ne kadar uzak olursa o kadar iyi!” Bindirildiğim gemi, Corsaires Réunis<a href="../Text/Section0055.xhtml#Footnote0038" id="Backlink0038"><sup>[38]</sup></a> Şirketi’nin sıradan gemilerinden biriydi. Pamuklular, subaylar ve memurlardan oluşan yükünü yüklenmiş, Tropikal bölgelere doğru yol alıyordu.</p>

    <p>Bu gemi o kadar eski püsküydü ki, fi tarihinde doğum yılının yazılı olduğu bakır levhayı bile sökmüşlerdi; çünkü doğum yılı yolcuları endişelenmeye ve aynı zamanda alay etmeye kışkırtabilecek kadar eskilere gidiyordu.</p>

    <p>Dolayısıyla işte bu gemiye bindirilmiştim, sömürgelerde kendime yeni bir gelecek oluşturayım diye. İyiliğimi isteyenler, köşeyi dönmemi arzuluyorlardı. Benim tek isteğimse uzaklara gitmekti, ancak insan zengin değilse mutlaka bir işe yarar görünmelidir, kaldı ki üniversite eğitimimi bir türlü tamamlayamadığım için de, bu zaten böyle devam edemezdi. Amerika’ya gidecek kadar param da yoktu. “Bari Afrika olsun!” dedim ben de ve Tropikal bölgelere kadar uzanmaya razı oldum, orada, bana dediklerine bakılırsa, biraz kanaatkâr olmak ve uslu durmak kısa sürede iyi bir post kapmaya yetiyormuş.</p>

    <p>Bu öngörüler kulağa hoş geliyordu. Elimde ciddi bir koz olduğu söylenemezdi, ancak efendiliğime diyecek yoktu, ayrıca belirtmekte bir sakınca yok, alçakgönüllü davranmasını da bilirdim, saygıda kusur etmezdim, üstelik geç kalmaktan hep korkardım ve yaşamda başka birilerinin bir adım önüne çıkmaktan kaçınmaya da hep özen göstermiştim, inceliğim cabası...</p>

    <p>Çıldırmış bir uluslararası mezbahadan canlı olarak kurtulmayı başarabilmek, hiç olmazsa davranış inceliği ve ağırbaşlılık açısından ciddi bir referans olarak kabul edilmeliydi. Neyse biz şu yolculuğa dönelim. Avrupa sularında kaldığımız sürece, fena gitmeyeceğe benziyordu. Yolcular, kuşkucu ve genizden konuşan küçük gruplar halinde güverteler arasında gölgede, tuvaletlerde, sigara odasında pinekliyorlardı. Tüm bunlar da, sabahtan akşama kadar acılı likör ve bol dedikoduyla demlenmiş olarak. Bunun etkisiyle sırayla osuruyor, uyukluyor ve böğürüyorlardı, görüldüğü kadarıyla da Avrupa’ya ilişkin hiçbir özlem taşımıyorlardı.</p>

    <p>Gemimizin adı: <em>Amiral-Bragueton</em>’du.<a href="../Text/Section0055.xhtml#Footnote0039" id="Backlink0039"><sup>[39]</sup></a> Bu ılık sularda batmamasını sadece boyasına borçluydu ola ki. Soğan zarı gibi tabakalar oluşturarak biriken kat kat boya <em>Amiral-Bragueton</em>’da bir tür ikinci tekne oluşmasına neden olmuştu. Afrika’ya doğru yol alıyorduk, gerçek, heybetli; balta girmemiş ormanların, marazı ufunetlerin, bakir kimsesizliklerin, uçsuz bucaksız nehirlerin dönemeçlerine çöreklenmiş dev zenci zorbaların Afrika’sına doğru. Bir paket “Pilet” marka jilet karşılığında onlarla nah bu kadar uzun fildişlerinin, yalabık kuşların, sübyan kölelerin madrabazlığını yapacaktım. Vaat buydu. Yani hayatın ta kendisi! Acentelerle abidelerin, demiryollarının ve kozhelvalarının, ıcığı cıcığı çıkarılmış Afrika’sıyla alakası yoktu bunun. Katiyen! Biz onu tüm azametiyle keşfedecektik, gerçek Afrika’yı! Biz, yani <em>Amiral-Bragueton</em>’un tütsülü yolcuları!</p>

    <p>Ancak, Portekiz kıyılarına varır varmaz, işler tersine dönmeye başladı. Günün birinde, çaresiz, uyanır uyanmaz olağanüstü ılık, ürkütücü bir hamam ortamının etkisi altına girdik. Bardaklardaki sular, deniz, hava, çarşaflar, kendi terimiz, her şey, ılık, sıcak. Artık ne gece ne gündüz, elinizin, poponuzun altında, boğazınızda, serin bir şey bulmak mümkün değildi, barın viskiye eşlik eden buzları dışında. O andan itibaren, bardan uzaklaşmamaya mahkûm olmuş, efsunlanmış, vantilatörlere yapışmış, küçücük buz parçalarıyla bütünleşmiş, düzensiz aralıklarla iskambillerin ardından tehditler ve özürler savuran <em>Amiral-Bragueton</em>’un yolcularının üzerine sefil bir umutsuzluk çöktü.</p>

    <p>Uzun sürmedi. Umut kırıcı bu sıcaklık durağanlığında, geminin tüm insani içeriği yığınsal bir ayyaşlığın içinde pıhtılaştı. Herkes uyuşuk bir şekilde o güverteden bu güverteye sürünüyordu, tıpkı tatsız tuzsuz bir suyla dolu küvetin içindeki ahtapotlar gibi. İşte o an beyaz adamların kışkırtılmış, zincirlerinden boşanmış, sonunda da iyice arsızlaşmış, kaygılandırıcı doğalarının ortaya saçılışını gördük Mart havası gibi, gerçek doğaları, savaştaki gibi. Ağustos ayında hapishanelerin duvarlarındaki çatlaklara keyifle serpilip yayılan kurbağa ve engereklerinkine benzer içgüdülere uygun tropikal bir hamam. Avrupa’nın soğuğunda, Kuzey’in mahcup puslu havasında, kardeşlerimizin kıpır kıpır gaddarlığını, katliamlar dışında, sadece sezinlemekle yetiniriz, ancak Tropikal bölgelerin iğrenç ateşi onları kızıştırmayagörsün, kokuşmuşlukları derhal her tarafı kaplayıverir. İşte o zaman eteklerdeki taşlar çılgınca dökülüverir, alçaklık galebe çalar ve pislik bizi tümüyle sarar. Bu biyolojik bir itiraftır. Çalışmanın ve soğuğun zorlaması ortadan kalkar kalkmaz, bu mengene bir an için olsun gevşediğinde, beyaz adamların açığa çıkardıkları şey, sular çekildiğinde deniz kıyısının neşesinden artakalanlarla birdir: yani gerçeğin ta kendisi, pis kokulu bataklıklar, yengeçler, leş ve bok.</p>

    <p>Böylece, Portekiz kıyıları geride kalınca, alkolün ve aynı zamanda, yolculuğun tamamen beleş olmasının özellikle de askerlere ve görev başındaki memurlara verdiği mahrem hoşnutluk duygusunun da yardımıyla, gemideki herkes, içgüdülerini hınçla ortaya dökmeye başladı. Düşünsenize, dört hafta boyunca bedavaya tıka basa yedirilip içirilip yatırılarak yapılan tasarruflar bile başlı başına insanı çıldırtmak için yeterli değil midir? Dolayısıyla ben, gemide yol parasını ödeyen tek yolcu olarak, bu özelliğim öğrenilir öğrenilmez, bayağı ukala, kesinlikle tahammül edilmez olarak görülmeye başladım.</p>

    <p>Marsilya’dan yola çıktığımızda, sömürge ortamı konusunda az buçuk deneyimli olsaydım, yakışıksız bir yol arkadaşı sıfatıyla, diz çöküp, her fırsatta karşılaştığım şu sömürge subayından, en yüksek rütbeli olan, beni bağışlamasını diler, hoşgörüsüne sığınırdım ve hatta belki de, daha da güvenli olsun diye, en kıdemli memurun önünde iyice kendimi aşağılardım. Bu olağandışı yolcular belki ancak o zaman fazla mesele çıkarmadan varlığıma katlanmaya razı olurlardı? Ancak, cehaletim yüzünden, onlarla aynı havayı solumaya şuursuzca cüret edişimin bedelini neredeyse canımla ödeyecektim.</p>

    <p>İnsan asla yeterince ürkek olamıyor. Ustaca bir manevra sayesinde, sadece onurumdan artakalanları yitirmekle yetindim. Olaylar işte şöyle gelişti. Kanarya adalarını geçtikten kısa bir süre sonra, kamarotlardan biri bana, fazla havalı, hatta küstah biri olarak görüldüğümü iletti... Benim hem pezevenklik, hem de ibnelik yaptığımdan kuşkulanıldığını... hatta bir nebze de kokainman olmamdan... Ama bu daha bir şey değildi... Sonra gitgide, en ağır suçlardan birini işlemiş olmanın sonuçları karşısında Fransa’dan kaçmak zorunda olduğum Düşüncesi yayılmaya başladı. Üstelik daha neler çekecektim neler. Bu hattaki gemi seferlerinde geçerli olan âdetleri, yani paralı seyahat eden yolcuların, başka bir deyişle askerlere tanınan ücretsiz yolculuk etme hakkından da, bürokrasinin ayrıcalıklarından da faydalanamayan kişilerin gemiye meğer son derece sakınımlı olarak, o da ancak birtakım angaryalar yüklenmeye razı olmaları kaydıyla kabul edildiklerini işte o sırada öğrendim; malum, Fransız sömürgeleri “Resmi Personel Kayıtlarında” yer alan beyzadelerin tekelindedir.</p>

    <p>Aslına bakacak olursak adı sanı duyulmamış sıradan bir yurttaşın bu civarlara gelmeye kalkışması için çok az sayıda geçerli neden vardır... Casus, şüpheli, bana yan bakmak için bin türlü neden bulundu, subaylar dik dik, kadınlar manidar manidar gülümseyerek. Derken, yüreklendirilen hizmetçiler bile, arkamdan, kabaca alaycı laflar etmeye başladılar. Giderek gemideki en çekilmez, hatta en büyük, aslına bakılırsa da biricik densizin ben olduğumdan kuşku duyulmaz oldu. Aman ne hoş!</p>

    <p>Masa komşularım Gabon postasında görevli dört memurdu, karaciğer hastası, dişleri dökülmüş. Yolculuğun başında candan ve dostça davranırken, daha sonra benimle tek kelime konuşmaz oldular. Başka bir deyişle, ortaklaşa gözetim altına alınmam kararlaştırıldı, zımnen. Artık kamaramdan ciddi önlemler almadan çıkmıyordum. Özel olarak pişirilmişçesine sıcak olan hava, sanki katı bir maddeymişçesine cildimize baskı uyguluyordu. Çırılçıplak, kapıyı sürgülemiş bir durumda, artık yerimden kıpırdamıyordum ve şeytani yolcuların beni mahvetmek için nasıl bir plan icat etmiş olabileceklerini düşlemeye çalışıyordum. Gemide kimseyi tanımıyordum, oysa herkes beni tanır gibiydi. Eşkâlim, şipşak, zihinlerinde kesinleşmiş olmalıydı, gazetelerde yayımlanan ünlü bir katilinki gibi.</p>

    <p>İstemeyerek de olsa, tüm yüzyıllar boyunca her yerde adı geçen, herkesin varlığından Tanrı ya da Şeytan’ın varlığı kadar haberdar olduğu, ancak yeryüzüne indiğinde ve yaşamda daima değişken, belirsiz biçimler içinde kalan, asla ele gelmeyen, o insanlığın yüz karası vazgeçilmez “aşağılık ve tiksindirici pislik” rolünü oynuyordum. Bu “pisliği” nihayet kıstırmak, nitelemek, ele geçirmek için ancak bu daracık gemide oluşabilen olağanüstü koşulların bir araya gelmesi gerekmişti.</p>

    <p><em>Amiral-Bragueton</em>’da genel ve ahlaki bir şenlik havası doğmaktaydı. “Rezil yaratık” bu kez kaderinin buyruğuna boyun eğecekti. O bendim.</p>

    <p>Tek başına bu olay bile tüm yolculuğa değerdi. Bu gönüllü düşmanların arasında kapana kısılmış vaziyette, onlara çaktırmadan kim olduklarını elimden geldiğince saptamaya çalışıyordum. Bunu başarabilmek için, özellikle de sabahleyin, kamaramın lombozundan kimsenin ruhu duymadan onları gözetliyordum. Düşmanlarım, kahvaltıdan önce, sabah serinliğinden yararlandıkları sırada, güneş ışığı yansıdıkça şeffaflaşan pijamalarıyla, apış arasından kaşlarına ve rektumdan ayak tabanlarına kadar kıllı; küpeşteye yayılmış, kadeh elde, gelip orada geğiriyorlardı ve daha şimdiden çevreye kusacak gibiydiler, özellikle de, sabahın köründen itibaren sıkı çalışmaya başlayan karaciğerinin etkisiyle kan çanağına dönen gözleri yuvalarından fırlamış olan kaptan. Hiç aksatmadan uyanır uyanmaz, diğer dalgacılara benimle ilgili son havadisleri soruyordu, “birilerinin” hâlâ beni “güverteden aşağı atıp atmadığını” merak ediyordu, “balgam atar gibi!” Aynı anda, sözlerine görüntü eşlik etsin diye köpüren denize tükürüyordu. Gel keyfim gel!</p>

    <p><em>Amiral</em> pek ağır aksak gidiyordu, mırıldanarak, yalpa vurdukça sürükleniyordu denilebilir. Bu bir yolculuk değil, bir tür hastalıktı. Bu sabah şûrasının üyelerinin tümü, köşemden onları izleyebildiğim kadarıyla, bence bayağı hasta gibiydiler, sıtmalı, alkolik, ola ki frengili, on metre mesafeden bile seçilebilen bu çökkün halleri kişisel sorunlarıma bir nebze olsun teselli oluşturuyordu. Ne de olsa, onlar da benden aşağı kalmayacak kadar yeniktiler, bu Yalancı Pehlivanlar!.. Hâlâ biraz hava atıyorlardı o kadar! Tek fark buydu! Sivrisinekler, onların kanlarını emme ve damarlarını bir daha asla kaybolmayacak cinsten zehirlerle doldurma işini üstlenmişlerdi... Treponema<a href="../Text/Section0055.xhtml#Footnote0040" id="Backlink0040"><sup>[40]</sup></a> şu sıralar atar damarlarını eğelemekteydi bile... Alkol karaciğerlerini yiyip bitiriyordu... Güneş taşaklarını çatlatmaktaydı... Bitler kıllarına, egzama da karın derilerine yapışmıştı... Çıtırdayan ışık er geç retinalarını kavuracaktı!.. Kısa bir süre sonra onlardan geriye ne kalacaktı ki zaten? Bir parça beyin... Ne işlerine yarayacaksa: Öyle değil mi ama?.. Hele bu gittikleri yerde? İntihar etmeye mi? O gittikleri yerde bir parça beyin sadece o işe yarayabilirdi... Ne dersek diyelim, eğlence olmayan ülkelerde yaşlanmak pek de keyifli bir iş sayılmaz... İnsan, rengi iyice yeşile çalmaya başlayan aynalarda kendi yüzüne bakmak, gittikçe çökkün, gittikçe çirkin bir hale gelişini seyretmek zorunda kalıyor... Yeşillikler içindeyken, çok kısa sürede çürüyüp gidersiniz, hele hava feci şekilde sıcakken.</p>

    <p>Kuzeyde hiç olmazsa çuvallar sağlam kalır; Kuzey insanları doğma büyüme soluk tenlidirler. Ölü bir İsveçli ve uykusuz kalmış bir delikanlı, pek bir fark göremezsiniz. Ancak sömürge memurunun içini daha karaya çıktığının ertesi günü kurtçuklar doldurmuştur. Bu son derece çalışkan solucanlar zaten dört gözle onları beklemekteydiler ve bir kez içlerine doluştular mı onları ancak ölümden epey sonra terk ederler. Larva yuvaları!</p>

    <p>İlk vadedilen toprak olan Bragamance bölgesinin önünde demir atıp mola vermemize daha sekiz gün vardı. Bir patlayıcı madde kutusunda kalıyormuşum duygusuna kapılmıştım. Masalarına gitmemek ve güpegündüz güvertelerinin arasından geçmemek için artık neredeyse yemek bile yemiyordum. Ağzımdan tek kelime bile çıkmıyordu. Gezintiye çıktığımı gören yoktu. Hem gemide kalıp hem de aynı gemide benim kadar az var olmak kolay iş değildir.</p>

    <p>Kamarotumun, bir aile babası, bana bildirme nezaketini gösterdiğine göre, parlak sömürge subayları, beni ilk fırsatta tokatlayıp ardından da güverteden aşağı denize atmaya kadeh kaldırarak yemin etmişlerdi. Neden böyle bir şey yapmaya niyetlendiklerini sorduğumda, hiçbir fikri yoktu ve bu sefer de o bana işlerin bu noktaya varması için benim neler yapmış olabileceğimi sordu. Bir anlam veremedik. Kolay kolay vereceğimiz de yoktu. Tipim bozuktu, işte o kadar.</p>

    <p>Tatmin edilmesi bu kadar zor insanlarla seyahat etmeye bir daha asla kalkışmayacaktım. Bir de şu var tabii, o kadar boşlukta kalmışlardı ki, otuz gün boyunca kendileriyle baş başa gemiye tıkıldıktan sonra ufacık bir şey bile onları coşturmaya yetiyordu. Zaten günlük yaşamda bile, çok sıradan bir gün içinde dahi en az yüz kişinin şu zavallı yaşamınıza son vermeyi arzuladıklarını anımsamakta yarar var, örneğin, metroda kuyrukta sabırsızca sıra bekleyen ve engel olduğunuz arkanızdaki tüm kişiler ya da evinizin önünden geçen ve kendi evleri olmayan tüm insanlar, siz çiş yaparken aynı işi yapabilmek için bir an önce işinizi bitirmenizi bekleyenler, bir de tabii çocuklarınız ve daha niceleri. Bunun sonu yok ki. İnsan alışıyor. Gemideyse bu telaş daha belirgin bir şekilde algılanıyor, hal böyleyken bu biraz daha can sıkıcı olabiliyor tabii.</p>

    <p>Bu fokurdayan kazanda, bu haşlanmış yaratıklardan sızan kuyruk yağları yoğunlaşır, kısa sürede onları ve kaderlerini yutacak olan korkunç sömürge yalnızlığının önsezileri, onları daha şimdiden can çekişenler gibi inletmeye başlar. Tutunmaya çalışırlar, ısırırlar, yırtınırlar, bu onlara acı çektirir. Gemideki varlığımın önemi gün geçtikçe inanılmaz derecede artıyordu. Yemek masasına ender de olsa her gelişim, her ne kadar bunları kaçamak ve sessiz kılmak için elimden geleni yapmaya çabalasam da, ciddi birer olay boyutu kazanmaktaydı. Benim yemek odasında belirmemle birlikte, yüz yirmi yolcunun tümü birden irkiliyor, fısıldaşmaya başlıyordu...</p>

    <p>Art arda devirdikleri aperitiflerin ağırlığıyla kaptanın masasına iyice gömülen sömürge subayları, tahsildar-şube memurları, özellikle de, <em>Amiral-Bragueton</em>’un yolcu listesinde müstesna örnekleri yer alan, Kongolu kadın ilkokul öğretmenleri, kötü niyetli varsayımlardan başlayıp karalayıcı çıkarsamalara ulaşarak beni şeytani bir öneme sahip bir yaratık mertebesine yükseltmişlerdi.</p>

    <p>Marsilya’da gemiye binildiğinde, adı bile anılmaya değmeyecek bir düşçüydüm, oysa şimdi, bu sabırsız vajinaların ve alkoliklerin burnundan soluyan yoğunlaşması sayesinde, kendimi, tanınmayacak durumda, tedirgin edici bir albeniyle donatılmış olarak buldum.</p>

    <p>Yolculuğun başında elimi sıkmaktan gocunmayan geminin kaptanı, kaçakçı ve siğilli bir açıkgöz, artık ne zaman karşılaşsak, beni tanımazlıktan geliyordu, nasıl ki pis bir işe bulaşmış, şimdiden suçlu ilan edilmiş bir kişiden kaçılırsa... Peki ama hangi suç? Eğer insanların nefret kusmaları hiçbir riziko taşımıyorsa, salaklıkları kolay ikna olur, gerekçeler de kendiliğinden ortaya çıkar.</p>

    <p>İçinde çırpındığım katıksız husumette ayrımsayabildiğimi sandığım kadarıyla, öğretmen hanımlardan biri fesat harekâtının dişi öğesinde başroldeydi. Kongo’ya dönüyordu, gebermek için, yani ben en azından öyle olmasını umuyordum, kaltak! Parlak kumaşın içinde belirginleşen düzgün gövdelere ve üstüne üstlük daha ilk molaya bile varmadan beni, tam da itici bir salyangozmuşçasına ezmeye ant içmiş olmanın verdiği ışıltıya sahip sömürge subaylarının dizinin dibinden pek ayrılmıyordu. Ortalıkta, yamyassı olmuş halimin biçimli halim kadar tiksindirici olup olmayacağı soruları dolaşıyordu. Eğleniyorlardı yani. Bu hanımefendi imgelem güçlerini kışkırtıyor, <em>Amiral-Bragueton</em>’un güvertesinde fırtınalar kopması çağrısında bulunuyordu, içinin rahat etmesi için ille de benim, nihayet, defterimin dürülmesi gerekiyordu, böylece hayali küstahlığım tümüyle giderilmiş olacaktı, yani bir anlamda var olmaya cüret ettiğim için cezalandırılmış olacaktım, hınçla pataklanmış, kan revan içinde, perişan vaziyette, kas marifetlerini ve muhteşem öfkelerini hayranlıkla izlemek için can attığı o yaman adamlardan birinin çizmeleri ve yumruğu altında ezilirken merhamet dilenecektim. Buruşuk yumurtalıklarının, dirilişlerine vesile olacağını öngördükleri sıkı bir katliam sahnesi. Bu bir gorilin tecavüzüne uğramaya eşdeğer sayılabilirdi. Zaman geçiyordu oysa boğa güreşlerini fazla bekletmek tehlikelidir. Canavar da bendim. Tüm gemi bunu arzuluyordu, ambarlarına kadar heyecandan titreyerek.</p>

    <p>Deniz bizi bu cıvatalı sirkin içinde kıstırmıştı. Makinistler bile olan bitenden haberdardı. Mola limanına ulaşmamıza topu topu üç gün kaldığına göre de, belirleyici günler yani, birçok boğa güreşçisi adayı kendini ortaya attı. Ve ben kavgadan kaçtıkça bana yönelik tavırlar daha da saldırganlaşıyor, daha ivedileşiyordu. Cellatlar daha şimdiden alıştırma yapıyordu. İki kabin arasında, duvar dibinde kıstırıldım. Kıl payı kurtuldum, ama artık helaya gitmek bile bayağı tehlikeli olmaya başlamıştı. Dolayısıyla önümüzde sadece bu üç günlük deniz yolculuğunun kalmasını fırsat bilip, her türlü doğal gereksinimimden tümüyle vazgeçmeye karar verdim. Lombozlar işimi görmeye yetiyordu. Çevremde her şeyi nefret ve kasvet basmıştı. Doğrusu, gemilerdeki bu kasvetin inanılmaz olduğunu da belirtmek gerekir, açıkçası kozmik nitelikli bile denilebilir. Hem denizi hem gemiyi hem de gökyüzünü kaplar. Bunun sonucunda sağlam insanlar bile bir tuhaf olmaya yüz tutarken, hele bu kuruntucu dangalaklardan ne beklenirdi ki?</p>

    <p>Bir kurban! Resmen kurban edilecektim. Midemin kazınmasına dayanamayıp gittiğim bir akşam yemeği sonrasında işler belirginleşti. Gözümü tabağımdan ayırmamış, terimi silmek için cebimden mendilimi çıkarmaya bile cesaret edememiştim. Bugüne dek, benim kadar varlığını hissettirmeden atıştıran biri olmamıştır. Otururken, kalçanızın altında, makine dairesinden yükselen sürekli ve hafif bir titreşim duyumsanıyordu. Masa komşularım hakkımda kararlaştırılanlardan haberdar olsalar gerek, beni şaşırtma pahasına, benimle açıkça ve pek kibarca düellolar ve öldürücü son darbeler hakkında sohbet etmeye koyuldular, bana sorular sordular... Yine tam o sırada Kongolu öğretmen hanım, hani o ağzı pis kokan, salona doğru hareketlendi. Pek törensel kabartmalı dantelli bir giysisi olduğunu ve bir tür gergin telaşla, tüm final bölümlerini es geçtiği kimi parçalar çalmak için, buna çalmak denirse tabii, piyanoya yöneldiğini ayrımsama fırsatım oldu. Ortam iyiden iyiye gerildi ve bulanıklaştı.</p>

    <p>Kamarama sığınmak amacıyla fırladım. Tam ulaşıyordum ki, sömürge birliği yüzbaşılarından biri, en iri kıyım, en yapılı olanı, açık ve seçik bir biçimde yolumu kesti, şiddete başvurmadan, ama kararlılıkla. “Güverteye çıkalım,” diye buyurdu. İki adımda oraya vardık. Bu anın şerefine yola çıktığımızdan beri yapmadığı bir şeyi yaparak, en yaldızlı kasketini takmış, ceketinin önünü tamamen, boyundan pantolon fermuarına kadar iliklemişti. Demek ki adamakıllı dramatik bir tören düzenine geçmiştik. Ecel terleri döküyordum, kalp atışlarım göbek hizasından bile duyulabilirdi.</p>

    <p>Bu peşrev, bu anormal titizlik, ağır ve sancılı bir infaz yaşanacağını düşündürüyordu. Bu adam bende sanki aniden yine karşıma çıkarılan bir savaş parçacığı etkisi yaratıyordu, inatçı, kabız, katil.</p>

    <p>Onun gerisinde, aynı anda, pürdikkat kesilmiş, iki güverte arasının kapısına set çekecek şekilde dikilen dört düşük rütbeli subay duruyordu, Kader’in muhafızları.</p>

    <p>Dolayısıyla kaçacak yer kalmamıştı. Belli ki bu tutuklama en ince ayrıntısına kadar ayarlanmıştı. “Bayım, karşınızda sömürge birliklerinden yüzbaşı Frémizon<a href="../Text/Section0055.xhtml#Footnote0041" id="Backlink0041"><sup>[41]</sup></a> var! Yakışıksız davranışlarınız karşısında haklı bir infiale kapılan silah arkadaşlarım ve bu geminin yolcuları adına, sizden hesap vermenizi isteme şerefine nail olmaktayım!.. Marsilya’dan yola çıktığımızdan bu yana hakkımızda sarf ettiğiniz bazı sözler yenilir yutulur gibi değil!.. İşte, bayım, neyse derdiniz, bunu yüksek sesle dile getirmenin zamanı gelmiştir!.. Yirmi bir gündür sinsi sinsi anlattıklarınızı alenen ilan etmenin zamanı gelmiştir! Bize gerçekten ne düşündüğünüzü nihayet söyleme zamanı...”</p>

    <p>Bu sözleri duyar duymaz rahat bir soluk aldım. Önlenmesi olanaksız bir itlafa kurban gitmekten korkmuştum, ancak, değil mi ki konuşmaktaydı, yani yüzbaşı, bana bir kurtuluş olanağı sunmaktaydılar. Bu fırsata dört elle sarıldım. Onursuzluğun her türlüsü olağanüstü bir umuda dönüşür, işini bilenler için. Bence öyle. İnsan postu deldirmekten kurtulma yöntemi konusunda asla kılı kırk yarmaya kalkışmamalı, ne de maruz kaldığınız mezalimin nedenlerini anlamaya çalışmakla boşa zaman geçirmeli. Paçayı sıyırmak bilge olana yeter de artar bile.</p>

    <p>— Yüzbaşı! diye yanıtladım onu, o koşullarda becerebildiğim en ikna edici ses tonuyla, ne feci bir hata işleyecektiniz! Siz! Ben! Bana bu derece kalleşçe düşünceleri nasıl yakıştırırsınız? Bu kadar da haksızlık olmaz ki! Ölürüm de kabul edemem, yüzbaşı! Nasıl olur? Ben ki daha dün kutsal vatan topraklarımızı savunuyordum! Ben ki yıllar boyunca yaşanan sayısız çarpışmada kanımı sizlerle birlikte seve seve akıttım! Böylesine bir haksızlık bana reva mı, yüzbaşı!</p>

    <p>Sonra, tüm gruba hitaben:</p>

    <p>— Ya siz, baylar, ne korkunç bir şayianın kurbanı olmuşsunuz öyle? Benim, yani bir anlamda kardeşinizin, kahraman subaylara iğrenç iftiralar atabileceğimi nasıl düşünebilirsiniz! İnsaf! Bu kadarı da olmaz! Hem de vatanımızın bu yiğit evlatları, bu eşsiz yiğitler, hem de mangal gibi bir yürekle, ölümsüz sömürge imparatorluğumuzun kutsal savunmasını üstlenmek için yeniden görev almak üzereyken! diye sürdürdüm konuşmamı. — Irkımızın en görkemli neferlerinin şanlı zaferlere imza attıkları yerde. Mangin’ler! Faidherbe’ler, Gallieni’ler!..<a href="../Text/Section0055.xhtml#Footnote0042" id="Backlink0042"><sup>[42]</sup></a> Ah! yüzbaşı, ah! Demek ben! Demek bu?</p>

    <p>Lafımın sonunu getirmeyip askıya aldım. Dokunaklı olabilmiş olmayı umuyordum. Çok şükür bir an için olsun bunu başarabilmiştim. Hiç zaman yitirmeden, fırsat bu fırsat, bu geveleme ateşkesini değerlendirip, doğrudan ona yöneldim ve duygu yüklü bir kavrayışla iki eline birden sıkıca yapıştım.</p>

    <p>Ellerini ellerimde tutsak edince bir nebze rahatladım. Ellerini bırakmadan, ağız kalabalığına getirip açıklamalarımı sürdürerek ona binlerce defa hak verdim, aramızdaki her şeyi sil baştan ele almak gerektiği ve bunu bu kez sağlam temellere dayandırmamız konusunda ısrarcı oldum! Bu olağandışı yanılgının temelinde yatan biricik neden benim yapısal ve aptalca çekingenliğimdi! Davranışım elbette, bir “kahramanlar ve baştan çıkarıcılar topluluğu oluşturan...” bu kadın-erkek yolcu grubuna yönelik, “üstün kişiliklerin ve yeteneklerin bu ulvi buluşmasına... ve elbette birer eşsiz müzisyen olan hanımların da hakkını teslim ederek, geminin bu nadide süslerine!..” karşı anlamsız bir küçümseme olarak yorumlanmaya açıktı. Mazeretlerin ardına sığınmaya kalkışmadan hatalarımı kabullendikten sonra, sonuç olarak, şimdiden ve sonsuza kadar, içinde yer aldığımda gereken tüm nezaketi sergilemek için can attığım o neşeli vatansever ve kardeşlik gruplarına sürüncemeye bırakılmaksızın ve hiçbir kısıtlama getirilmeksizin kabul edilmeyi talep ettim... Ellerimi ellerinden hiç ayırmadan, elbette, onu iyiden iyiye lafa boğdum.</p>

    <p>Asker dediğin, öldürmediği sürece çocuktur. Onu kolayca neşelendirebilirsiniz. Düşünmeye alışkın olmadığı için, onunla konuşulduğunda sizi anlamaya çalışmak için bunaltıcı çabalar sarf etmeyi göze almak zorunda kalır. Yüzbaşı Frémizon o an beni öldürüyor değildi, içki de içmiyordu, ne ellerini ne de ayaklarını kullanarak herhangi bir iş yapmakta da değildi, yalnızca düşünmeye çalışıyordu. Bu da onu fersah fersah aşan bir çabaydı. Aslına bakılırsa, onu kafasından kavramıştım.</p>

    <p>Bu kendi kendini küçük düşürme sınavı sürerken, beni zaten terk etmeye hazır olan onurumun, adım adım, daha belirgin bir şekilde silindiğini ve uzaklaştığını, benden tamamen, bir anlamda resmen, koptuğunu fark ediyordum. Ne derseniz deyin, bu bayağı keyifli bir andı. O hadiseden itibaren, sonsuz derecede özgürleştim ve hafifledim, manevi açıdan tabii. Aslında belki de yaşamda başını beladan kurtarmak için en sık gereksinim duyduğumuz şey korkudur. Bana gelince, o gün bugün bir daha asla başka bir silaha sarılmak istemedim, ne de başka bir fazilete.</p>

    <p>Kararsız kalmış askerin özel olarak, dökülen kanıma ekmek banmak ve parçalanmış dişlerimle beş taş oynamaya gelmiş olan askerin silah arkadaşları da, artık, zafer niyetine havada uçuşan sözcükleri yakalamakla yetinmek zorundaydılar. Heyecandan titreyerek bir idam seyretmeye koşuşan sivillerinse suratlarından düşen bin parçaydı. Tam olarak neler yumurtladığımın farkında olmadığım için, ne pahasına olursa olsun coşkulu notalar çalmayı sürdürme telaşı dışında, bir yandan yüzbaşının ellerini tutarken, öte yandan da, <em>Amiral-Bragueton</em>’un pervanesinin dönebildiğince oflaya puflaya içinde yol aldığı yumuşak siste ideal bir noktaya gözlerimi dikmiştim. Nihayet, buna bir son vermek için riski göze alıp bir kolumu başımın üstünde salladım ve yüzbaşının bir elini bırakarak –sadece tekini– can alıcı final cümlemi haykırdım: “Sayın subaylar, burada hepimiz er kişi değil miyiz, biz aramızda anlaşamayacağız da kim anlaşacak? O zaman Tanrı aşkına, yaşasın Fransa yahu! Yaşasın Fransa!” Bu çavuş Brandelore’un numarasıydı. Bu sefer de tuttu. Fransa’nın hayatımı kurtardığı biricik vaka buydu, çünkü ondan önce durum tam tersi sayılırdı. Dinleyicilerin bir an tereddüt ettiklerini gözlemledim, ama şurası bir gerçek ki ne kadar niyeti bozuk olursa olsun, bir subay, bir sivili, tam da benim yaptığım gibi bağıra çağıra, “Yaşasın Fransa!” diye haykırdığı sırada kolay kolay herkesin gözü önünde tokatlayamaz. İşte beni kurtaran bu tereddüt oldu.</p>

    <p>Subay grubu arasında gelişigüzel seçtiğim iki kişinin koluna girdim ve herkesi barda sağlığıma ve barışmamızın şerefine içki sefasına davet ettim. Bu yiğit adamların direnci uzun sürmedi ve ardından iki saat boyunca kafa çektik. Bir tek geminin dişileri bizi sessizce ve giderek düş kırıklığı yansıtan gözlerle izlemekle yetindiler. Barın lombozundan baktığımda, kadın yolcular arasında volta atmakta olan inatçı piyanist öğretmen hanımı ayrımsadım, çakal karı. Kıstırıldığım kapandan ancak kurnazlık sayesinde kurtulduğumun bal gibi farkındaydı kaltaklar ve ilk fırsatta beni yeniden köşeye sıkıştırmaya kesin kararlıydılar. Bu arada bizler, Kanarya adalarından bu yana pamuksu ılık havayı boşu boşuna öğütmeye çalışan etkisiz ama kafa ütüleyici vantilatörün altına kurulmuş, erkek erkeğe ha babam içiyorduk. Yine de laf ebeliğini sürdürüp, yeni dostlarımı tavlayacak şekilde yârenlik etmem gerekiyordu, anlamakta güçlük çekmeyecekleri bir düzeyde. Hata yapma korkusundan, vatansever hayranlığımı dillendirmekten usanmıyordum ve bu kahramanlardan, sırayla, sömürgeci yiğitlik öyküleri anlatmalarını, dönüp dönüp bir daha anlatmalarını defalarca talep ediyordum. Kahramanlık öyküleri, belden aşağı öyküler gibidir, dünyanın tüm askerleri bundan her zaman hoşlanmışlardır. Aslına bakılırsa, subay olsun ya da olmasınlar, erkek milletiyle bir tür barış ortamı, yani kırılgan ateşkesler elbette, ama yine de değerli, yaratmak için gerekli olan şey her koşulda budalaca böbürlenmeler içinde debelenmelerine, yayılıp saçılmalarına olanak sunmaktır. Akıllı böbürlenme yoktur. Bu bir içgüdüdür. Üstelik, her şey bir yana, övünmeyi sevmeyen adam da yoktur. İnsanların birbirlerine az çok keyifle katlanabildikleri neredeyse tek rol, hayran paspas rolüdür. Bu askerlerle düş gücümü fazla zorlamama da gerek yoktu. Sürekli hayran olmuş görünmek yeterliydi. Birinden hep savaş öyküsü anlatmasını istemekten kolay ne var? Hele bu adamlarda anlatacak çuvalla öykü varken. Kendimi neredeyse hastane döneminin en güzel günlerine geri dönmüş hissedebilirdim. Anlattıkları her öyküden sonra, Brandelore’dan öğrenmiş olduğum üzere, onları onayladığımı güçlü bir vurguyla teyit ediyordum: “Şanlı bir tarih sayfası diye buna derim işte!” Bu ifadeden daha iyisini ara ki bulasın. O kadar çekinerek biat etmiş olduğum bu takım, yavaş yavaş beni ilginç bulmaya başlıyordu. Bu adamlar bana savaş hakkında, eskiden, hastanedeki arkadaşlarla hayali bir yarışa kapıldığımız sırada işittiğim ve sonradan kendim de anlattığım kadar çok sayıda maval okumaya başladılar. Yalnızca bu seferki palavraların vuku bulduğu mekânlar farklıydı ve Vosges ya da Flandres’da değil, Kongo ormanlarında yeşeriyorlardı.</p>

    <p>Sevgili yüzbaşım Frémizon, daha kısa süre önce gemiyi benim kokuşmuş varlığımdan arındırmaya gönüllü olmuşken, benim herkeslerden daha dikkatli dinleme yeteneğimin tadına vardığından beri, bende binlerce sevimli nitelik keşfetmeye başlamıştı. Özgün övgülerimin etkisiyle damarlarındaki kanın akışı sanki yatışır gibi olmuştu, görüşü aydınlanıyor, uzatmalı alkoliklere özgü kan çanağına dönmüş, çizgi halindeki gözleri bile doğal sersemliklerini aşan parıltılar saçıyordu ve ağır ruhi çöküntü anlarında hâlâ onu yoklayan kendi değeri hakkında geliştirdiği kimi derin kuşkular bile, bir süreliğine, akıllı ve yerinde yorumlarımın büyüleyici etkisi sayesinde, tadı tatlı, silinir gibi oluyordu.</p>

    <p>Anlaşılan, ben bir coşku yaratıcısıydım! Keyiften zıp zıp zıplıyorlardı! Tüm bu öldürücü neme karşın yaşamı keyifli hale getirmeyi becermekte benim üzerime yoktu! Zaten gayet hoş bir şekilde dinlemesini bilen biri değil miydim?</p>

    <p>Biz bu şekilde zırvalarken, <em>Amiral-Bragueton</em>’un seyir temposu iyiden iyiye düşmüştü, güç kaybederek yavaşlıyordu; çevremizde tek bir oynak atom zerreciği kalmamıştı, kıyı boyunca ilerliyor olmalıydık, hem de çok ağır şekilde, adeta çamura batmış gibiydik.</p>

    <p>Bordanın üstündeki gökyüzü de çamur gibiydi, sadece arzuyla göz diktiğim alçıdan bir tabakadan ibaretti, kapkara ve erimiş. Asıl tercihim geceye geri dönmekti, terleyip sızlayarak da olsa ve hatta ne halde olursa olsun! Frémizon kendini anlata anlata bitiremiyordu. Karaya çok yaklaşmışız gibime geliyordu, ancak kaçış planım beni basbayağı endişelendiriyordu... Sohbetimiz yavaş yavaş askeri olmaktan çıktı, açıldı saçıldı, derken alenen belden aşağıya kaydı, sonunda, o kadar ipe sapa gelmez bir hal aldı ki, sürdürmek için neresinden tutacağımızı bilemez olduk; konuklarım teker teker vazgeçip sızdılar ve horultulara gömüldüler, burunlarının derinliklerini kazıyan tiksindirici bir uyku. Toz olmanın tam sırasıydı. Doğanın, dünyanın en saldırgan ve en sapık organizmalarına bile ister istemez dayattığı bu gaddarlık bırakışmalarını değerlendirmek gerek.</p>

    <p>Artık kıyıya çok yakın bir yerde demir atmış bulunuyorduk. Sahil boyunca sallanan bir iki fenerden başka bir şey seçilemiyordu.</p>

    <p>Bağırıp çağrışan zencilerle dolu yüzlerce titrek kayık bir anda gemiye yanaştı. Bu siyahiler birilerine kapılanmak amacıyla güvertelere üşüştüler. Kaşla göz arasında, el altından toparladığım birkaç parça çıkınımı kalkış merdivenlerine taşıdım ve karanlıkta kaldığı için yüz hatlarını ve yürüyüşünü neredeyse hiç seçemediğim bu kayıkçılardan birinin peşine takıldım. Varış istikametimizi merak etmeyi ancak merdivenden aşağı inip çalkantılı suyun hizasına vardığımızda düşünebildim.</p>

    <p>— Burası neresi? diye sordum.</p>

    <p>— Bambola-Fort-Gono! diye yanıtladı beni o gölge.</p>

    <p>Küreklere asıldıkça suyun üstünde serbestçe yol almaya başladık. Daha da hızlı gidelim diye ona yardım ettim.</p>

    <p>Kaçarken gemideki tehlikeli yoldaşlarımı bir kez daha uzaktan görme fırsatım oldu. Güvertedeki gemici fenerlerinin ışıltısında, sersemlemeye ve gastrite yenik düşmüş, uykularının arasında homurdanarak mayalanmaya devam ediyorlardı. Karınları doymuş, yayılmış, hepsi birbirine benziyordu artık, subay, memur, mühendis ve kesenekçi, sivilceli, göbekli, yeşermiş, harmanlanmış, neredeyse tıpatıp aynıydılar. Uyurken köpekler kurtlara benzerler.</p>

    <p>Kısa süre sonra karaya kavuştum, geceye de, ağaçların altında daha bile koyulaşan bir geceye, onun ardından da sessizliğin tüm suç ortaklıklarına.</p>
  </div>
</body>
</html>
