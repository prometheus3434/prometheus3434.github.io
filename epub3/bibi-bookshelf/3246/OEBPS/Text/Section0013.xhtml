<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">V</h1>

    <p>Takdir edilmek ve saygı görmek için, yangından mal kaçırırcasına sivillerle iyi dost olmak zorunda kaldım, çünkü savaş ilerledikçe onlar, geride, gitgide daha adileşiyorlardı. Paris’e döndüğümde bu durumu hemen anladım, bunun yanı sıra, karılarının iyice kızıştığını, ihtiyarların çenelerinin düştüğünü, bir de ellerin sağda solda, onun bunun götünde, ceplerinde dolaştığını anladım.</p>

    <p>Geridekiler savaşanların mirasına konuyordu, şan şöhret ve buna kahramanca, acı çekmeden katlanmanın yolları çabucak öğrenilmişti.</p>

    <p>Kâh hastabakıcı, kâh acılı şehit anası kimliğindeki anneler artık koyu renk uzun başörtülerini takmadan, bir de belediye görevlisi aracılığıyla Bakan’ın onlara tam zamanında ulaştırdığı küçük diplomaları yanlarına almadan hiçbir yere gitmiyorlardı. Sonuçta, her şey bir şekilde düzene giriyordu.</p>

    <p>Özenle hazırlanmış cenaze törenleri sırasında da herkes pek üzgündü elbette, gelgelelim insan yine de konulacak mirası, yakın zamanda çıkılacak tatili, alımlı ve söylenene bakılacak olursa ateşli dulu düşünmeden de edemiyordu, hâlâ yaşamını sürdürmeyi de, inadına, uzunca bir süre, hatta belki asla gebermemecesine... Kim bilir?</p>

    <p>Cenazeyi izlerken, herkes sizi şapkasıyla göstere göstere selamlar. Hoş bir şeydir bu. Zaman artık terbiyeli davranma, saygıdeğer görünme, yüksek sesle gülmeme zamanıdır, yalnızca için için sevinebilirsiniz. Buna izin var. İçinden olursa her şey serbest.</p>

    <p>Savaş zamanında, asmakatta dans edileceğine, mahzenlerde dans ediliyordu. Savaşanlar buna daha rahat katlanıyorlardı, bu işi seviyorlardı. Gelir gelmez istedikleri buydu, kimse de bu tavırları kuşkulu bulmuyordu. Aslına bakılırsa kuşku uyandıran biricik şey kahramanlıktır. Kendi bedeniyle kahramanlık? Oldu olacak yem olarak oltanın ucuna takılan solucandan da kahramanlık yapmasını talep edin, ne de olsa o da bizim gibi pembe, soluk ve gevşek.</p>

    <p>Bana gelince, artık halimden şikâyetçi değildim. Hatta kazanmış olduğum askeri madalya, yaralanmam falan filan sayesinde özgürleşmekteydim bile denilebilir. Nekahet dönemindeyken getirmişlerdi bana madalyayı, hem de hastaneye kadar. Hemen o gün, tiyatroya, madalyamı sivillere göstermeye koştum, aralarda. Bayağı etkileyici oldu. Paris’te görülen ilk madalyalardı bunlar. Olay yaratmıştı!</p>

    <p>Hatta Opéra-Comique’in fuayesinde Amerika’dan gelen tatlı Lola’yla da bu vesileyle tanıştım, ar damarımın tamamen çatlamasını da ona borçluyum.</p>

    <p>Öyle bazı tarihler vardır ki, yaşamasaydım da olur diyeceğiniz aylar arasında öne çıkıverirler. Opéra-Comique’teki şu madalya gününün benim yaşantımdaki yerine gelince, belirleyici olmuştur.</p>

    <p>İşte onun yüzünden, Lola’nın yüzünden Amerika Birleşik Devletleri’ni bayağı merak eder oldum, ona bir çırpıda sorduğum ve doğru dürüst yanıt vermediği sorular yüzünden. İnsan kendini yolculuklara böylesine kaptırmayagörsün, ne zaman dönebiliyorsa o zaman, ne halde dönebiliyorsa da o halde döner...</p>

    <p>Sözünü ettiğim dönemde herkes Paris’te kendi küçük üniformasına sahip olmak istiyordu. Üniformasız kalan bir tek tarafsızlarla casuslardı, onlar da zaten neredeyse aynı kişilerdi. Lola’nın da vardı kendi resmi üniforması, hem de gerçek, çok sevimli bir üniforma, kızıl haçlarla süslenmişti her tarafı, kol ağızları, dalgalı saçları üzerine hınzırca hep yan yatırarak yerleştirdiği minnacık polis beresi. Otel müdürüne sır verir gibi söylediğine bakılırsa, Fransa’yı kurtarmak için bize yardım etmeye gelmişti, tabii gücünün yettiği kadar, ama tüm yüreğiyle! Birbirimizi anlamakta hiç güçlük çekmedik, ne var ki tam olarak anladık da denemez, çünkü yürek gücüyle yapılan işler bana bayağı sevimsiz gelmeye başlamıştı. Beden marifetiyle yapılanları yeğliyordum, mesele bundan ibaret. Yürek gücünden olabildiğince uzak kalmakta yarar vardı, bunu bana iyi öğretmişlerdi, savaşta, hem de nasıl! Bu dersi unutmaya da hiç niyetim yoktu.</p>

    <p>Lola’nın yüreği yumuşacık, zayıf ve coşkuluydu. Vücuduysa pek tatlı, pek muhabbetliydi, haliyle ona olduğu gibi, yani tümüyle sahip olmam gerekmişti. Aslında iyi kızdı Lola, ancak aramıza savaş girmişti, insanlığın yarısını, muhabbet olsun olmasın, öbür yarısını mezbahaya yollamaya yönelten o rezil müthiş hınç. Öyle olunca, bu tür bir saplantı, kaçınılmaz olarak ilişkilerde sorun yaratıyordu. Nekahet dönemini olabildiğince uzatmaya kararlı olan ve çarpışmaların ateşli mezarlığındaki nöbet sırama dönmeye hiç niyeti olmayan bendenizin gözünde, katlimizin saçmalığı, kentte attığım her adımda daha da çarpıcı olarak belirginleşiyordu. Her tarafı inanılmaz boyutta bir hinoğluhinlik sarmıştı.</p>

    <p>Ancak bu kapandan kurtulma şansım yok denecek kadar azdı, yırtabilmek için gerekli ilişkilerin hiçbirine sahip değildim. Tanıdıklar listemde yalnızca yoksul insanlar vardı, yani ölümleri kimsenin umurunda olmayan insanlar. Lola’yla gelince, paçayı sıyırmama yardım etmek için ona güvenilemezdi. Öyle bir hemşireydi ki o, bu tatlı çocuktan daha savaşkan bir yaratık –belki Ortolan dışında– düşlemek dahi olanaksızdı. Daha önceden kahramanlıkların çamur bulamacına batmamış olsaydım, onun o sevimli Jeanne d’Arc havası beni belki heyecanlandırır, imana gelmemi sağlardı, ancak, Place Clichy’de askere yazıldığımdan beri, her türlü sözel ya da gerçek kahramanlık bana artık dehşetengiz ölçüde itici geliyordu. İyileşmiştim, tamamen iyileşmiştim.</p>

    <p>Amerikan Askeri Birliği’nin hanımlarının rahat etmesi için, Lola’nın da dahil olduğu hemşireler grubu Paritz oteline yerleştirilmişti, üstelik ona, özel olarak da ona, daha büyük kolaylık olsun diye bizzat otelin içinde özel bir birimin idaresinin sorumluluğu verilmişti (bunu sağlayacak ilişkileri vardı), Paris hastaneleri için hazırlanan elmalı lokma tatlıları biriminin. Her sabah binlerce düzinesi dağıtılıyordu bu şekilde. Lola bu tatlı görevi, bir süre sonra bayağı tatsız şekilde sonuçlanacak olan belli bir gayretkeşlikle yerine getiriyordu.</p>

    <p>İtiraf etmek gerekir ki, aslında Lola ömründe hiç lokma tatlısı yapmamıştı. Öyle olunca da bir sürü paralı aşçı tuttu, bir iki denemeden sonra da lokmalar teslim edilebilecek hale gelebildi, tam zamanında, şuruplu, tam kızarmış, tatlı, tam ağzınıza layık. Dolayısıyla Lola’nın tek yapacağı şey, çeşitli hastanelere dağıtılmalarından önce tatlarına bakmaktan ibaretti. Lola her sabah saat on olur olmaz uyanır, banyosunu da yaptıktan sonra aşağı, mahzenlerin bitişiğinde en diplerde bulunan mutfağa inerdi. Bunu her sabah yapardı, altını çiziyorum, hem de sırtında, yola çıkmasından kısa bir süre önce San Francisco’lu bir dostunun ona hediye etmiş olduğu sarı siyah Japon kimonosundan başka hiçbir şey olmaksızın.</p>

    <p>Sonuçta her şey yolunda gidiyordu ve gerçekten de tam savaşı kazanmak üzereydik ki, günün birinde, öğle yemeği saatinde onun allak bullak olduğunu gördüm, tabağına elini bile sürmek istemiyordu. Beklenmedik bir facia, ani bir hastalık kaygısıyla telaşa düştüm. Kendisini özen dolu sevgime emanet edip içini dökmesi için ona yalvardım.</p>

    <p>Düzenli aralıklarla bir ay boyunca lokma tatmış olmanın sonucunda Lola en az bir kilo şişmanlamıştı! Nitekim, kullanılmak zorunda kalan fazladan deliğiyle küçücük kemeri faciaya tanıklık ediyordu. Derken sıra gözyaşlarına geldi. Elimden geldiğince onu teselli etmeye çalışırken, o heyecanla, taksiye atlayıp, muhtelif yerlerdeki nice eczaneyi dolaştık. Rastlantı bu ya, tüm tartılar, acımasızca, söz konusu kilonun gerçekten de alınmış olduğunu doğruluyordu, inkâr edilemez biçimde. Bu durumda, onun tam tersine “avanta” peşinde olan başka bir meslektaşına bu hizmeti devretmesini önerdim. Lola, büyük bir ayıp ve bir tür asker kaçaklığı olarak gördüğü bu uzlaşmanın lafının bile edilmesine tahammül edemedi. Hatta büyük-büyük-amcasının da 1677’de Boston’a ulaşarak daha sonra ebedi bir üne kavuşacak olan “Mayflower” gemisinin<a href="../Text/Section0055.xhtml#Footnote0017" id="Backlink0017"><sup>[17]</sup></a> mürettebatından olduğunu bana tam da bu vesileyle açıkladı, dolayısıyla, böyle bir olayın anısına saygı gereği, mütevazı olmakla beraber yine de kutsal sayılabilecek lokma görevinden kaçmayı aklından bile geçirmesi kesinlikle söz konusu olamazdı.</p>

    <p>Gelgelelim, o günden itibaren lokmaları yalnızca ucundan dişler oldu, bu arada dişlerinin tümü de düzgün ve pek sevimliydi. Bu şişmanlama korkusu işin tüm tadını kaçırmıştı. Sararıp soldu. Kısa sürede lokmalardan, benim havan mermisinden korktuğum kadar korkar oldu. Artık çoğu kez, lokmalar yüzünden, sağlık amaçlı upuzun yürüyüşler yapıyorduk, rıhtımda, anacaddelerde, ne var ki Napolitain’e giremez olmuştuk, dondurmalar yüzünden, çünkü onlar da bayanları şişmanlatır.</p>

    <p>Oturmak için onun odasından daha konforlu bir yer düşünemiyordum, her tarafı uçuk mavi, yanda da bir banyo. Dostlarının fotoğrafları, her yerde, imzalı, az sayıda kadın, çok sayıda erkek, yakışıklı delikanlılar, esmer ve kıvırcık saçlı, onun tipinde, bana onların göz renginden söz ediyordu, bir de şu içli, afra tafralı ve hepsi de “sonsuza dek” ibareli sunularından. Başlangıçta, edep açısından, biraz tedirgin olmuyor değildim, hani bunca portre arasında, sonra insan alışıyor.</p>

    <p>Ne zaman onu öpmeye ara versem, lafı yine o konulara getiriyordu, ya savaş ya da lokmalar, kurtuluşu yoktu. Sohbetlerimizde ayrı bir yeri vardı Fransa’nın. Lola’nın gözünde Fransa, zaman ve mekân açısından sınırları pek belirgin olmamakla beraber, şövalyelik ruhu taşıyan bir tür kişilik olma özelliğini sürdürüyordu, üstelik şu sıralar tehlikeli biçimde yaralıydı, tam bu nedenle de çok heyecanlandırıcıydı. Bana gelince, ne zaman Fransa’dan söz edilse, elimde olmadan kendi tatlı canımı düşünmeden edemiyordum, bu durumda da, haliyle, coşkudan yana çok daha çekinceliydim. Herkesin dehşeti kendine. Ne var ki, seks konusunda verici olduğu için, sözlerini dinlerken ona asla karşı çıkmıyordum. Ancak maneviyat açısından, onu pek de tatmin edemiyordum. Fazlasıyla içli, ışıl ışıl olmamı isterdi, oysa ben, kendi açımdan, neden öyle, yüce ruhlu olmam gerektiğini kavrayamıyordum, aksine, tam zıt bir ruh halini sürdürmem için her biri karşı konulamaz bin türlü sebep görüyordum.</p>

    <p>Lola, aslına bakılırsa, mutluluk ve iyimserlikten ötürü sayıklayıp duruyordu, tıpkı yaşamın iyi tarafında duran, ayrıcalıklar, sağlık, güvenlik tarafında duran, önlerinde de daha upuzun bir yaşam süresi olan tüm insanlar gibi.</p>

    <p>Manevi değerler konusunda beni taciz ediyordu, hiç ağzından düşürmüyordu. Maneviyat, beden sağlıklı olduğu sürece onun kibri ve zevkidir, ama hastalanır hastalanmaz ya da işler kötüye gittiğinde bu kez de derhal o bedenden kaçıp kurtulma isteğidir. Bu iki tavırdan, o an için çıkarlarınıza en keyifli biçimde hizmet edenini seçersiniz, işte o kadar! İkisi arasında seçim yapabildiğiniz sürece, mesele yok. Ancak ben, artık seçim yapacak durumda değildim, beni nasıl bir geleceğin beklediği belliydi! Sapına kadar gerçeğin içindeydim, o kadar ki, nereye gitsem kendi ölümüm de bir anlamda peşimden geliyordu, adım adım. Bir tecilli cinayet kurbanı olma kaderimin dışında bir şey düşünmekte zorlanıyordum, oysa herkes bu kaderin benim için gayet doğal olduğu kanısındaydı.</p>

    <p>İnsanın ne dediğini bilmesi ve bunu bir daha asla unutmaması için, mutlak doğrular dışında herhangi bir şey anlamanıza olanak vermeyen bu bir tür bilinçli, sağlığı yerinde, ertelenmiş can çekişmeyi dağarcığına atmış olması gerek.</p>

    <p>Ben şöyle bir sonuca varmıştım: Almanlar isterlerse buraya gelsinler, her şeyi yakıp yıksınlar, katletsinler, yağmalasınlar, oteli, lokmaları, Lola’yı, Tuileries’yi, Bakanları, yardakçılarını. La Coupole’ü, Louvres’u, Büyük Mağazaları, çullansınlar kente, Tanrı’nın gazabına uğratsınlar, gerçekten de bundan daha tiksindirici en ufak bir şey eklenecek hali kalmayacak derecede yozlaşmış olan bu koca kerhaneyi cehennem ateşiyle yaksınlar; benim bu işte gerçekten kaybedecek hiçbir şeyim yoktu, hiç, aksine.</p>

    <p>Ev sahibinizin evi yandığında sizin kaybedecek fazla bir şeyiniz yoktur. Nasıl olsa sonunda bir yenisi gelir, hatta belki de aynısı, Alman ya da Fransız ya da İngiliz ya da Çinli, kirayı yatırmanızı ister, bir punduna getirip, değil mi... Mark olarak mı, frank olarak mı? Nasıl olsa ödemek gerekecek olduktan sonra...</p>

    <p>Sonuç olarak, moral bomboktu. Savaş hakkında ne düşündüğümü söyleseydim ona, yani Lola’ya, benim basbayağı bir canavar olduğumu düşünürdü ve beni mahremiyetinin son nimetlerinden de mahrum bırakırdı. Dolayısıyla, asla ona böyle itiraflarda bulunmaya kalkışmıyordum. Üstelik bazı başka zorluklarla ve rekabetle baş etmem gerekiyordu. Kimi subaylar elimden kapmaya çalışıyorlardı onu, yani Lola’yı. Rekabetlerine karşı koyabilmek zordu, hele onların ellerinde <em>Légion d’honneur</em> nişanlarının yarattığı cazibe gibi bir silah varken. İşin kötüsü, Amerikan gazetelerinde şu ünlü <em>Légion d’honneur</em>’den çok sık söz edilir olmuştu. Hatta sanırım boynuzlandığım seferlerden iki ya da üçünde, ilişkimizin ciddi bir tehdit altına girmesi işten bile değildi, tabii eğer o hoppa birden bende daha üst düzeyde bir yararlılık keşfetmiş olmasaydı: sabahları onun yerine lokma tatmak.</p>

    <p>Bu son dakika uzmanlığı beni kurtardı. Söz konusu olan ben olduğum için, yerine geçmemi kabul etti. Ben de değerli bir savaşçı değil miydim, yani bu önemli göreve layık biri! Artık o andan itibaren sadece sevgili değil, aynı zamanda ortaktık da. Modern çağlar işte böyle başlamıştı.</p>

    <p>Onun vücudu benim için hiç tükenmeyen bir sevinçti. Bu Amerikalı vücutta gezinmekten asla bıkmıyordum. İtiraf etmeliyim ki benim de azgın bir domuzdan farkım yoktu. Asla da olmadı.</p>

    <p>Hatta kendimi şu pek keyifli ve pekiştirici kanaate bile kaptırdım: zarafeti bu kadar cesur, manevi coşkusu bu kadar çekici bedenler üretmeye yatkın olan bir ülke insana kim bilir daha nice temel keşifler sunuyordur, biyolojik anlamda, elbette.</p>

    <p>Lola’yı mıncıklaya mıncıklaya bir karara vardım, er ya da geç Amerika Birleşik Devletleri seferine çıkacaktım, hacca gider gibi, hem de ilk fırsatta. Bu derin, mistik açıdan anatomik macerayı sonuçlandırmadıkça rahata ve huzura kavuşmam gerçekten de mümkün olmadı (oysa acımasızca ters ve sorunlu bir yaşam serüveninden geçecektim).</p>

    <p>Böylece, Lola’nın poposu aracılığıyla yeni bir dünyanın mesajını almış oldum. Yanlış anlama olmasın, Lola yalnızca bir bedenden ibaret değildi, elbette, vahşi kedilerinki gibi biraz şehlamtırak gri mavi gözleri yüzünden oldukça gaddar olmakla birlikte ufak ve sevimli bir kafayla da taçlanıyordu o beden.</p>

    <p>Ona karşıdan bakmak bile ağzımı sulandırmaya yetiyordu, sek bir beyaz şarap içmiş gibi, feci buruk. Bayağı sert bakışlardı yani, hem de buraların hemen tüm bakışlarında rastladığımız türden, Fragonard’ın fırçasından çıkma o oryantal, ticari, sevimli canlılıktan da yoksundular.</p>

    <p>Çoğu kez yandaki <em>café</em>’lerden birinde buluşurduk. Sayıları gitgide artan, çoğunlukla da hırpani kılıklı gaziler sokaklarda topallamaya başlamışlardı. Onlar için yardım toplanıyordu, bilmem ne “Günleri”, şunlar ya da bunlar yararına ama özellikle de “Günleri” düzenleyenlerin yararına. Yalan söylemek, düzüşmek, ölmek. Başka bir şeye kalkışmak yasaklanmıştı. Hırsla yalan söyleniyordu, düş ötesi, gülünç ve saçmalık ötesi, gazetelerde, afişlerde, havada, karada, denizde. Herkes işin içindeydi. En kuyruklu yalanı kim söyleyecek diye yarışıyorlardı. Kısa süre sonra kentte gerçek diye bir şey kalmadı.</p>

    <p>İnsanlar 1914’te var olan azıcık gerçekten bile artık utanır olmuştu. Elinizi attığınız her şey düzmeceydi, şeker, uçaklar, sandaletler, reçeller, fotoğraflar; okunan, yutulan, emilen, hayran olunan, beyan edilen, yalanlanan, savunulan her şey, bunların hepsi kindar hayaletlerden, düzmecelerden ve maskaralıklardan ibaretti. Hainler bile sahteydi. Yalan söyleme ve inanma çılgınlığı uyuz kapar gibi kapılıyordu. Lolacığın Fransızca bilgisi birkaç cümleyle sınırlıydı, ama hepsi de vatanperver nitelikliydi: “Onları haklayacağız!..” “Vatan, Millet!..” Hazin bir durumdu bu.</p>

    <p>Ölümümüzle yakından ilgileniyordu, inatla, pervasızca, başkaları adına cesur olma modası gelir gelmez tüm kadınların yaptığı gibi yapıyordu yani.</p>

    <p>Bense tam tersine beni savaştan uzaklaştıracak ne kadar şey varsa onlara merak salmaktaydım! Birçok defalar ondan, yani Lola’dan o sevgili Amerikası hakkında bilgi istedim, ancak beni tümüyle muğlak, kasıntı ve açıkça belirsiz yorumlarla atlatıyordu, tek kaygısı bende parlak bir izlenim yaratmaktı.</p>

    <p>Ancak artık her türlü izlenime kuşkuyla yaklaşıyordum. Bir seferinde izlenimlerin gazına gelip aldatılmıştım, artık kimsenin lafına kanacak değildim. Kimsenin.</p>

    <p>Onun bedenine inanıyordum, ama ruhuna inanmıyordum. Benim gözümde o, yani Lola denen yaratık, albenili bir savaş kaçkınıydı, savaşın ters yüzünde, yaşamın ters yüzünde.</p>

    <p>Endişemin içine <em>Petit Journal</em><a href="../Text/Section0055.xhtml#Footnote0018" id="Backlink0018"><sup>[18]</sup></a> gazetesinin zihniyetiyle dalıveriyordu: Ponpon, Bando Mızıka, Lorraine benim olacak<a href="../Text/Section0055.xhtml#Footnote0019" id="Backlink0019"><sup>[19]</sup></a> ve beyaz tören eldivenleri... O sırada ben de onunla gittikçe daha sık oynaşıyordum, çünkü bunun onu zayıflatacağını iddia ediyordum. Ancak o bu iş için daha çok uzun yürüyüşlerimize güveniyordu. Bense, nefret ediyordum onlardan, o uzun yürüyüşlerden. Ama o ısrar ediyordu.</p>

    <p>Böylece gayet sporcu bir havada Boulogne Ormanı’na dadanıyorduk, her öğleden sonra, birkaç saat boyunca, ünlü “Göller Turu”.</p>

    <p>Doğa ürkütücü bir şeydir ve Boulogne Ormanı’nda olduğu gibi ne denli evcilleştirilmiş olursa olsun, gerçek kentlilerde bir tür derin endişe yaratır. O zaman da kolayca içlerini döküverirler. Nemli, tellerle kaplı, yağlı ve soyulmuş olsa da, ağaçlar arasında dolaşan kentlilerin, karşı konulamaz biçimde, anılarını su üstüne çıkarmaları için Boulogne Ormanı’ndan daha iyisi yoktu. Lola da bu hüzünlü, sırdaş kaygıdan muaf değildi. New York’taki yaşantısıyla, oradaki kız arkadaşlarıyla ilgili, neredeyse samimi sayılabilecek bin türlü şey anlattı bana, bu şekilde dolandığımız sırada.</p>

    <p>Dolarlar, nişanlanmalar, boşanmalar, elbise ve mücevher alımlarından oluşan ve belli ki yaşamını dolduran o karmaşa ağında neyin az çok gerçek olduğunu tam olarak çözemiyordum.</p>

    <p>O gün hipodroma gittik. O civarlarda hâlâ çok sayıda faytona rastlamak mümkündü, bir de eşeğe binmiş çocuklara, tozu dumana katmakta olan daha başka çocuklara, ayrıca izne çıkmış, ağaçlı ara yollarda, iki tren arası, alelacele müsait kadın aramakta olup, toza daha da fazla duman katan, bir an önce yemeğe çıkma ve sevişme derdinde, yerinde duramayan, vıcık vıcık, acımasızca tükenen zamanla yaşama arzusunun kıskacında kalmış askerlerle dolup taşan arabalara da. Hem tutkudan, hem de aynı zamanda sıcaktan terliyorlardı.</p>

    <p>Boulogne Ormanı her zamankinden daha bakımsızdı, savsaklanmış, idari açıdan askıya alınmış.</p>

    <p>— Burası savaştan önce bayağı hoş bir mekândı herhalde?.. diye değindi Lola. Şık mıydı?.. Hadi anlatın bana, Ferdinand!.. Buradaki at yarışları?.. Bizdeki, New York’takiler gibi miydi?..</p>

    <p>Aslına bakılırsa, savaştan önce, ben, hiç gitmemiştim, at yarışlarına; ama onu oyalamak için bu konuda bir çırpıda yüz çeşit renkli ayrıntı icat ettim, sağda solda bana anlatılmış olan öykülerden yola çıkarak. Elbiseler... Şık haspalar... Havalı faytonlar... Çıkış verilmesi... Coşkulu, tantanalı kornalar... Su dolu hendeğin üzerinden atlayış... Cumhurbaşkanı... Bahislerin dalgalı humması vb.</p>

    <p>Yaptığım bu eşsiz betimleme o kadar hoşuna gitmişti ki, bu anlatı bizi yakınlaştırdı. O andan itibaren o, yani Lola, en azından bir konuda, bendeki epey gizli saklı kalmış olmakla birlikte, ortak zevklerimiz olduğunu keşfettiğini sandı: sosyetik merasimler zevki. Hatta aşka gelip beni öpüverdi, hem de kendiliğinden, itiraf etmeliyim ki bu pek sık yaptığı bir şey değildi. Üstelik, modası geçmiş şeylerin mahzunluğu ona pek dokunuyordu. Herkesin geçip giden zamana ağıt yakma yöntemi farklıdır. Lola yılların uçup gittiğini ancak işi bitik modalarla fark ediyordu.</p>

    <p>— Ferdinand, diye sordu, sizce bu hipodromda günün birinde at yarışı yapılır mı yine?</p>

    <p>— Savaş bitince olur herhalde, Lola...</p>

    <p>— Ama emin olamayız, değil mi?..</p>

    <p>— Hayır, olamayız...</p>

    <p>Longchamp’da bir daha asla at yarışı yapılmaması ihtimali onu tedirgin ediyordu. Dünyanın derdi insanları nereden tutturursa oradan yakalıyordu, ama bir yerden yakalamayı hemen her seferinde beceriyor gibiydi.</p>

    <p>— Savaşın daha uzun bir süre devam ettiğini varsayalım, Ferdinand, örneğin yıllarca... O zaman benim için iş işten geçmiş olur... Buraya geri dönmek açısından... Beni anlıyor musunuz Ferdinand?.. Oysa bilirsiniz, burası gibi hoş yerleri ne kadar da çok severim... Pek sosyetik... Pek şık... İş işten geçmiş olur... Ebediyen iş işten geçmiş olur... Belki de... O zaman yaşlanmış olurum, Ferdinand... Yarışlar yeniden başladığında... Çoktan yaşlanmış olurum... Göreceksiniz Ferdinand, iş işten geçmiş olacak... iş işten geçmiş olacağını hissediyorum...</p>

    <p>Dedi ve kederli haline geri döndü, aldığı kilo söz konusu olduğundaki gibi. Onu yatıştırmak için aklıma gelebilecek her türlü umudu aşıladım... Daha henüz topu topu yirmi üç yaşında olduğunu... Savaşın çabucak geçip gideceğini... Güzel günlerin geri geleceğini... Eskisi gibi, eskisinden de güzel... En azından onun için... Onun kadar hoş bir kız için... Yitik zaman! Onu rahatlıkla telafi edecektir!.. Övgüler... Hayranlıklar, ondan kolay kolay esirgenmeyecektir... Beni mutlu etmek için artık üzülmüyormuş gibi davrandı.</p>

    <p>— Daha yürüyecek miyiz? diye sordu.</p>

    <p>— Zayıflamak için?</p>

    <p>— Haa! sahi, bunu unutuyordum...</p>

    <p>Longchamp hipodromundan ayrıldık, çevredeki çocuklar gitmişti. Sadece toz duman kalmıştı. İzinli askerler hâlâ Mutluluğu kovalamakla meşguldüler, ama artık uluağaç ormanlarından uzakta, Porte Maillot’nun kahvelerinin taraçalarında kıstırılıyordu herhalde, Mutluluk.</p>

    <p>Nehir kıyısı boyunca sonbahardan yükselen pusun yarattığı dans eden halenin gölgelediği Saint-Cloud’ya doğru yürüyorduk. Köprünün yakınında, küpeştelerine kadar yüklü kömürden iyice suya batmış birkaç mavna burunlarından ağaçlara teğet geçiyordu.</p>

    <p>Parkın olağanüstü yeşillik demeti parmaklıkların üstünde dal budak salıyordu. Bu ağaçlar, büyük düşlerin tatlı çapına ve gücüne sahiptir. Ne var ki ağaçlardan da sakınıyordum, onların kurduğu pusulardan geçtim geçeli. Her ağacın ardında bir ölü. Ağaçlı anayol iki sıra gül arasından şadırvanlara kadar uzanıyordu. Büfenin yanındaki gazozcu yaşlı hanım gecenin tüm gölgelerini eteklerinin etrafına ağır ağır sarar gibiydi. Daha ötede, yan yollarda, koyu renk bezlerle gerilmiş iri küp ve dikdörtgenler uçuşuyordu, savaşın oracıkta yakalayıp birden sessizliğe gömdüğü bir panayırın barakaları.</p>

    <p>— Onlar bi yıldır gitti bile işte! diye belirtiyordu bize gazozcu ihtiyar. Artık burdan günde iki kişi bile geçmez oldu... Ben hâlâ geliyosam, alışkanlıktan... Eskiden ne de çok insan gelirdi buralara!..</p>

    <p>Olup bitenin ardından hiçbir şey anlamamıştı ihtiyar kadın, bir tek bu. Lola bu boş çadırların yanından geçmemizi istedi, garip bir içlenme arzusuna kapılmıştı.</p>

    <p>Onlardan yirmi küsur saydık, aynalarla süslü uzun çadırlar, çok daha fazla sayıda küçükler, panayır şekerlemecileri, piyangocular, hatta bir küçük tiyatro, içinde yeller esen; her bir ağacın arasında, her yerde vardı bu barakalardan, bir tanesinin, anayola doğru, perdeleri bile kalmamıştı, eski bir sır gibi açığa çıkmıştı.</p>

    <p>Çadırlar daha şimdiden yapraklara ve çamura doğru eğilmeye başlamışlardı. En sondakinin, diğerlerinden daha fazla eğilenin yanında durakladık, direklerinin üstünde rüzgârda sallanıyordu, bir gemi gibi, yelkenleri çılgınca dalgalanan, son ipini de kopartmaya hazır. Sendeliyordu, ortasındaki bez hızlanan rüzgârda sallıyordu onu, göğe doğru sallıyordu, çatının üstünde. Barakanın ön cephesinde allı yeşilli eski adı okunuyordu; bir atış poligonunun barakasıydı bu: <em>Uluslar Standı</em>’ydı adı.</p>

    <p>Ona bakacak da kimse kalmamıştı. Belki de sahibi artık diğerleriyle birlikte atış yapıyordu, müşterilerle.</p>

    <p>Dükkândaki küçük hedeflere amma da çok kurşun isabet etmişti! Hepsi beyaz noktacıklarla delik deşik! Gırgırına bir düğünü temsil ediyordu bu: ilk sırada, çinkodan yapılma, elinde çiçekleriyle gelin, kuzen, asker, müstakbel eş, kocaman suratı kıpkırmızı, bir de ikinci sırada başka davetliler, panayır açıkken kim bilir onları kaç defa öldürmüşlerdir.</p>

    <p>— Eminim siz iyi nişan almasını biliyorsunuzdur, Ferdinand? Panayır hâlâ açık olsaydı sizinle bir maç yapardım!.. İyi nişan almasını biliyorsunuz siz, öyle değil mi Ferdinand?</p>

    <p>— Hayır, iyi nişan almasını bilmem...</p>

    <p>Düğün alayının en arkasında, alacalı bulacalı başka bir sıra daha vardı, bayrağıyla birlikte Belediye binası. Panayır çalışırken Belediye binasına da ateş ediliyordu herhalde, vurulunca bir çan sesiyle açılan pencerelere, hatta çinkodan küçük bayrağa bile ateş ediliyordu. Sonra da yanda, yokuşta, geçit töreni yapan askeri birliğe, tıpkı benimki gibi, Clichy meydanında, burdaki küçük pipolarla bayrakçıklar arasında duruyordu, ellerinden geldiğince bunların üstüne ateş etmişlerdi, şimdi de ateş ettikleri bendim, dün, yarın.</p>

    <p>— Benim de üstüme ateş ediliyor Lola! diye bağırmaktan alıkoyamadım kendimi.</p>

    <p>— Gelin! deyiverdi o zaman... Saçmalıyorsunuz, Ferdinand, üstelik üşüteceğiz.</p>

    <p>Saint-Cloud’ya doğru ağaçlı anayoldan indik, Kraliyet yolu, çamura batmamak için, elimi tutuyordu, onun eli ufacıktı, ama ben yukarıda ağaçlı yolun gölgesinde terk ettiğimiz Stant’taki çinko düğünden başka bir şey düşünemiyordum. Hatta onu, yani Lola’yı, öpmeyi bile unutuyordum, elim kolum tutulmuştu. Kendimi garip hissediyordum. Zaten sanırım, aklımı içindeki düşünceleriyle birlikte yatıştırmak asıl o andan itibaren çok zor olmaya başladı.</p>

    <p>Saint-Cloud köprüsüne vardığımızda hava tamamen kararmıştı.</p>

    <p>“Ferdinand, <em>Chez Duval</em>’de yemek yemeğe ne dersiniz? O lokantayı seversiniz, siz... Havamız değişir... Orada hep birilerine rastlamak mümkündür... Yoksa odamda yemeği mi tercih edersiniz?” O akşam, görüldüğü gibi, benimle epey ilgiliydi.</p>

    <p>Sonuçta <em>Duval</em>’de karar kıldık. Ancak masamıza oturur oturmaz o mekân gözüme çok saçma sapan göründü. Çevremizde oturan sıraya dizilmiş tüm o insanlara bakınca sanki onlar da tıkınırken her yerden üzerlerine kurşun yağmasını bekliyorlarmış izlenimine kapıldım.</p>

    <p>— Çekin gidin hepiniz! diye uyardım onları. Defolun gidin! Ateş edecekler! Sizi öldürecekler! Hepimizi öldürecekler!</p>

    <p>Beni Lola’nın oteline geri getirdiler, apar topar. Her yerde aynı şeyi görüyordum. Paritz’in koridorlarında dolanan herkes sanki vurulmaya gidiyormuş gibi geliyordu bana, büyük kasanın ardındaki görevliler bile, onlar da, tam bu iş için biçilmiş kaftan gibiydiler, hatta aşağıda Paritz’in önündeki herif de, gökyüzü gibi mavi ve güneş gibi yaldızlı üniformasıyla, hani kapıcı denen şu adam ve de askerler, ortalıkta gezinen subaylar, generaller, tabii onun kadar hoş değildiler ama yine de üniformalıydılar, her yeri kaplayan dev bir atış poligonu, kimse bundan kurtulamayacaktı, ne onlar ne de bunlar. Artık işin şakası yoktu.</p>

    <p>“Ateş edecekler! diye bağırıyordum ben, avazım çıktığı kadar, büyük salonun ortasında. Ateş edecekler! Hepiniz defolup gitsenize!..” Sonra pencereden de bağırdım aynı lafları. Kendime engel olamıyordum. Tam bir skandal. “Zavallı asker!” deniyordu. Kapıcı beni bara götürdü, usulca, incitmeden. Bana içki içirdi, ben de epey içtim, derken nihayet jandarmalar beni almaya geldiler, onlar bu işi daha ite kaka yaptılar. Uluslar Standı’nda da jandarmalar vardı. Onları görmüştüm. Lola beni öptü, kelepçelerini takıp beni götürmelerine yardımcı oldu.</p>

    <p>İşte o zaman hastalandım, ateşlendim, deliye döndüm, öyle açıkladılar durumu hastanedekiler, korkudanmış. Olabilir. Eğer bu dünyanın içindeyseniz, yapılacak en iyi şey, öyle değil mi, buradan çekip gitmektir? Deli olsanız da olmasanız da, korksanız da korkmasanız da.</p>
  </div>
</body>
</html>
