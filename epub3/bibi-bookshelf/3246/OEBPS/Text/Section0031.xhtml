<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XXIII</h1>

    <p>Kim ne derse desin, yeniden başlamamın esas nedeninin Robinson olduğu fikrinden beni kolay kolay vazgeçirmeniz söz konusu olamaz. Önceleri o sıkıntıların üstünde fazla durmamıştım. Hâlâ o hasta senin bu hasta benim, sağda solda sürtmekteydim, ne var ki eskisinden daha fazla endişeli olmaya başlamıştım, giderek artan dozda, tıpkı New York’taki gibi, ardından da her zamankinden bile kötü uyur olmuştum.</p>

    <p>Dolayısıyla onunla, yani Robinson’la yeniden karşılaşmak, beni bayağı sarsmıştı ve sanki nükseden bir tür hastalık etkisi yaratmıştı.</p>

    <p>Her tarafına acı bulaşmış suratıyla, sanki bana tatsız bir düşü geri getirmişti, uzun yıllardır bir türlü kurtulamadığım bir düş. Sırf bu yüzden iki lafı bir araya getiremez haldeydim.</p>

    <p>Damdan düşercesine çıkıvermişti, tam karşıma. Ne yapsam kurtulamayacaktım. Buralara kadar gelip izimi sürdüğü besbelliydi. Buna karşılık, ben onu yeniden görmek için en ufak bir çaba sarf ediyor değildim, elbette... Nasıl olsa yine gelecekti ve beni bir kez daha kendisinin o pis işlerini düşünmeye zorlayacaktı. Şu an zaten her şey bana onun o pis varlığını düşündürüyordu yeniden. Hatta pencereden seyretmekte olduğum, sokakta öylesine yürüyen, sıradan bir görüntü çizen şu insanlar bile, kapı aralarında sohbet ederek, birbirlerine sürtünerek, aklıma hep onu getiriyorlardı. Ben gayet iyi biliyordum, biliyordum neyin peşinde olduklarını, zararsız görüntülerinin altında o insanların neler sakladıklarını. Öldürmekti tek dertleri, öldürmek ve birbirlerini öldürmek, bir çırpıda değil elbette, ama tıpkı Robinson gibi yavaş yavaş, ellerinin altında ne bulurlarsa onunla, eski üzüntüler, yeni sefaletler, henüz adı konmamış nefretler ya da yekten savaş yoluyla, üstelik her şeyin her zamankinden de çabuk olup bitmesini temenni ediyorlardı.</p>

    <p>Onunla karşılaşırım diye evden çıkmaya bile cesaret edemez hale gelmiştim.</p>

    <p>Hastalar çağırdıklarında gitmeye karar verebilmem için en az iki üç kez üstelemeleri gerekiyordu. Tabii böyle olunca da çoğu zaman ben geldiğimde çoktan başka birini çağırmış oluyorlardı. Kafamın içi de tıpkı yaşantım kadar darmadağınıktı. Daha önce yalnızca tek bir defa gittiğim bu Saint-Vincent sokağına çağırdılar beni, 12 numaranın üçüncü katında oturanların evine. Hatta arabayla geldiler beni almaya. Dedeyi derhal tanıdım, fısıldayarak konuşuyor, paspasımın üzerinde uzun uzun ayakkabılarını siliyordu. Silik, gri ve kambur biriydi, torunu için gelmişti ve acele etmemi istiyordu.</p>

    <p>Adamın kızını da gayet iyi anımsıyordum, o da ayrı bir civelekti, şimdiden solmuş, ancak sağlam ve sessizdi, ebeveynlerinin yanına birkaç kez, kürtaj olmak için dönmüştü. Ama buna kimse laf etmiyordu. Ondan tek beklenen şey, hele daha şimdiden, anneanne ve dedenin yanına yerleştirilmiş, iki yaşında bir oğlu olduğu da göz önünde bulundurulursa, eninde sonunda birisiyle evlenmesiydi.</p>

    <p>Yerli yersiz hasta olurdu bu çocuk ve her hastalandığında dede, anneanne, anne hep birlikte gözyaşı dökerlerdi, bol miktarda, özellikle de resmi bir babası olmadığı için. Aile içinde gayrimeşru durumlardan en çok bu tür zamanlarda etkilenilir. Anneanne ve dede, bunu kendilerine tamamen itiraf etmeseler de, gayrimeşru çocukların diğerlerinden daha hassas olduklarına ve daha sık hastalandıklarına inanırlardı.</p>

    <p>Ama ne yapalım ki çocuğun babası, en azından öyle olduğu sanılan adam, geri dönmemek üzere çekip gitmişti işte. Evlilik diye diye adamcağızın o kadar çok kafasını şişirmişlerdi ki, sonunda sıkılmıştı bu işten. Eğer hâlâ aynı hızla kaçmaya devam ediyorsa, kim bilir nerelere varmıştır şimdi. Kimse bu terk edişe anlam verememişti, özellikle de kızın kendisi, çünkü adam, onu düzerken halinden hiç de şikâyetçi görünmüyordu.</p>

    <p>Dolayısıyla, şıpsevdi herif gittiğinden beri üçü de ağlayarak çocuğu seyrediyorlardı ve işte o kadar. Kız, kendi tabiriyle kendini bu adama ruhen ve bedenen, “her şeyiyle” vermişti. Olacağı varmış demek ve ona kalsa bu her şeyi açıklamaya yetiyordu. Ufaklık da zaten onun bedeninden çıkmıştı, hem de tek bir hamlede ve kızın gövdesinin yan tarafları bu yüzden buruşuk kalmıştı. Ruh cümlelerle yetinmesini bilir, oysa beden öyle değildir, o daha müşkülpesenttir, kas da olsun ister. Beden daima elle tutulur bir gerçektir, bu yüzden de hep hüzünlüdür ve tiksindirici bir görüntüsü vardır. Doğrusunu söylemek gerekirse, ben de bugüne kadar bir hamileliğin gençliğin bu kadar büyük bir bölümünü bir seferde alıp götürdüğüne pek sık tanık olmamıştım. Bu annede kala kala bir tek duygular kalmıştı neredeyse ve bir de ruh. Kimse artık onu istemiyordu.</p>

    <p>Bu gayrimeşru doğumdan önce aile “Filles du Calvaire”<a href="../Text/Section0055.xhtml#Footnote0071" id="Backlink0071"><sup>[71]</sup></a> semtinde oturuyordu, hem de epey uzun zamandır. Rancy’deki gönüllü sürgüne zevk için değil, gizlenmek, kendilerini unutturmak, topluca ortalıktan kaybolmak için gelmişlerdi.</p>

    <p>Bu hamileliği komşulardan gizlemek olanaksız hale geldiğinde, her türlü söylentiden uzak durmak için Paris’teki semtlerinden ayrılmaya karar vermişlerdi. Namusu kurtarma taşınması.</p>

    <p>Rancy’de komşuların gözünde saygın bir yer tutmak şart değildi, kaldı ki Rancy’de onları tanıyan da yoktu, üstelik buranın belediyesi iğrenç, hatta açıkçası anarşist denilebilecek bir politika güdüyordu, it kopuk politikası ve bu yüzden de bütün Fransa’nın diline düşmüştü. Herkesin dışladığı bu tarz bir ortamda, elâlemin ne düşündüğünün lakırdısı mı olurdu hiç?</p>

    <p>Aile kendi kendini resen cezalandırmış, eski eş dost ve akrabalarıyla tüm ilişkiyi kesmişti. Facia olmasına faciaydı bu, tam bir aile faciası. Kaybedecek bir şeyimiz kalmadı diyorlardı içlerinden. Düşkündüler artık. İnsan gözden düşmek istediğinde halka iner.</p>

    <p>Kimseye karşı en ufak bir suçlama yöneltmiyorlardı. Güdük kalan isyan nöbetlerine tutulduklarında tek yaptıkları şey, Kader’in neden yanılıp şaşıp onlara böylesine pis bir oyun ettiğini anlamaya çalışmaktı.</p>

    <p>Kızın, Rancy’de yaşamak zorunda kalmaya ilişkin bulduğu tek, ama çok önemli teselli, artık her önüne gelene “yeni sorumluluklarından” özgürce söz edebiliyor olmasıydı. Sevgilisi, firar etmek suretiyle, kızın kahramanlığa ve ayrıksı olmaya özenen doğasının derinlerinde yatan bir arzuyu uyandırmıştı. Artık kendi sosyal sınıfının ve çevresinin kadınlarının çoğunun kaderine tıpatıp benzer bir geleceğe ömrünün sonuna kadar sahip olamayacağından ve her istediğinde daha ilk aşklarında mahvolan yaşamıyla ilgili masala gönderme yapabileceğinden emin olur olmaz, başına gelen bu büyük felakete çok iyi uyum sağladı, hem de bundan büyük bir haz alarak ve sonuçta feleğin sillesini yemesi dramatik bir şekilde isabet olmuştu. Bekâr annelikten çok memnundu.</p>

    <p>Babası ve ben içeri girdiğimizde, tasarruf amaçlı aydınlatma, yemek odalarında yarım renklerin ötesinin seçilmesine olanak tanımıyordu; aile mobilyalarına özgü bayat karabiber kokusuyla ağırlaşmış o loş ortamda, insanların yüz hatları ancak, havada asılı kalan sözcükleri diline pelesenk etmiş et parçaları ve soluk lekeler şeklinde seçilebiliyordu.</p>

    <p>Masanın üstünde, orta yerde, kundak bezlerinin içinde, sırtüstü uzanmış olan çocuk, kendini elletmekteydi. Elimi ilk olarak karın duvarına bastırdım, çok dikkatli biçimde, kademeli olarak, göbek deliğinden hayalarına kadar, sonra da göğsünü dinledim, yine büyük bir ciddiyetle.</p>

    <p>Kalbi küçük bir kedininkiyle aynı hızda atıyordu, sertçe ve çılgınca. Derken mıncıklayıcı parmaklarımdan ve manevralarımdan sıkılıverdi çocuk ve başladı o yaşlara özgü bir tarzda yaygarayı koparmaya, akıllara durgunluk verecek derecede. Bardağı taşıran damlaydı bu. Robinson’un dönüşünden beri, hem kafamda hem bedenimde, zaten kendimi bir tuhaf hissediyordum, bir de bu masum küçüğün çığlıkları bende berbat bir etki yarattı. Ama o ne çığlık Tanrım! O ne çığlık! Dayanamıyordum.</p>

    <p>Aptalca davranışımı belirleyen bir başka düşünce daha oldu sanırım. Zıvanadan çıkmışken, fazlasıyla uzun süredir içimde hissettiğim her türlü hıncı ve tiksinmeyi, yüzlerine karşı dışavurmaktan kendimi alamadım.</p>

    <p>— Eee! diye yanıt verdim, o küçük çığırtkana, acele etme, piç kurusu, bağıracak daha çok fırsatın olacak ileride! Çok fırsatın olacak, çok, merak etme, eşek sıpası! Boşuna tepinme! Beynini, gözlerini oyacak, hatta dikkat etmezsen geride ne kaldıysa onu bile mahvedecek kadar çok felaket göreceksin daha, çok!</p>

    <p>— Neler diyorsunuz öyle Doktor? diye sıçradı anneanne. Ben sadece yinelemekle yetindim: “Daha çok fırsatın olacak, çok!”</p>

    <p>— Ne? Neye fırsatı olacak? diye sordu kadın, tüyleri diken diken...</p>

    <p>— Anlayıverin artık! diye yanıtladım. Anlayıverin artık! Her şey size fazlasıyla açıklanıyor zaten! Sorun da bu! Anlamaya çalışsanıza! Uğraşın biraz!</p>

    <p>“Neyin fırsatıymış?.. Ne dedi?” Üçü birden, başladılar birbirine soru sormaya ve “sorumluluk sahibi” kız da bir tuhaf bakıyordu, derken birden o da başladı feci çığlıklar atmaya, susmamacasına. Sinir krizi geçirmek için sıkı bir fırsat geçirmişti eline. Bu fırsatı kaçırmaya da hiç niyeti yoktu. Bu tam bir savaştı! Tekmele yavrum tekmele! O da yetmezse nefesin kesilsin! korkunç biçimde gözlerin şaşılaşsın! Çatmıştım belaya! Görülmeye değerdi! “Deli bu, anne, deli!” diye kükreyerek yırtınıyordu. Doktor delirdi! Yavrumu al onun elinden, anne!” Çocuğunu kurtarıyordu.</p>

    <p>Nedenini asla anlayamayacağım ama, o kadar heyecanlanmıştı ki, birden Bask şivesiyle konuşmaya başladı. “Korkunç şeyler söylüyor! Aney!.. Manyak bu herif!..”</p>

    <p>Ufaklığı çekip aldılar elimden, yangından mal kaçırır gibi. Az önce o kadar çekingen görünen dede şimdi de maun ağacından iri termometresini duvarda asılı durduğu yerden almaya çalışıyordu, kocaman, topuz gibi bir termometre... Ve kapıya kadar eşlik etti bana, uzaktan, kapıyı da, sert bir tekmeyle, suratıma çarptı.</p>

    <p>Tabii, fırsat bu fırsat, vizitemi de ödemediler...</p>

    <p class="paragraf">Kendimi yeniden sokakta bulduğumda, başıma gelenlerden hiç de hoşnut değildim. Mahalledeki itibarımın beş paralık olması değildi aslında canımı sıkan, onu zaten çok önceden, benim bir katkıda bulunmama bile gerek kalmadan, inebileceği en düşük düzeye getirmişlerdi, ama hâlâ Robinson yüzündendi sıkıntım, bir açıksözlülük patlamasıyla ondan kurtulabilmeyi, kasıtlı olarak çıkardığım bu rezalet sayesinde kendi kendimle bir anlamda sıkı bir kavga ederek, bu herifi bir daha asla görmeme kararlılığına kavuşabilmeyi ummuştum.</p>

    <p>Bir bakıma, şöyle bir hesap yapmıştım kafamda: İnsanın kendine karşı bir seferde çıkarabileceği rezaletin boyutunu deneysel olarak ölçeyim hele! Gelgelelim rezaletin ve heyecanın sonu yoktur, açıksözlülükle işi nereye kadar vardırmak zorunda kalacağınızı kestiremezsiniz... İnsanların sizden daha neler gizlediklerini de... Daha neler gösterebileceklerini de... Tabii yeterince uzun yaşarsanız... Palavralarını yeterince deşebilirseniz... Her şeyi sil baştan ele almak gerekiyordu.</p>

    <p>Bir an önce gidip saklanmak istiyordum, ben de, şimdilik. Eve dönmek için önce Gibet<a href="../Text/Section0055.xhtml#Footnote0072" id="Backlink0072"><sup>[72]</sup></a> çıkmazından geçtim sonra da Valentines sokağından. Epey uzun bir yoldu. Fikir değiştirmeye yetecek kadar. Işıklara doğru yol aldım. Transitoire<a href="../Text/Section0055.xhtml#Footnote0073" id="Backlink0073"><sup>[73]</sup></a> meydanında, kandilci Péridon’a rastladım. Biraz havadan sudan konuştuk. “Sinemaya mı gidiyorsunuz Doktor bey?” diye sordu bana. Fena fikir değildi. Aklım yattı.</p>

    <p>Otobüsle gidince metrodan daha çabuk varılabiliyordu. Bu utanç verici aradan sonra Rancy’den kesin ve temelli olarak çekip gidebilirdim aslında, elimden gelseydi.</p>

    <p>İnsan bir yerde takılıp kaldıkça, nesneler ve insanlar iyice yozlaşıyorlar, çürüyorlar ve sırf sizin hatırınıza leş gibi kokmaya başlıyorlar.</p>
  </div>
</body>
</html>
