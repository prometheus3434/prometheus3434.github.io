<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XXVIII</h1>

    <p>Yine o dönemde, olup bitenlerden dolayı anımsadığım bir akşam daha var. Önce, akşam yemeği saatinden az sonra, sanki birileri çöpleri karıştırıyormuş gibi koca bir şangırtı işittim. Apartmanımın merdiven boşluğunda çöp tenekeleriyle sık sık şamata yapıldığı oluyordu. Sonra bir kadının iniltileri duyuldu, sızıldanmalar. Kapımı araladım ama kımıldamadan.</p>

    <p>Bir kaza anında kendiliğimden dışarı çıksam belki sadece komşu muamelesi görecektim, o zaman da tıbbi hizmetimi bedavaya vermiş olacaktım. Eğer benden yardım isteniyorsa adam gibi çağırsınlar ki ben de yirmi frank alayım. Sefalet amansız, inatçı bir biçimde özverinin ensesindedir ve en iyi niyetli girişimler bile acımasızca cezalandırılmaktadır. Dolayısıyla ben de gelip kapımın çalınmasını bekliyordum, ama gelen olmadı. Tasarruf amaçlı olsa gerek.</p>

    <p>Ancak, tam beklemekten vazgeçiyordum ki kapımın önünde bir kız çocuğu belirdi, kapı zillerinden isimleri okumaya çalışıyordu... Sonuçta anlaşıldı ki gerçekten de bana gelmiş, bayan Henrouille’un ricası üzerine.</p>

    <p>“Hangisi hastalanmış? diye sorguladım onu.</p>

    <p>— Evlerinde yaralanan bir bey için çağırıyorlar...</p>

    <p>— Bir bey mi?” ilk aklıma gelen Henrouille’un ta kendisiydi.</p>

    <p>“O mu?.. Bay Henrouille?</p>

    <p>— Hayır... Onlarda kalan bir dostları için çağırıyorlar...</p>

    <p>— Sen tanıyor musun onu?</p>

    <p>— Hayır.” O dostu daha önce hiç görmemişmiş.</p>

    <p>Dışarıda, hava soğuktu, çocuk koşturuyordu, ben de acele ediyordum.</p>

    <p>— Nasıl olmuş?</p>

    <p>— Ben ne bileyim.</p>

    <p>Eskiden uzun kış sislerinin usulca, yavaşçacık çalılara takıldığı bir korunun son çitlerini oluşturan bir başka küçük parkın kenarından geçtik. Birbiri ardına küçük sokaklar. Kısa sürede evlerinin önüne vardık. Çocuk veda edip ayrıldı. Daha fazla yanaşmaya korkuyordu. Gelin Henrouille sundurmalı merdivenlerin tepesinde beni bekliyordu. Gaz lambası rüzgârda titreşiyordu.</p>

    <p>— Bu taraftan Doktor bey! Bu taraftan! diye seslendi bana.</p>

    <p>Hemen sordum ben de: “Yaralanan kocanız mı?”</p>

    <p>— Girsenize! deyiverdi epey hoyratça, düşünmeme bile fırsat vermeden. Ve tam da ihtiyarla burun buruna geldim, daha koridora gelir gelmez çığlık çığlığa üzerime atladı. Makineli tüfek gibiydi.</p>

    <p>— Vay! namussuzlar! Vay! haydutlar! Yetişin Doktor! Beni öldürmeye kalktılar!</p>

    <p>Demek becerememişler.</p>

    <p>— Öldürmek mi? deyiverdim, sanki şaşırmış gibi. Niye öyle bir şey yapsınlar ki?</p>

    <p>— Niyesi var mı, çünkü bir türlü ölmek bilmiyordum da ondan! Bu kadar basit! Tanrı belalarını versin! Kaldı ki elbette ölmeye hiç niyetim yok!</p>

    <p>— Anacığım! anacığım! diye sözünü kesiyordu gelin. Aklınızı mı yitirdiniz siz! Doktor beye ne çirkin şeyler anlatıyorsunuz öyle, aşk olsun, anacığım!..</p>

    <p>— Ben mi çirkin şeyler anlatıyorum? Vay edepsiz karı vay, sizin ar damarınız iyice çatlamış! Ben mi aklımı yitirmişim? Yok canım, benim aklım hâlâ topunuzu ipe götürmeye yeter de artar bile! Benden söylemesi!</p>

    <p>— Peki ama kim yaralandı? Nerede?</p>

    <p>— Şimdi görürsünüz onu! diye sözümü kesiverdi ihtiyar. Yukarıda, onun yatağında yatıyor, katil! Hatta yatağını da iyi pisletti, değil mi kaltak? İyi pisletti o pis şilteni hem kendi kanıyla suladı o domuz! Ama benimkiyle değil! Lağım suyu gibidir o kan, kesin! Yıka yıka çıkmaz! O katilin kanının kokusu öyle bir sinecek kiii daha çoook kokutacak ortalığı çoook, nah şuraya yazıyorum! Ah, ah! kimileri de heyecan olsun diye tiyatroya miyatroya gider! Diyorum da inanmıyorsunuz, esas tiyatro dediğin burada yahu! Burada, Doktor! Yukarıda! Hem de sahici tiyatro! Öyle uyduruk cinsinden değil yani! Sakın yerinizi başkasına kaptırmayın! Hemen çıkıverin yukarıya! Belki de vardığınızda çoktan ölmüş olur o eşkıya bozuntusu! O zaman da görecek bir şeyiniz kalmaz!</p>

    <p>Gelin sokaktan geçenlerin duymasından korkuyordu ve ona susmasını emrediyordu. Bence, bu koşullarda bile pek de soğukkanlılığını yitirmişe benzemiyordu gelin, sadece epey canı sıkkındı o kadar, çünkü işler hiç de yolunda gitmemişti, ama yine de fikrinden dönmüyordu. Hatta o, tamamen haklı olduğuna kesinlikle inanmaya devam ediyordu hâlâ.</p>

    <p>— Aman Doktor bey, neler de diyor, baksanıza! Söylenecek laf mı şimdi bunlar! Ben ki tam aksine o daha mutlu olsun diye hep saçımı süpürge ettim! Siz şahitsiniz değil mi?.. Ben ki onu hep Sörlerin yanına yerleşmeye teşvik ettim...</p>

    <p>Yine Sörlerden söz edilmesi ihtiyar için bardağı taşıran damlaydı.</p>

    <p>— Cennete! Oraya yollamak istiyordunuz beni hepiniz değil mi kaltak! Vay eşkıya karı vay! Kocanla sen, yukarıdaki caniyi o iş için getirdiniz buraya değil mi! Bal gibi beni öldürmek içindi, Sörlere yollamak için değil tabii! Ama halledemedi işte, yaa evet, bak bunu bilmenizde yarar var iyi kotaramamışsınız bu işi! Haydi gidin Doktor, gidin görün yukarıdaki o dürzü kendini ne hale sokmuş hem de kendi kendine yaptı ne yaptıysa!.. Umarım paçayı sıyıramaz ve geberip gider! Haydi, Doktor! İş işten geçmeden gidin de görün şunu!..</p>

    <p>Gelin pek de öyle perişan olmuş sayılmazdı aslında, ama ihtiyarın da ondan aşağı kalır tarafı yoktu. Gerçi bu tam teşebbüs sırasında neredeyse postu deldiriyordu, ancak göstermek istediği kadar öfkeli de değildi aslında. Numara yapıyordu. Bu başarısız cinayet onu sanki kamçılamış, yıllardır içine kapandığı o küflenmiş bahçenin dibindeki bir nevi sinsi tabuttan çekip almış gibiydi. Azimli bir canlılığa yeniden kavuşmuştu hem de o yaşta. Fütursuzca zaferinin tadını çıkarıyordu, aynı zamanda da dişli gelinini, bundan böyle daima, taciz etme olanağına kavuşmanın mutluluğunu yaşıyordu. Artık onu gagasından yakalamıştı. Bu beceriksiz suikastla ve her şeyin nasıl olup bittiğiyle ilgili en ufak ayrıntının benden gizli tutulmasına katiyen razı değildi.</p>

    <p>— Sonra, biliyor musunuz, diye bana hitap ederek sürdürüyordu konuşmasını, aynı tutkulu tarzda, katille ilk sizin orada tanıştım, sizin orada sayın Doktor bey... Oysa ondan işkillenmemiş de değildim hani!.. Hem de nasıl işkillenmiştim!.. Bana ilk önce ne teklif etti biliyor musunuz? Sizin icabınıza bakmayı kızım, sizin! Sizin dedim kaltak! Hem de ölü fiyatına halledecekti! İnanın öyle! Zaten herkese aynı şeyi teklif ediyor! Malum!.. Gördün mü edepsiz karı, senin o işçinin gerçek mesleğinin ne olduğunu iyi bilirim ben! Önceden soruşturdum ben bu işi yaa! Adı Robinson!.. Dimi, adı bu dimi? Sıkıysa aksini söyle bakalım? Buralarda sizinle bir dolaplar çevirdiğini görür görmez kuşkulandım... İyi ki de öyle yapmışım! Kuşkulanmasaydım kim bilir şimdi nerede olurdum?</p>

    <p>Ve ihtiyar bana tüm olup biteni defalarca anlattı. Robinson tavşanlığın kapısına tabancayı bağlarken tavşan hareket etmişti. O sırada da o, yani ihtiyar, kulübesinden onu izliyordu, hem de “en ön sıradan!”, öyle diyordu kendisi. Adam tam düzeneğini kurarken, saçma dolu tabanca suratında patlamıştı, hem de gözlerine doğru. “Eee insan cinayete kalkıştığında içi o kadar da rahat olacak değil ya. Elbette!” diye yorumluyordu o da, yani ihtiyar.</p>

    <p>Her neyse, sonuçta pek fiyakalı bir beceriksizlik ve çuvallama örneği olmuştu bu.</p>

    <p>— Bu devirde insanlar bu hale getirildi işte! Yalan mı? Böyle olmaya alıştırılıyorlar! diye ısrar ediyordu ihtiyar. Günümüzde artık karınlarını doyurmak için adam öldürmeleri gerek! Sadece börek çörek çalmak onlara yetmiyor artık... Üstüne bir de nineleri öldürmeleri gerek!.. Böylesi de hiç görülmemişti!.. Asla!.. Başımıza taş yağacak! Üstelik bunların içi dışı fesat! Ama işte hepiniz gırtlağınıza kadar battınız melanete!.. Şimdi de kör oldu değil mi şu sizinki! Sonsuza dek başınıza kaldı şimdi!.. Dimi?.. Durun bakalım kim bilir ondan daha ne fesatlıklar öğreneceksiniz!..</p>

    <p>Gelinin ağzını bıçak açmıyordu, ama herhalde işin içinden nasıl çıkabileceğinin planını da yapmıştı. Sıkı bir leş parçasıydı o. Biz düşüncelere dalmışken, ihtiyar da odaların içinde oğlunu aramaya koyuldu.</p>

    <p>— Sonracığıma, Doktor, benim bir de oğlum var, yalan mı! Hangi cehenneme gitti bu? Yine ne dolaplar çeviriyor?</p>

    <p>Ardı arkası kesilmeyen bir gülme nöbetinin etkisiyle koridor boyunca sallana sallana ilerliyordu.</p>

    <p>Bir ihtiyarın gülmesi, hem de bu kadar yüksek sesle, ancak bir tımarhanede olabilecek bir şeydir. İnsan böyle bir şey duyunca sonu nereye varacak diye sormadan edemiyor. Ama o ille de oğlunu bulmak istiyordu. Oğlu ise sokağa kaçmıştı; “Demek öyle! saklansın o zaman ve Tanrı ona uzun ömür versin! O yukarıdakiyle, ötekiyle birlikte yaşamayı hak etti, yaşasınlar bakalım bir arada, o artık gözü görmeyecek olanla! Beslesin onu! Nasıl da patladı suratında tabancası! Gördüm ben onu! Her şeyi gördüm! İşte böyle, bom! Ve de her bir şeyi gördüm ben! Ve de inanın bana o bir tavşan değildi! Vay be! hay dinine yandığımın yahu! Nerede o benim oğlum olacak adam, Doktor, nerede? Onu görmediniz mi? O da namussuzun dik âlâsıdır zaten ezelden beri ötekinden bile daha fazla içten pazarlıklıydı, ama artık o iğrenç ruhunun derinliklerindeki çirkefi tümüyle ortaya çıkarmayı başardı o karı, şahtı şahbaz oldu! Eee, onunki kadar melun bir ruhun ortaya çıkması da zaman alır, tabii, kolay değil! Ama bir çıktı mı da tam çıkar, iyice kokuşmuş vaziyette! Ne diyeyim, Doktor, tam da öyle işte! Sakın kaçırmayın!” Üstelik eğleniyordu da. Ayrıca bu olup bitenlere ne kadar tepeden bakabildiğini göstererek de beni şaşırtmak, böylece bir seferde hepimizi birden bozum etmek, bir anlamda aşağılamak istiyordu.</p>

    <p>Gönlüne göre bir rol yakalamıştı ve bu ona heyecan veriyordu. Mutlu olmanın sonu yok. İnsan belirli bir rol oynayabildiği sürece, asla mutluluğa doymak nedir bilmez. Yirmi yıldır ona sunulan, o pimpirik işi sızlanmaları, işte onları artık istemiyordu ihtiyar Henrouille. Kucağına düşen bu beklenmedik, bu keskin role sıkı sıkı yapışıyordu. Yaşlanmak, artık oynayacak ateşli bir rol bulamamak demek, ölümü beklemek dışında yapacak işin kalmadığı o tatsız tuzsuz sahverilmişliğe teslim olmak demek. Yaşama sevincini yeniden yakalamıştı ihtiyar, birden, hem de ateşli bir intikam rolüyle. Bu sefer ölmeyi hiç, hiç ama hiç istemiyordu artık. Bu sağ kalma arzusuyla, bu iddiayla ışıl ışıl ışıldıyordu. Dramın içinden yeniden ateşi, gerçek ateşi bulup çıkarmayı başarmıştı.</p>

    <p>İçini ısıtıyordu, artık bu yeni ateşi bırakmak, bizi bırakmak istemiyordu. Uzun süre boyunca, neredeyse tüm umudunu yitirmişti. O geçkin bahçesinin dibinde kendini ölüme terk etmekten nasıl kurtarabileceğini bilemez hale gelmişken, birden, sağlam, sıcacık bir taze gündem sağanağı nimet gibi yağmıştı başına.</p>

    <p>— Ölümümü, kendi ölümümü! diye haykırıyordu şimdi de ihtiyar HenrouiIIe ana, kendi ölümümü görmek istiyorum! Duydun mu beni! Benim gözlerim hâlâ görüyor çok şükür! Duydun mu! benim gözlerim hâlâ görüyor! Ölümümü iyice görmek istiyorum!</p>

    <p>Artık ölmek istemiyordu, asla. Apaçık. Artık kendi ölümüne inanmıyordu.</p>
  </div>
</body>
</html>
