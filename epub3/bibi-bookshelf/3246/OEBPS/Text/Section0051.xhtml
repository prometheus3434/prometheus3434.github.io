<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XLIII</h1>

    <p>Gelgelelim biz ne yaparsak yapalım, o hepimizi suya götürüp susuz getirebilecek çaptaydı. Nasıl mı? İşte, gidip o sevgili Robinson’unu görmeyi de başarmıştı sonunda, hem de gönlünce... Onları birlikte ilk yakalayan Parapine oldu. Doğu İstasyonu’nun karşısındaki bir kahvenin taraçasına kurulmuşlardı.</p>

    <p>Ben zaten buluştuklarını epeydir tahmin ediyordum aslında, ancak onların o ilişkileriyle artık hiç ilgilenmiyor görünmeyi yeğlemiştim. Üstüme vazife değildi yani. Tımarhane’deki görevlerini layığıyla yerine getiriyordu, hem de gayet başarılı bir şekilde, felçliler koğuşunda, bayağı ağır bir işti üstelik, onları iyice temizlemek, kurulamak, çamaşırlarını değiştirmek, onlarla çene çalıp salyalarıyla uğraşmak. Ondan daha fazlasını istemeye de hakkımız yoktu.</p>

    <p>Eğer onu Paris’e alışverişe yolladığım hafta sonlarını değerlendirip biricik Madelon’cuğuyla görüşmek istiyorsa bu onun bileceği işti. Gelgelelim, o tokat hadisesinden sonra biz onu, yani Madelon’u, bir daha hiç görmemiştik Vigny-sur-Seine’de. Ama sanırım o günden sonra kız Robinson’a hakkımda epey boktan şeyler anlatmış olmalıydı!</p>

    <p>Artık Toulouse’dan bile hiç söz etmiyordum Robinson’a, sanki o olup bitenler hiç yaşanmamış gibi.</p>

    <p>Bir altı ay böyle geçti işte, ite kaka, sonra personelde doğan bir boşluk nedeniyle, masaj işlerinden iyi anlayan bir hemşire bulmamız gerektiği ortaya çıktı, bizimki haber dahi vermeden kocaya kaçmıştı.</p>

    <p>Bu işe bir sürü güzel kız talip oldu ve ilanımız yayınlanır yayınlanmaz Vigny’ye sökün eden her milletten bunca sağlam yapılı haspa arasından seçim yapmakta bayağı zorlandık. En sonunda Sophie adında bir Slovak kızda karar kıldık, itiraf etmek gerekirse, teninin, rahat ve sevecen duruşunun, her tarafından sağlık fışkırıyor olmasının cazibesine dayanamamıştık.</p>

    <p>Bu Sophie çok az Fransızca biliyordu, ancak ben de kendi hesabıma, hiç gecikmeden ona dil dersleri vermeye talip oldum, asgari nezaket gereği. Üstelik onunla bu taptaze temas, bana eğitim konusunda yepyeni bir şevk verdi. Oysa Baryton beni bu işten soğutmak için elinden geleni yapmıştı. Ders almasını bilmemek diye buna denir işte! Ama o ne körpelikti öyle! Ne coşku! Ne müthiş kaslar! Ne güzel bahane! Lastik gibi! Dipdiri! İnanılmaz sürprizlerle dolu! Aşırı derece Batılı tarzdaki sohbetleri genellikle berbat eden o sahte ya da gerçek utangaçlıkların zerresi dahi lekelemiyordu bu güzelliği. Kendi hesabıma ve doğruyu söylemek gerekirse, gözümü ondan ayıramıyordum. Tek tek bütün kasları, anatomik gruplar halinde, elden geçiriyordum... Kas tepeciklerini izleyerek, karış karış... Bu yoğunlaşmış, ama aynı zamanda da ince, demetler halinde, ellediğinizde sırasıyla hem kaypak hem de her şeye elverişli zindeliğin peşinden gitmekten kendimi alamıyordum... Diri, rahat, mucizevi, kadife gibi bir cildin altında...</p>

    <p>O inkâr edilemez, fizyolojik, kıyaslamalı, büyük ahengin, yaşayan zevklerin çağı henüz gelmedi... Beden henüz bir tanrıçadır, benim utanılası ellerim tarafından mıncıklanan... Namuslu bir adamın elleri bunlar, o meçhul papazınkiler... Önce Ahret’ten ve Kelam’dan izin almak gerek... Ne leş kokulu bir merasim merakı bu!.. Görgülü erkek dediğin, işini görmeye ancak kalın bir simgeler tabakasının pisliğine bulanmış ve sapına kadar artistik dışkılarla köpüklenip korunmuş bir vaziyette gider... Ardından ne gelirse gelsin! İyi iş! Aslında bayağı tasarruf sayılmalı sadece anımsamalarla tahrik olmak... Anımsamalara sahip olabilirsiniz, satın alıp ömrü billah elde tutabilirsiniz anımsamaları, hem de en güzellerini, en muhteşemlerini... Yaşamın kendisi biraz daha karmaşıktır elbette, insan çeşitlerininki özellikle. Korkunç bir macera. Bundan daha umutsuzu zor bulunur. Bu kusursuz biçim merakının yanında, kokain alışkanlığı bile istasyon şefi avuntusu düzeyinde kalır.</p>

    <p>Ama iyisi mi biz Sophie’mize dönelim! O nazlı, ürkek ve şüpheli müessesemizde onun varlığı bile tek başına bir pervasızlık örneği gibi duruyordu.</p>

    <p>Bir süre birlikte yaşadıktan sonra, onun hemşirelerimiz arasında yer almasından hâlâ hoşnuttuk elbette, ancak yine de günün birinde o sonsuz önlemlerimizin dengesini altüst etmesinden ya da sadece bir sabah uyandığında bir anda bizim sefil gerçekliğimizin bilincine varmasından korkmadan da edemiyorduk...</p>

    <p>Kokuşmuş koyuvermişliğimizin ne boyutlara ulaştığından henüz haberdar değildi Sophie! Bizler bir tutunamayanlar güruhuyduk! Onu hayranlıkla izliyorduk, yanı başımızdaki o hayat dolu duruşu, yerinden kalkıp, yalın bir biçimde soframıza gelişi, gidişi bile yetiyordu bize... Bizi büyülüyordu...</p>

    <p>Üstelik bu son derece basit hareketleri her yapışında, hem apışıp kalıyor, hem de sevinçten dört köşe oluyorduk. Sırf onun bu derece güzel ve bizden kat kat daha gamsız oluşunu hayranlıkla izlemek bile bize şiirsellikte yeni aşamalar kaydettiriyor gibiydi. Onun yaşamı bizimkinden bambaşka kaynaklardan besleniyordu... Daima sürüngendi, bizimkiler, yıvış yıvış.</p>

    <p>Saçından ayak bileklerine kadar ona can katan bu aynı anda neşeli, keskin ve yumuşak güç bize bir yandan da huzursuzluk veriyor, tedirgin ediyordu, çok hoş biçimde elbette, ama tedirgin ediyordu, işin doğrusu bu.</p>

    <p>İçgüdülerimizin keyfi yerine geldiğinde, derhal bu dünyanın gerçekleri hakkındaki hırçın bilincimiz devreye girip bizi bu keyiften uzak tutmaya çalışıyordu, bilgi hep orada bir köşede duruyordu, o özünde korkak, varoluşun mahzenine gizlenmiş, hem alışkanlık hem de tecrübe gereği daima en kötü ihtimallere boyun eğmiş haliyle.</p>

    <p>Sophie, Amerikalı kadınlarda sıkça rastlanan, neredeyse alışılagelmiş o kanatlı, esnek ve keskin hareketlere sahipti, gelecek vadeden büyük varlıkların hareketleri, gözü yükseklerde, kuş gibi, yaşam tarafından sırtlanarak yepyeni türde maceralara taşınan... Rotasını Sonsuzluğa çevirmiş neşe dolu sevecen üç direkli bir yelkenli...</p>

    <p>Bu cazibe meselelerinde genelde çok da lirik takılmayan Parapine bile onun odadan her çıkışında kendi kendine gülümsüyordu ağzı kulaklarında. Sırf onu seyretmek bile insanın ruhuna iyi geliyordu. Özellikle de hayli arzulu duran benimkine, doğrusunu söylemek gerekirse.</p>

    <p>Onu, yani Sophie’yi fenersiz yakalayabilmek, fiyakasını bozmak, benim üzerimde edindiği o bir nevi iktidar ve prestiji elinden almak, onu biraz aşağı çekmek, yani sonuçta, onu kendi soysuz ölçülerimize uygun şekilde insanileştirmek amacıyla, o uyurken odasına dalıyordum.</p>

    <p>İşte o zaman bambaşka bir manzara sergiliyordu Sophie, çok daha tanıdık gelen, ancak yine de şaşırtıcı, bir yönüyle de rahatlatıcı. Havası sönmüş, üstü başı neredeyse tamamen açılmış, yatağın üzerinde çaprazlama yatmış, kalçalar sere serpe, teni gevşek ve terli, yorgunlukla yüzleşir vaziyette...</p>

    <p>Bedeninin derinliklerinde uykuyla didişiyordu Sophie, bu yüzden de horluyordu. Onu erişilebilir olarak gördüğüm biricik an buydu. Artık büyü yok! Dalga geçme de yok! İş ciddi! Varoluşun sanki ötesine geçmiş ha babam de babam uğraşıyordu, oradan hâlâ yaşam kırıntıları koparabilmek amacıyla... İşte o anlarda hayli açgözlü oluyordu, hatta bu konuda bir türlü durmasını bilemediği için ayyaş dahi denilebilir. Kıçında pirelerin uçuştuğu o seanslardan sonraki hali de görülmeye değerdi, hâlâ yüzü şiş, pembe cildinin altında organları mahmurluklarını bir türlü atamamış. İşte o an herkes gibi komik ve gülünç oluyordu. Hâlâ mutlu mutlu sallanıyordu dakikalarca, derken gün ışığı olduğu gibi üstüne düşüyordu ve fazla iri bir bulutun geçişinden sonra olduğu gibi, yeniden canlanıp havalanıyordu, heybetli, özgürlüğüne kavuşmuş...</p>

    <p>İşte bütün bunlar düzülebilir nitelikteydi. Maddenin yaşama dönüştüğü o ana dokunabilmek ne de keyiflidir. İşte o zaman insanların önünde açılan o sonsuz enginliğin seviyesine çıkıveriyorsunuz. O hızla: Oh! Ve yine oh! diyorsunuz. Üstüne çıkıp elinizden geldiği kadar doyuma ulaşıyorsunuz, sonrası da kocaman bir çöl gibi...</p>

    <p>Bizlerin, yani patrondan çok dostları olan bizlerin arasında, onunla en içli dışlı olanı, sanırım bendim. Örneğin beni düzenli olarak, orası kesin, zırdeliler koğuşunun hastabakıcısıyla aldatıyordu, eski bir itfaiyeciydi adam, Sophie bunu benim iyiliğim için yaptığını söylüyordu, beni fazla yormamak adına, yürütmek zorunda olduğum ve onun doğasının aşırılıklarıyla pek de uyuşmayan düşünsel etkinliklerimi baltalamasın diye. Yani tamamen benim iyiliğimi düşünerek. Beni hijyenik şekilde boynuzluyordu. Ne diyeyim.</p>

    <p>Sonuçta bütün bunlar beni olsa olsa mutlu edebilirlerdi ancak, eğer Madelon hikâyesi vicdanımı sızlatmaya devam etmeseydi. Günün birinde Sophie’ye her şeyi anlattım bakalım ne diyecek diye. Bu sıkıntılarımı ona anlatmak beni bir ölçüde rahatlatmıştı. Gerçekten de, bıkmıştım artık, onların o mutsuz aşklarından kaynaklanan tüm o sonu gelmeyen kavgalardan ve husumetten, Sophie de bu konuda benimle tamamen hemfikirdi.</p>

    <p>O şöyle düşünüyordu, Robinson’la benim bir zamanlar olduğumuz kadar yakın dost olunca, ne yapıp edip hep beraber, paşa paşa barışmalıymış, hem de en kısa sürede, işte bu kadar basit. Bu onun gönlünden kopan bir öğüttü. Orta Avrupa’da çok vardı böyle gönlü bol olanlardan. Ancak Sophie buralıların huylarından ve tepkilerinden pek haberdar değildi. Ne kadar iyi niyetli olursa olsun, beni tümüyle yanlış yönlendiriyordu. Onun yanıldığının farkına varmıştım varmasına, ama iş işten geçtikten sonra.</p>

    <p>“Madelon’la yeniden görüşmelisin, diye tavsiye etti bana, bana anlattıklarına bakılırsa, özünde iyi bir kız olsa gerek... Ama işte sen, onu kışkırttın ve ona karşı son derece kabaca ve iğrenç davrandın!.. Ona bir özür borçlusun, hatta olanları unutması için ona bir hediye dahi almalısın...” Onun ülkesinde bu işler böyle hallediliyormuş. Yani sonuç olarak bana önerdikleri çok nazikçe girişimlerdi kuşkusuz, ama pek de pratik değil.</p>

    <p>Onun o tavsiyelerine uydum, çünkü her şey bir tarafa, tüm bu merasimlerin, diplomatik manevraların ve çalımların ardından, ufukta bir dörtlü grup olanağını görüyordum ve doğrusu böyle bir şey son derece şenlikli olurdu, hatta hayatımıza renk katardı. Biraz utanıp sıkılarak da olsa, belirtmeliyim ki, olayların akışının ve yaşın etkisiyle, dostluğum giderek sinsice erotik bir niteliğe bürünüyordu. İhanet. Bu gibi durumlarda Sophie istemeden de olsa ihanet etmeme yardımcı oluyordu. Bu derece meraklı olduğuna göre kesinlikle tehlikeden de hoşlanıyor olmalıydı Sophie. Çok iyi huylu biriydi o, katiyen öyle yüzüne baksan kızarır tiplerden değildi ve yaşamın önüne serdiği fırsatları asla küçümsemez, ilkesel olarak da onlara kuşkuyla yaklaşmazdı. Tam bana göre. Hatta daha bile öteye gidiyordu. Belden aşağı eğlencelere değişik unsurlar eklenmesinin gerekliliğini de kavrayabiliyordu. Maceraya yatkınlık, kabul etmek gerekir ki, kadınlarda, olağanüstü az rastlanır bir özellikti. Mal meydanda, çok iyi bir tercih yapmıştık.</p>

    <p>Onun, yani Madelon’un fiziği hakkında ona bir iki ayrıntı verebilmemi isterdi, doğal olarak. Mahrem bir ortamdayken, bir Fransız kadının yanında beceriksiz görünmekten korkuyordu, özellikle de yurtdışında, Fransız kadınlara bu alanda ustalık atfediliyor olması nedeniyle. Buna ek olarak bir de Robinson’a katlanma meselesine gelince, bunu sırf benim hatırım için yapmaya razıydı. Robinson onu hiç heyecanlandırmıyormuş, öyle diyordu, ama sonuç olarak, anlaşmıştık. Önemli olan da buydu. Pekâlâ.</p>

    <p>Robinson’a genel barışma projelerimi çıtlatmak için biraz bekledim, iyi bir fırsat denk düşsün diye. Bir sabah, Muhasebe’de tıbbi müşahede notlarını büyük kayıt defterine çekmekte olduğu sırada, böyle bir denemede bulunmak için uygun zamanın gelmiş olduğuna karar verdim ve onu yaptığı işten alıkoyarak, şiddet dolu yakın geçmişimizi unutmak adına doğrudan doğruya Madelon nezdinde bir girişimde bulunmam konusunda ne düşündüğünü sordum... Aynı zamanda da bu vesileyle Madelon’a yeni kız arkadaşım Sophie’yi tanıştırmanın uygun olup olmayacağını? Son olarak, artık dostça yüzleşip tüm sorunları tatlıya bağlamanın zamanının onun açısından da gelip gelmediğini sordum.</p>

    <p>Önce, biraz tereddüt etti, gözümden kaçmadı bu, sonra da bunda bir sakınca görmediğini söyledi, ama pek de hevesli gibi bir hali yoktu... Aslında, bana öyle geliyor ki Madelon, bir bahane bulup kendisiyle yeniden görüşmeye kalkışacağımı tahmin ettiğini ona önceden haber vermişti. Kızın Vigny’ye geldiği günkü tokat hadisesine gelince, bu konuda hiç renk vermedim.</p>

    <p>Oracıkta azar işitmeyi ve herkesin önünde beni ayılıkla suçlaması tehlikesini göze almam söz konusu değildi, çünkü ne kadar dost olursak olalım, hem de çok uzun süredir, bu müessesede ne de olsa o benim emirlerim altındaydı. Önce disiplin gelir.</p>

    <p>Bu girişime benzer şeyi Ocak ayında yapmak iyi fikirdi doğrusu. Bir Pazar günü, hep beraber Paris’te buluşmayı kararlaştırdık, çünkü her şeyden önce böylesi daha elverişliydi, sonra da birlikte sinemaya gidecektik, hatta belki de önce Batignolles’deki panayıra bir ara uğrayarak işe oradan başlayabilirdik, eğer tabii hava çok soğuk değilse. Çünkü Robinson onu Batignolles panayırına götüreceğine dair söz vermişmiş. Kız, yani Madelon meğerse panayırlara bayılırmış, Robinson söyledi bunu bana. İyi denk düşmüştü! İlk kez yeniden buluşmamızın bir panayır vesilesiyle olması çok daha iyiydi.</p>
  </div>
</body>
</html>
