<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XXXIV</h1>

    <p>En sonunda gidip yattığımız odada uyandırdı beni Tania. Saat sabahın onuydu. Onu başımdan atabilmek için kendimi iyi hissetmediğimi ve biraz daha yatakta kalmak istediğimi söyledim.</p>

    <p>Hayat kaldığı yerden devam ediyordu. Bana inanmış göründü. O iner inmez, arkasından ben de yola koyuldum. Aslında, yapmam gereken bir şey vardı. Önceki geceki o mahşer bende garip bir pişmanlık duygusu yaratmıştı. Robinson’un anısı yeniden içimi kemirmeye başlamıştı. Her şey ortadaydı, onu bal gibi kendi kaderine terk etmiştim işte, hatta daha kötüsü, onu Peder Protiste’in insafına bırakmıştım. Daha ne olsun. Elbette Toulouse’da her şeyin gayet yolunda gittiği, hatta ihtiyar Henrouille’un ona karşı artık gayet nazik davranmaya bile başladığı anlatılmıştı bana. Ne var ki, bazı durumlarda, değil mi, insan yalnızca duymak istediklerini ve işine gelenleri duyar... İşin aslına bakılırsa bu muğlak laflar hiçbir şeyin kanıtı sayılamazdı.</p>

    <p>Merak ve endişe içinde, haber almak amacıyla Rancy’ye doğru yola koyuldum, ama öyle yarım yamalak değil, doğru dürüst haber almak istiyordum. Oraya gitmek için Pomone’un oturduğu Rue des Batignolles’den geçmek gerekiyordu. Yolumun üzeriydi. Evine yaklaşıyordum ki, onu, yani bizzat Pomone’u, kendi sokağının köşesinde karşımda görünce şaşakaldım, kısa boylu bir beyin peşine düşmüş ve belli bir mesafeden onu izliyor gibiydi. Pomone için, ki evinden hiç çıkmazdı, bu ciddi bir olaya benziyordu. Peşine düştüğü herifi de tanıdım, bir müşteriydi, “Cid” diye tanıtıyordu kendini yazışmalarda. Ancak biz de, sağdan soldan topladığımız tüyolar sayesinde “Cid”in postanede çalıştığını biliyorduk.</p>

    <p>Yıllardır kendisine iyi aile terbiyesi görmüş bir sevgili bulması için Pomone’un başının etini yer dururdu, bütün hayali buydu. Ancak kendisine tanıtılan genç kızların hiçbirinin aile terbiyesini yeterli bulmuyordu. Hepsi de hatalı davranıyordu, onun iddiasına göre. O zaman da olmuyordu. Şöyle etraflıca bir düşünüldüğünde iki büyük tür sevgili vardır aslında, “açık fikirli” olanlar ve “iyi bir Katolik aile terbiyesi görmüş” olanlar. Her ikisi de çulsuz kızların kendilerini üstün hissetmelerine yarayan yöntemlerdi, aynı zamanda da endişelileri ve tatminsizleri tahrik etmenin iki ayrı yoluydu, “baş örtülü kız” tarzıyla “oğlan kılıklı kız”<a href="../Text/Section0055.xhtml#Footnote0093" id="Backlink0093"><sup>[93]</sup></a> tarzı.</p>

    <p>“Cid” elinde avucunda ne varsa aydan aya bu araştırmalara yatırmıştı. Pomone’la kaynaklarını da tüketmişti, umudunu da. “Cid”in aynı gece gidip boş bir arsada intihar ettiğini daha sonra öğrenecektim. Aslında Pomone’un evinden çıktığını görür görmez olağan olmayan bir şeyler döndüğünü sezmiştim. Duhuliye resmi gişelerine varıncaya kadar sokaklar boyunca dükkânlarını, hatta renklerini teker teker yitirip bu şekilde derme çatma kıraathanelerle sona eren o semtte epey uzunca bir süre peşlerinden gittim. Acelesi olmayanlar, öncelikle yörenin hüzünlü hali ve aşırı derecede umursamazlığından ötürü şaşkına dönecekleri için, bu sokaklarda kolaylıkla kaybolurlar. Burası öylesine sıkıcıdır ki, biraz paranız olsa derhal bir taksiye binip uzaklaşmaya bakardınız. Karşınıza çıkan insanların bahtı da öylesine karadır ki onlar adına mahcup olurdunuz. Perdelerinden ışık sızmayan pencerelerin arkasında, kimi küçük rantiyelerin gaz musluklarını açıp işi bitirmeyi yeğledikleri neredeyse besbellidir. Elden ne gelir ki? Hassiktir! dersiniz, o da pek bir şey sayılmaz.</p>

    <p>Üstelik oturacak tek bir sıra bile yoktur. Renk desen her yer boz ve kurşuni. Yağmur yağdı mı, her yerden birden yağar, hem karşıdan hem yandan, sokak da o zaman ortasına yağmurun bir çizgi çekmiş olduğu koca bir balık sırtı gibi kayganlaşır. Bu semt için başıbozuk dahi denemezdi, daha çok bir hapishaneye benziyordu, neredeyse disiplinli sayılabilecek, kapıya bile gerek duymayan bir hapishane.</p>

    <p>Böyle dolanayım derken, Pomone’un ve intihar kurbanının izini Vinaigriers sokağından hemen sonra kaybettim. Bu arada La Garenne-Rancy’ye o kadar yaklaşmıştım ki gidip surların üzerinden bir göz atmaktan kendimi alıkoyamadım.</p>

    <p>Uzaktan bakınca, aksi söylenemez, göze hoş geliyordu La Garenne-Rancy, büyük mezarlığın ağaçları sayesinde. İnsan neredeyse yanılıp orayı tıpatıp Boulogne Ormanı’na benzetebilirdi.</p>

    <p>Eğer ille de biriyle ilgili haber almak istiyorsanız, gidip bir bilene sormalısınız. Ne de olsa, dedim o zaman kendi kendime, Henrouille’lara şöyle bir uğramakla fazla bir şey kaybetmiş olmam. Bilse bilse onlar bilirdi, Toulouse’da işlerin nasıl gittiğini. İşte yaptığım tedbirsizlik bu oldu. İnsan hiç kuşkulanmıyor. Daha oraya yaklaştığınızı bile anlamaya fırsat kalmadan dalıvermiş oluyorsunuz gecenin o pis bölgelerine, hem de sapına kadar. Hemen başınız derde giriveriyor. Ufacık bir şey yetiyor bile, hem sonra, ne yapalım yani siz de bazı insanları yeniden görmeye çalışmasaydınız, hele de bunları. Sonra yakayı kaptırıveriyor insan.</p>

    <p>Dolana dolana eski alışkanlıklarım beni evlerinin birkaç adım ötesine kadar götürüverdi. O evin hâlâ aynı yerde durduğunu gördüğüme inanamıyordum. Yağmur yağmaya başladı. Sokakta benden başka kimse yoktu, ben de daha öteye gitmeye çekiniyordum. Tam da daha fazla ısrar etmeden gerisin geriye dönmeye niyetlenirken evin kapısı aralandı, o da ancak gelinin içeri girmemi işaret etmesine yetecek kadar. O, elbette, her şeyi görüyordu. Beni karşı kaldırımda allak bullak vaziyette beklerken görmüştü. O an artık oraya yanaşmaya hiç de niyetli değildim, ama o ısrar ediyordu, hatta bana adımla sesleniyordu.</p>

    <p>— Doktor bey!.. Gelin lütfen çabuk!</p>

    <p>Bu şekilde çağırıyordu beni, kendinden emin... Dikkat çekmekten korkuyordum. Öyle olunca bir koşu sundurmalı merdivenlerden yukarı çıkıp kendimi sobalı küçük koridorda buluverdim ve o bildik dekor yine karşıma çıktı. Bu bende garip bir endişe yarattı. Derken, kocasının iki aydır bayağı hasta olduğunu, hatta giderek kötüleştiğini anlattı bana.</p>

    <p>Derhal, kuşku, elbette.</p>

    <p>— Ya Robinson? diye sordum ben de, tez canlı.</p>

    <p>Önce sorumu duymazdan gelmeye çalıştı. Sonra nihayet dili çözüldü. “İkisinin de durumu gayet iyi... Toulouse’daki işleri de yolunda,” diye yanıtladı sonunda, ama öylesine, kestirip atarak. Lafı öyle fazla uzatmadan başladı yine hasta kocası hakkında kafa ütülemeye. Daha fazla oyalanmadan gidip kocasıyla ilgilenmemi istiyordu, kaybedilecek bir dakika bile yokmuş. “Meğer ben ne hakikatliymişim de... Kocasını ne iyi tanırmışım da... Falan da feşmekân da... Meğer o da benden başkasına güvenmezmiş de... Bir başka doktora görünmeyi katiyen kabul etmemişmiş de... Benim yeni adresimi bulamamışlarmış da...” Kırım kırım kırıtıyordu yani.</p>

    <p>Benim ise, kocasının bu hastalığının pek tekin olmayan nedenleri olabileceğinden kuşkulanmak için epey haklı gerekçem vardı. Hatunun ne mal olduğunu ve ayrıca ailenin bu konudaki alışkanlıklarını ben bilmeyecektim de kim bilecekti? Yine de şeytan dürttü, merakıma dayanamayıp odaya çıktım.</p>

    <p>Tam da birkaç ay önce, geçirdiği kazadan sonra Robinson’u tedavi ettiğim yatakta yatıyordu.</p>

    <p>Birkaç ay içinde oldukça değişebiliyordu odalar, her şey yerli yerinde kalsa bile. Ne kadar eski püskü olsalar da, nesneler yine de, artık nasıl oluyorsa, eskiyecek gücü buluyorlardı bir yerlerden. Etrafımızdaki her şey daha şimdiden değişmişti. Eşyalar değildi yer değiştiren, elbette, sadece nesnelerin kendileri, derinlemesine. Nesneler sonradan yeniden karşınıza çıktıklarında bambaşka oluyorlardı, eskisine kıyasla, içimize daha büyük bir hüzünle, daha yumuşakça, daha derinden işleyebilmek, içimizde günbegün, inceden inceye, tatlı tatlı, kalleşçe gelişmekte olan ve karşısında her geçen gün bir öncekinden daha az direnmeye kendimizi alıştırmaya çalıştığımız o bir tür ölümün içinde eriyebilmek için sanki bir yerlerden güç kazanıyorlardı. Bir zamanlar sıradan, değerli, bazen de ürkütücü bir halde bıraktığımız yaşamın ve varlıkların ve onlarla birlikte nesnelerin de, her seferinde biraz daha içimizde yumuşadıklarını, büzüştüklerini görürüz. Bizler keyif peşinde ya da karnımızı doyurma amacıyla kentin içinde koşuştururken ölüm korkusu işte tüm bunlara kırışıklıklarıyla damgasını vurmuştur bile.</p>

    <p>Bu gidişle kala kala yalnızca zararsız, acınası, çaptan düşmüş insanlar ve nesneler kalacaktı geçmişimizin dört bir tarafında, yalnızca artık sesi soluğu kesilmiş hatalar.</p>

    <p>Kadın kocasıyla beni baş başa bıraktı. Kocanın durumu hiç de parlak değildi. Kan dolaşımı yok denecek kadar azalmıştı. Kalpteydi sorunu.</p>

    <p>— Öleceğim, deyip duruyordu, pek de veciz bir ifadeyle.</p>

    <p>Başıma böyle işler açma konusunda bende de eşek şansı vardır hani. Kalp atışlarını dinliyordum, sırf duruma uygun bir şeyler yapmış olmak için, beklenen birkaç malum işlem. Koşturuyordu kalbi, orası öyle, kaburgalarının arkasında, hapis, koşuyordu hayatın peşinden, ara ara sendeleyerek, ancak ne kadar sıçrarsa sıçrasın, asla yetişemeyecekti hayata. Hayatı kaymıştı artık. Böyle tökezlemeye devam ederse, kısa bir süre sonra, çöplüğü boylayacaktı, yüreği, vıcık vıcık, kıpkırmızı ve ezilmiş olgun bir nar gibi suları akmış. Kocanın o pelteleşmiş kalbi işte böyle görünecekti, birkaç gün sonra, mermerin üstünde, otopsi sırasında, bıçakla yarılmış. Çünkü bu hikâye eminim güzel bir adli otopsiyle son bulacaktı. Bunu öngörebiliyordum, mahallede herkes kim bilir ne zehir zıkkım hikâyeler anlatacaktı bu ölümün ardından, bu da pek normal gibi görünmeyen ölümün, hele ötekinden sonra.</p>

    <p>Mahalleli, önceki hikâyeden beri biriktirip de ortalığa dökemediği dedikodularıyla fırsat kolluyordu gelinin defterini dürmek için. Yakında olacağı da buydu. Kocası şimdilik nasıl durması gerektiğini da bilemiyordu, nasıl ölmesi gerektiğini de. Daha şimdiden hayatın biraz dışına çıkmış gibiydi, ama ne yapsa akciğerlerinden bir türlü kurtulamıyordu. Kovuyordu havayı, ama hava geri geliyordu. Kendini salıvermek isterdi aslında, ama yine de yaşamak zorundaydı, sonuna kadar. Pek berbat bir işti bu, bu yüzden şaşı bakar olmuştu.</p>

    <p>“Ayaklarımı hissedemiyorum, diye sızlanıyordu... Dizime kadar üşüyorum...” Ayaklarına dokunmak istiyordu, ama artık başaramıyordu.</p>

    <p>Uzanıp içeceğini almayı de başaramıyordu. Artık neredeyse sonuna gelmiştik. Karısının ona hazırladığı bitki çayını ona uzatırken, içine kim bilir ne koydu diye merak ettim. Kokusu pek nahoştu bu bitki çayının, ama koku kanıt sayılmaz, kediotunun kendisi de kötü kokardı zaten. Kaldı ki koca bu şekilde nefes alamaz hale gelmişken bitki çayının garip olup olmayışının da pek bir önemi kalmamıştı artık. Ne de çok çabalıyordu oysa, cildinin altında kas namına nesi kalmışsa onun yardımıyla, elinden geldiğince uğraşıyordu, daha çok acı çekip daha çok nefes alabilmek için. Ölüme karşı olduğu kadar hayata karşı da debeleniyordu. Bu gibi durumlarda insan paramparça olabilse daha adil olurdu herhalde. Doğa artık olan biteni iplememeye başladığında insana sanki bu işin bir sınırı yokmuş gibi geliyordu. Kapının arkasında, karısı, muayene sırasında konuştuklarımızı dinliyordu, ama ben de onun, yani karısının, ne mal olduğunu biliyordum. Usulca, gidip vakasına yapışıverdim. “Kırt! Kırt!” yaptım ona. Hiç bozulmadığı gibi gelip kulağıma eğilerek:</p>

    <p>“Takma dişleri, diye fısıldadı, takma dişlerini çıkarmasını sağlamalısınız... Nefes almasını zorlaştırıyordur...” Ben, hiç de karşı değildim elbette, takma dişlerini çıkarmasına.</p>

    <p>“Ona bunu siz kendiniz söylesenize!” diye öğütledim. Pek de kolay bir tebligat değildi bu, hele hasta o haldeyken.</p>

    <p>“Hayır! hayır! sizin söylemeniz daha iyi olur! diye ısrar etti. Ben söylersem, benim biliyor olmama gücenebilir...</p>

    <p>— Hayda! diye şaşırdım, neden?</p>

    <p>— Otuz yıldır takma diş kullanıyor ve bundan bana asla söz etmedi...</p>

    <p>— Eh bari bırakalım da kalsın o zaman? diye önerdim. Madem onunla nefes almaya alışık...</p>

    <p>— Katiyen olmaz! yoksa kendimi asla bağışlayamam!” diye yanıt verdi bana sanki biraz heyecanlı bir sesle...</p>

    <p>Bu durumda usulca odaya döndüm. Kocası yanına döndüğümü duydu. Geri gelmeme sevindi. Nefes almakta güçlük çekse de benimle konuşmaya devam ediyor, hatta bana nezaket göstermeye bile çalışıyordu. Hal hatır sordu, yeni müşteriler edinip edinmediğimle ilgilendi... “Evet, evet” diye yanıtlıyordum tüm bu soruları. Ona ayrıntıları anlatmaya kalksam çok uzun sürerdi, gereğinden fazla karışıktı. Sırası da değildi. Karısı, kapının arkasında gizlendiği yerden hâlâ bana takma dişlerini çıkartmasını istemem için işaret ediyordu. Ben de kocanın kulağına eğildim ve alçak sesle onları çıkarmasını tavsiye ettim. Pot kırmıştım! “Onları tuvalete attım!..” dedi bana korkudan fal taşı gibi iyice açılmış gözlerle. Bu, bir nevi süs merakı, gönül avcılığıydı yani. Ardından da iyice hırlamaya başladı.</p>

    <p>İnsan elinin altında ne varsa onunla icra ediyordu sanatını. O da, bütün yaşantısı boyunca takma dişleri konusunda girmişti estetik çaba içine.</p>

    <p>Günah çıkarma zamanı. Fırsat bu fırsat bana anasına olanlar hakkındaki düşüncelerini anlatmasını isterdim. Ama artık yapamayacaktı. Film kopmuştu. Ağzından bolca köpük geliyordu. Sonuna gelmişti. Artık ondan tek kelime almak mümkün değildi. Ağzını sildim ve aşağıya indim. Aşağıdaki koridorda bekleyen karısı hiç de hoşnut değildi ve beni neredeyse takma dişler yüzünden azarladı, sanki benim suçummuş gibi.</p>

    <p>“Altın kaplamaydı! Doktor... Biliyorum! Onları kaç paraya aldığını da biliyorum!.. Artık böylesini yapmıyorlar!..” Bayağı mesele yaptı. O kadar canım sıkılmıştı ki, “Çıkıp bir daha denemeye varım,” diye önerdim ona. Ama onun da benimle gelmesi şartıyla!</p>

    <p>Bu kez, ikimizi de neredeyse tanıyamıyordu koca. Sadece birazcık. Onun yanına geldiğimizde daha az hırıldıyordu, sanki karısıyla benim, aramızda, neler konuştuğumuzu duymak istercesine.</p>

    <p>Cenazeye gitmedim. Otopsi konusunda da korktuğum başıma gelmedi. Her şey tereyağından kıl çeker gibi halloldu. Ne var ki artık tamamen bozuşmuştuk, dul Henrouille’la ikimiz, şu takma diş meselesi yüzünden.</p>
  </div>
</body>
</html>
