<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XXII</h1>

    <p>Ayakyolundayken, bacak hizasında, Behere çıkıverdi karşıma. O da oraya sığınmak için girmiş. Henrouille’ların evinden koşarak çıktığımı görmüş. “Onların evinden mi geliyorsunuz? diye sordu bana. Şimdi de bizim evin beşinci katındakilere çıkmanız gerekecek, kızları için...” Bu sefer, bana sözünü ettiği bu müşteriyi tanıyordum, hani o geniş basenli olanı... Upuzun ve kadife gibi güzel uyluklu... Hareketlerinde, cinsel açıdan uyumlu kadınların tamamlayıcı unsuru olan o belli belirsiz vurguya sahipti, sevecen kararlılıkla eksiksiz çekicilik alaşımı. Karın ağrıları çekmeye başladığından beri bana birçok kez muayene olmaya gelmişti. Yirmi beş yaşında, üçüncü kürtajını olmuş, ama sonrasında bu sefer komplikasyon gelişmişti ve ailesi de bunun anemi olduğunu iddia ediyordu.</p>

    <p>Görmeliydiniz hem taş gibiydi hem de heykel gibi bir vücudu vardı, üstelik çiftleşmeye olan merakı da pek az dişide bulunan cinstendi. Gösterişten hoşlanmazdı, tavırları ve konuşması ölçülüydü. İsteriklikle alakası yoktu. Ama bayağı yetenekli, besili, dengeliydi, kendi tarzında gerçek bir şampiyon sayılırdı, hepsi bu. Zevk için yaratılmış güzel bir atletti. Bunda ne kötülük olabilir ki. Sadece evli erkeklerle düşüp kalkıyordu. Gelgelelim yalnızca zevk sahibi olanlarıyla, doğanın yarattığı güzellikleri teşhis etmesini bilen, tadına varmasını bilen, ayrıca her kuyruk sallayan yosmanın peşinden koşmayı marifet saymayan erkeklerle. Hayır, mat teni, sevecen gülümseyişi, yürüyüşü ve kalçalarının asilce oynak genişliği, konusunun uzmanı kimi büro şeflerinin haklı ve derinlemesine coşkulu övgülerine mazhar oluyordu.</p>

    <p>Ne var ki, büro şefleri, elbette, sırf bu yüzden de boşanacak değillerdi. Bu, tam aksine, evliliklerini mutlu bir biçimde sürdürmelerini sağlayan bir öğeydi. Öyle olunca da her hamile kalışının üçüncü ayında, ki hiç kaçmazdı, gidip ebeyi bulurdu. İnsan ateşli bir mizaca sahipse ve elinin altında da hazır bir boynuzlusu yoksa, bazı günler kâbusa dönüşebiliyor.</p>

    <p>Annesi cinayeti çağrıştıran bir ihtiyatlılıkla araladı bana giriş kapısını. Fısıldıyordu anne, ama o kadar güçlü ve o kadar yoğun bir şekilde yapıyordu ki bunu, beddua okumasından bile beterdi.</p>

    <p>“Doktor bey, söyleyin bana böyle bir kıza sahip olmayı hak etmek için ne günah işledim ben! Ah bu başımıza gelenler! Bari mahallede elâlemin kulağına gitmesin, Doktor bey!.. Size güveniyorum!” Hiç bıkmadan usanmadan vah vah tüh tühlerle endişelerini dile getirip, kadın olsun erkek olsun, konu komşu ne der saplantısıyla kendini oyalayıp tatmin oluyordu. Kaygılı bir ahmaklık nöbetiyle trans haline girmişti. Bu durumlar bayağı uzun sürer.</p>

    <p>Koridorun loşluğuna, çorbanın içinde pişen pırasaların kokusuna, duvar kâğıtlarına, salakça süslerine, biri gırtlağına basıyormuş gibi çıkan sesine alışmama fırsat tanımaktaydı. Neyse, bağırış çağırış, kem küm derken, kızın yatağının ucuna ulaşabildik, bitkindi, hastamız, salıvermişti kendini. Onu muayene etmek istedim, ama o kadar çok kan kaybediyordu ki, orası öyle bir bulamaca dönmüştü ki vajinasının içinde hiçbir şey görünmüyordu. Pıhtı doluydu. Bacaklarının arasında kan fokur fokur kaynıyordu, tıpkı savaştaki albayın kesik boynundaki gibi. Koca pamuğu yerine koyup üstünü örtmekle yetindim.</p>

    <p>Annenin gözü hiçbir şey görmüyordu, kendi sesinden başka bir şey duymuyordu. “Ay vallahi şuracıkta yığılıp öleceğim. Doktor bey! diye haykırıyordu. Utancımdan öleceğim!” Onu bu fikirden vazgeçirmeye kalkışmadım bile. Ne yapacağımı bilemiyordum. Yandaki küçük yemek odasında, babayı görebiliyorduk, volta atıyordu. O, bu duruma uyacak hangi tavrı takınacağını henüz belirlememişti anlaşılan. Belki de bir duruş seçmeden önce olayların akışının netlik kazanmasını beklemekteydi. Araf’ta kalmış gibiydi bir nevi. İnsanlar bir komediden diğerine sürüklenirler. O arada oyun sahneye konmamıştır, henüz oyunun sınırlarını, kendileri için biçilen uygun rolü algılayamazlar, öyle olunca da orada, olayların karşısında kalakalırlar, boş gezerler, içgüdüleri şemsiye gibi kapanmıştır, tutarsızlıklar içinde sallayıp attırıverirler, kendi özlerine indirgenmişlerdir, yani bir hiçliğe. Bakacak trenden mahrum öküzler.</p>

    <p>Ancak o, yani anne, kızla benim aramdaki belirleyici rolü kapmıştı. Tiyatro yıkılsa da, umurunda değildi onun, o halinden memnundu ve kendisinin güzel, iyi ve hoş olduğu kanısındaydı.</p>

    <p>Bu boktan cazibeyi dağıtmak için bir tek kendime güvenebilirdim.</p>

    <p>Onu acilen ameliyata alabilmeleri için bir an önce hastaneye nakledilmesi yönünde bir öğüt vermeye yeltendim.</p>

    <p>Ah! dilimi eşekarısı soksaydı! Bu sayede ona en güzel repliğini sıralama fırsatım yaratmış oldum, tam da beklediği replikti bu.</p>

    <p>— Ne ayıp! Hastane ha! Ne ayıp, Doktor bey! Bu bize reva mı! Bir bu eksikti! Başımıza bir de bu mu gelecekti!</p>

    <p>Söyleyecek bir şeyim kalmamıştı. Dolayısıyla oturup annenin, daha da yaygaracı bir şekilde, trajik zırvaların batağında debelenişini izlemeye koyuldum. Fazlasıyla küçük düşürülmüş olmak, fazlasıyla utangaçlık insanı tam bir atalete sürükler. Dünya artık taşıyamayacağınız kadar ağırlaşmıştır. Elden ne gelir ki. O öyle yalvarıp yakarır, yeri göğü birbirine katarak, felaket tellallığı yaparken, başımı önüme eğdim ve eğer eğmez de elim ayağım buz kesilerek kızın yatağının altında küçük bir kan birikintisi oluşmakta olduğunu gördüm, incecik bir akıntı duvar boyu sızıyordu kapıya doğru. Kan damlaları, düzenli olarak, somyadan, teker teker düşüyordu. Pıt! Pıt! Bacaklarının arasındaki havlular kıpkırmızı olmuştu. Dayanamayıp çekingen bir ses tonuyla plasentanın bütünüyle atılıp atılmadığını sordum. Kızın soluk ve uçları mavimtırak elleri, yatağın her iki kenarından sarkıyordu, kıvrılmış vaziyette. Soruma, oluk oluk mide bulandırıcı sızlanmalarla yanıt veren yine anne oldu. Ancak tepki vermek, benim gücümü fazlasıyla aşan bir şeydi.</p>

    <p>Kendim de kısmetsizliğime o kadar uzun süredir kafayı takmıştım ki, o kadar kötü uyuyordum ki, bu boş vermişlik içindeyken olayların şu değil de bu yönde gelişmesiyle hiç ilgilenemiyordum. Tek düşündüğüm şey, bu böğüren anneyi dinlemek için ayakta durmaktansa, oturmanın çok daha rahat olduğuydu. İnsan kadere iyice boyun eğdiğinde mutlu olmak için ufacık şeyler bile ona yetiyor. Üstelik, tam da “ailenin namusunu nasıl kurtaracağını bilemediği” bir sırada bu kudurmuş kadının sözünü kesebilmek için kim bilir ne büyük bir güç sarf etmem gerekecekti. Ne roldü ama! Üstüne üstlük bir de bağıra çağıra yapıyordu bunu! Her kürtajdan sonra, tecrübelerim bu yöndeydi, aynı şekilde çıkıyordu sahneye, tabii her seferinde daha da iyisini yapacak şekilde deneyim kazanarak! Bunu dilediği kadar sürdürebiliyordu! Bugün, belli ki çok daha da büyük bir etki yaratmaya niyetliydi.</p>

    <p>Sanırım o, yani anne, diye düşündüm onu izlerken, o da hoş bir mahlukmuş bir zamanlar, balık etindeymiş eskiden; ancak o, doğanın gerçekten de olağanüstü bir başarıyla yoğunlaştırılmış bir mahremiyetle donattığı kızına kıyasla, daha sözeldi, fazlasıyla enerji tüketiyordu, fazla gösterişe kaçıyordu. Aslında bu konular henüz hak ettikleri olağanüstü ilgiyle incelenmiş değiller. Anne, kızının bu konudaki hayvani üstünlüğünü seziyordu ve onu kıskandığı için, kızının unutulmaz derinliklere kadar kendisini düzdürtme ve kıtalar dolusu doyuma ulaşma yöntemiyle ilgili her şeyi içgüdüsel olarak reddediyor, mahkûm ediyordu.</p>

    <p>Öyle ya da böyle, facianın gösteriş kısmı onu kendinden geçiriyordu. İnleyen nağmeleriyle el koyuyordu onun yüzünden koro halinde çarşaflamakta olduğumuz bu sıkışmış daracık dünyamıza. Onu oradan uzaklaştırmayı düşünmek için de artık iş işten geçmişti. Bunu yine de denemeliydim aslında. Bir şeyler yapmalıydım. Bu benim görevimdi, öyle ya. Ama otururken fazlasıyla rahat, ayaktayken de fazlasıyla rahatsızdım.</p>

    <p>Onların evi Henrouille’larınkinden biraz daha neşeliydi, bir o kadar çirkin ama daha rahat. Ilık. Orası gibi boğucu değildi, sadece çirkin, kendi halinde.</p>

    <p>Yorgunluktan perişan olmuş bakışlarımı odadaki nesneler üzerinde gezdiriyordum. Ezelden beri ailenin mülkiyetinde olan değersiz ufak tefek eşyalar, özellikle de artık mağazalarda bile eşi benzeri bulunmayan o pembe çıngıraklı kadife şömine süsüyle Napoliten dondurmalı bisküvileri çağrıştıran o Napoli usulü porselen heykelcik ve taşrada yaşayan teyzelerden birinde de mutlaka bir kopyası bulunan yanlamasına aynalı dikiş kutusu. Anneyi ne yatağın altında oluşmakta olduğunu gördüğüm kan gölünden ne de hâlâ dakik olarak süzülen kan damlalarından haberdar ettim, nasıl olsa tek yapacağı şey daha da çok bağırmak olacaktı ve bana daha fazla kulak asacağı da yoktu. Asla yakınmaktan ve verip veriştirmekten vazgeçmeyecekti o. Kendini bu işe adamıştı.</p>

    <p>Oldu olacak en iyisi susmak ve pencereden dışarısını seyretmek, gecenin gri kadifemsi gölgelerinin daha şimdiden karşı taraftaki caddeyi, ev ev ele geçirişini izlemekti, önce daha küçükleri sonra diğerleri, nihayet daha büyükler ele geçiyordu, ardından da bunların arasında koşuşturan, en sonunda karanlıkta karar kılmadan önce iki kaldırım arasında duraksayan insanlar, gitgide daha silik, belli belirsiz ve bulanık.</p>

    <p>Daha ötede, surların bile çok daha ötesinde, gölgenin açıklarında sıra sıra zincirleme Iambacıklar çivi gibi boydan boya dizilmişti, kentin üzerine sünger çekmek için, daha başka küçük ışıklar da vardı, yeşil ışıkların arasında, parlayan, yanıp sönen, kırmızı ışıklar, hep gemiler ve gemiler yine, her bir taraftan, Kule’nin arkasında Gece’nin büyük kapılarının açılmasını beklemeye gelmiş, titrek, koca bir filo.</p>

    <p>Eğer şu anne kendine azıcık olsun soluklanma süresi tanısaydı, hatta uzunca bir sessizlik, o zaman hiç olmazsa kendimizi kaptırıp her şeyden vazgeçebilirdik, yaşamak zorunda olduğumuzu unutmaya çalışabilirdik. Ama beni köşeye kıstırıyordu.</p>

    <p>— Ona bir lavman yapsam nasıl olur Doktor bey? Ne dersiniz? Ne evet dedim, ne de hayır, ama bir kez daha, madem söz hakkı bana geçmişti, derhal hastaneye yatırılmasını tavsiye ettim. Yanıt niyetine daha da tiz, daha kararlı, daha keskin, farklı cıyaklamalar yükseldi. Yapacak bir şey yoktu.</p>

    <p>Ağır ağır kapıya yöneldim, usulca.</p>

    <p>Artık yatakla aramıza gölge girmişti.</p>

    <p>Kızın, çarşafların üstünde duran ellerini neredeyse seçemez olmuştum, çarşaflar kadar soluk olmalarından olsa gerek.</p>

    <p>Geri dönüp nabzını yokladım, az öncekinden daha cılız, daha belli belirsizdi. Ancak kesik kesik soluk alabiliyordu. Ben, hâlâ, kanın parkeye damlayışını, gayet belirgin biçimde duyabiliyordum, gitgide yavaşlayan, sesi gitgide zayıflayan bir saatin çalışmasını duyar gibi. Yapacak bir şey yoktu. Önüme düşen anne bana kapıya kadar eşlik etti.</p>

    <p>“Aman, Doktor bey, diye tembih etti bana, kendinden geçmişçesine, ne olur bundan kimseye bahsetmeyeceğinize söz verin bana, e mi?” Bana yalvarıyordu. — Bakın ant verdirdim, ona göre, tamam mı?</p>

    <p>İstediği her sözü verdim ona. Elimi uzattım. Vere vere yirmi frank verdi. Kapıyı ardımdan kapattı, gıdım gıdım.</p>

    <p>Aşağıda, Bébert’in teyzesi zemin ve zamana uygun yüz ifadesini takınmış beni bekliyordu. “Durum kötü demek?” diye meraklandı. Beni oracıkta, aşağıda, en az yarım saattir beklediğini anladım, alışageldik komisyonunu alma derdindeydi: iki frank. Ödemeden kaçmayayım diye. “Peki ya Henrouille’larda, orada her şey yolunda gitti mi?” diye öğrenmek istedi. Onlar için de bir bahşiş koparmayı umuyordu. “Bana ödeme yapmadılar,” diye yanıtladım. Doğruydu da. Yüzünde hazır ettiği gülümsemesi, teyzenin, dudak bükmeye dönüştü. Benden kuşkulanıyordu.</p>

    <p>“Öyle şey olur mu hiç Doktor, insan yaptığı işin karşılığım almayı nasıl başaramaz! Böyle yaparsanız insanların sizi saymalarını nasıl bekleyebilirsiniz ki?.. Ya günü gününe para peşin kırmızı meşin ya da üstüne bir bardak su için!” Bu da doğruydu. Savuştum. Yola çıkmadan önce ocağa fasulye koymuştum. Hazır hava kararmışken, tam sırasıydı şimdi, gidip sütümü almanın. Gündüz vakti sırıtıyordu insanlar elimde süt şişesiyle bana rastladıklarında. Öyle ya. Demek ki hizmetçim yok.</p>

    <p>Derken kış uzadıkça uzadı, aylar ve haftalar sürdü. Her şeyin dibine yerleşen pustan ve yağmurdan bir türlü kurtulamaz olduk.</p>

    <p>Hasta eksik olmuyordu, ama aralarında vizitesini ödeyebilecek durumda olan ya da ödemeyi kabul eden pek yoktu. Tıp, nankördür. Zenginler size takdim ettiklerinde, uşak yerine konmuş olursunuz, fakirler aynı şeyi yaptıklarındaysa hırsız muamelesi görürsünüz. “Vizite” mi? O nasıl söz öyle! Zavallı hastalar zıkkımlanacak ve sinemaya gidecek mangıra bile muhtaçken, bu yetmiyormuş gibi bir de ceplerinde kalanlara el koyup “vizite”ye mi dönüştürecektiniz yani? Üstelik tam da fenalık geçirdikleri bir sırada? Olacak iş değildi bu. Üstünde durmuyordunuz o zaman. Yufka yürekli oluveriyordunuz. Ve tabii batıyordunuz.</p>

    <p>Ocak ayı kirasını karşılamak için önce büfemi sattım, yer açmak amacıyla, diye açıkladım mahallelilere, yemek odamı kültür fizik salonuna dönüştürmek adına. Kime yutturabildim acep? Şubat ayında vergi borçlarımı temizlemek için bu sefer de bisikletimi ve Molly’nin giderken bana vermiş olduğu gramofonu okuttum. <em>No More Worries!</em> şarkısını çalıyordu. Melodisini hâlâ unutmam. Elimdeki avucumdaki buydu. Plaklarıma gelince, Bézin onları uzun süre dükkânında sakladı ama bir süre sonra yine de satmayı başardı.</p>

    <p>Daha da zenginmişim izlenimi yaratmak için havalar düzelir düzelmez kendime bir araba alacağımı ve bu yüzden de peşinen biraz nakit para biriktirdiğimi yaydım sağa sola. Aslında adam gibi hekimlik yapabilmek için bende eksik olan şey cüretti. Aileye çeşitli tavsiyelerde bulunduktan ve reçetemi yazdıktan sonra, kapıya geçirildiğimde, sırf ödeme anından birkaç dakikalığına daha sıyırabilmek için, bir sürü ipe sapa gelmez yorum yapmaya başlıyordum. Orospuluk yapmasını bilmiyordum. O kadar sefil, o kadar leş gibiydiler ki, müşterilerimin çoğu, aynı zamanda da öyle bir ters ters bakıyorlardı ki, bana vermeleri gerekecek olan o yirmi frankı nereden bulacaklarını hep merak eder dururdum, bir de acaba buna karşılık beni öldürüp öldürmeyeceklerini. Oysa benim de o yirmi franka az ihtiyacım yoktu. Ne utanç verici durum! Hâlâ yüzüm kızarır, kızarmaya da devam edecek.</p>

    <p>“Vizite!..” Buna hâlâ böyle havalı adlar takmaya devam ediyordu meslektaşlar. Mide değil işkembe! Sanki bu sözcük o ödemenin benimsenmesine yetiyordu ve artık açıklanmaya muhtaç olmaktan çıkarıyordu... Ayıp! demeden edemiyordum kendi kendime ve bundan kurtulmanın yolu yoktu. Her şey açıklanabilir elbette, bunu ben de biliyorum. Ne var ki fakir fukaranın yüz parasını almış olan kişi artık ömrü billah beş para etmez iğrenç herifin teki olarak kalmaya mahkûmdur! Zaten o zaman bu zamandır ben de artık herkes kadar iğrenç olduğumdan eminim. Öte yandan sanmayasınız ki o yüz paralarıyla ve on franklarıyla çılgınlıklar yaptım karı kız çağırdım. Hayır! Çünkü nasıl olsa o paranın büyük bir kısmına ev sahibi el koyuyordu, ama olsun, bu bir mazeret değildir. Keşke öyle olabilseydi tabii, ama değil işte. Ev sahibi dediğin, bok üstü boktur. O kadar.</p>

    <p>İçimi kemirmekten ve mevsimin dondurucu sağanaklarında ıslanmaktan, bu sefer ben de ince hastalığa yakalanmışa dönmüştüm. Kaçınılmaz olarak. Hemen hemen tüm yaşam zevklerinizden vazgeçmek zorunda kalırsanız olacağı budur. Sağdan soldan yumurta da satın alıyordum, ara sıra, ama aslına bakarsanız ana gıdam bakliyattı. Pişmesi zaman alıyordu. Hasta muayenelerimden sonra kaynarken başında durmak için saatlerimi mutfakta geçiriyordum ve birinci katta oturduğum için, buradan güzel bir arka avlu manzaram vardı. Arka avlular, bitişik nizam evlerin kuytu zindanları gibidir. Az vaktim olmadı benim, o kendi arka avlumu seyretmek için, özellikle de oradan gelen sesleri dinlemek için.</p>

    <p>Onları çevreleyen yirmi küsur evin bağırtı çağırtısı, hatta bir daha asla göremeyecekleri baharın ardından, kapıcı dairelerindeki kafeslerinde küflenirken umutsuzca cik cik eden küçük kuşlardan yükselen sesler bile, işte oraya düşer, orada parçalanır ve oradan yankılanırlar, tuvaletlerin dibinden, zaten tuvaletlerin hepsi de bir aradadır, orada, dipteki gölgeli bölümde, kapıları hep ardına kadar açık, hep kırık dökük. Karılı erkekli yüz sarhoş bu tuğlalarda yaşarlar ve kibirli didişmeleriyle, yalan yanlış ve taşkın küfürleriyle avludaki yankıyı beslerler, özellikle de Cumartesi öğle yemeklerinden sonra. Ailelerin yaşamının en civcivli anıdır bu. Açar ağızlarını birbirlerine meydan okurlar, kafalar kıyak. Baba sandalyeyi kullanır, hem de ne ustalıkla, balta gibi, anne de köseğiyi sallar, pala gibi! O zaman da altta kalanın canı çıksın! Olan ufaklığa olur. Silleler, ortalıkta kendini savunamayan ve karşılık veremeyen ne varsa hepsini duvara yapıştırır: çocuklar, köpekler ya da kediler. Üçüncü şarap kadehinden sonra, en kötüsünden, ağzı kara olanından, ilk önce köpeğin canı yanar, şiddetli bir topuk darbesiyle ayağı ezilir. Görsün bakalım insanlarla aynı anda karnı acıkmak neymiş. Karnı deşilmiş gibi viyaklayarak yatağın altında kayboluşunu izlemek çok güldürür onları. Tetik çekilmiştir artık. Çakırkeyif kadınları tahrik etmede hayvanların çektiği acı gibisi yoktur, insan her an elinin altında bir boğa bulunduramaz ki. Böylece tartışma yeniden alevlenir, bir hezeyan gibi karşı konulmaz, misillemeci, burada başı çeken kadındır, bir dizi cırtlak çağrıyla kocasını mücadeleye davet eder. Ardından da girişirler birbirlerine, kırılıp dökülen eşyalar ufalanır. Gürültüsünü patırtısını avlu toplar, yankısı gölgenin etrafında dolanır. Dehşet içindeki çocuklar ciyak ciyak bağırırlar. Anne ve babanın içinde neler olduğunu keşfederler! Bağırdıkça şimşekleri kendi üzerlerine çekerler.</p>

    <p>Günler boyunca beklerdim bu aile kavgası seanslarından sonra zaman zaman olup biten o şeylerin yeniden olmasını.</p>

    <p>Üçüncü katta, penceremin önünde olup bitiyordu her şey, öteki taraftaki evde.</p>

    <p>Hiçbir şey göremiyordum, ama gayet iyi duyabiliyordum.</p>

    <p>Her şeyin sınırına gelindiği bir nokta vardır. Bu her zaman ölüm değildir, hatta çoğu kez başka bir şeydir, yeterince beter, özellikle de çocuklar söz konusuysa.</p>

    <p>Orada yaşıyordu bu kiracılar, tam da avluda gölgenin solmaya başladığı yerin hizasında. Anne ve baba yalnızken, bu işlerin olduğu günlerde, önce uzun süre kavga ederlerdi ardından da uzun bir sessizlik çökerdi. Hazırlık safhasıydı bu. Ardından ilk hedef küçük kızları olurdu, onu çağırırlardı. O da anlardı. Hemen ağlayıp sızlanmaya başlardı. Başına gelecekleri biliyordu. Ses tonuna bakılırsa, en az bir on yaşında olmalıydı. İkisinin birlikte ona neler yaptıklarını vukuatı defalarca dinledikten sonra ancak anlayabildim.</p>

    <p>Önce onu bağlıyorlardı, uzun sürüyordu bağlanması, bir ameliyata hazırlar gibi. Bu onları tahrik ediyordu. “Seni küçük leş parçası,” diye küfrediyordu erkek. “Seni gidi küçük kaltak seni!” diyordu anne. “Seni yola getireceğiz kaltak!” diye bağırıyorlardı ikisi birden ve daha neler neler, aynı zamanda ona yönelttikleri daha nice suçlamalar, herhalde kendi uydurdukları şeyler. Onu yatağın dikmelerine bağlıyor olmalıydılar. O sırada, çocuk kapana kısılmış bir fare gibi mızıl mızıl mızıldanıyordu. “Naparsan yap seni küçük kancık, yırtamıycan bu işten. Hiç heveslenme! Yırtamıycan işte!” diye başlıyordu yine anne, sonra da bir sürü hakaret yağdırıyordu sütçü beygirine söver gibi kendinden geçmiş. “Konuşma anne, diye yanıtlıyordu ufaklık usulca. Konuşma anne! Döv beni anne! Ama konuşma anne!” Yırtamıyordu ve yiyordu marizi eşek sudan gelinceye kadar. Yanılmadığımdan iyice emin olmak için, olup bitenin gerçekten de bu olduğundan emin olmak için, sonuna kadar dinliyordum. Bunlar devam ettiği sürece fasulyelerimi yiyemezdim. Pencereyi de kapatamazdım. Tavşan boku gibiydim. Elimden bir şey gelmiyordu. Sadece orada dikilip dinliyordum her zamanki gibi, her yerde olduğu gibi. Öte yandan, bu tür şeyleri dinlerken bir yandan da güç topluyordum sanırım, daha öteye gitmeme yarayacak bir güç, tuhaf bir güç ve bir dahaki sefer, işte o zaman, henüz duymamış olduğum ya da daha önce anlamakta güçlük çektiğim daha başka yakınmaları dinlemek amacıyla bir dahaki sefer daha da aşağılara inebilecektim, çünkü sonuna kadar gittiğinizde hâlâ duymamış ya da anlamamış olduğunuz daha başka yakarışlar da bulunuyordu sanki.</p>

    <p>Artık onu, yani kızlarını, çığlık dahi atamayacağı derecede pataklamalarından sonra, kız yine de azıcık da olsa bağırıyordu her nefes alışında, kesik kesik.</p>

    <p>Derken adamın şöyle dediğini duyuyordum tam da o sırada: “Sen gel bakayım koca kız! Çabuk! Gel şöyle!” Mutluluktan uçuyordu.</p>

    <p>Bu şekilde seslendiği kişi anneydi ve ardından da yandaki kapı onların arkasından sertçe kapanıyordu. Bir gün, kadın adama şöyle dedi, duydum onu: “Ah! Julien, seni seviyorum, o kadar seviyorum ki, bokunu bile yerdim senin, hatta bana nah bu kadar kalın boklar sıçsan bile...”</p>

    <p>Bu ikisi böyle sevişiyorlarmış, kapıcıları anlattı bana, mutfakta lavaboya yaslanarak yapıyorlarmış bu işi. Başka türlü olmuyormuş.</p>

    <p>Onlar hakkında tüm bu şeyleri yavaş yavaş öğrendim, sokakta. Onlarla karşılaştığımda, üçü birlikteyken, dikkat çekecek bir özellikleri yoktu. Gerçek bir aile gibi geziyorlardı. Onu, yani babayı, dükkânının camekânının önünden geçerken de görüyordum, Poincaré bulvarının köşesinde, baş satıcısı olduğu “Hassas ayaklar için ayakkabı” evinde.</p>

    <p>Avlumuz, çoğu kez, yalnızca özgünlükten mahrum biçimsizlikler sunuyordu insana, özellikle de yazın, gürleyen tehditler, yankılar, dayak sesleri, heceler, anlaşılamayan küfürler. Güneş asla dibe kadar ulaşamıyordu. Sanki mavi gölgelerle boyanmıştı avlu, hayli kalınca, özellikle de köşelerde. Orada kapıcıların küçük helaları vardı arı kovanlarını andıran. Geceleyin çiş yapmaya gittiklerinde, çöp kutularına çarpıyordu kapıcılar, bu da avluda gök gürültüsünü andıran seslerin yankılanmasına neden oluyordu.</p>

    <p>Birkaç parça çamaşır iki pencere arası kurumaya çalışıyordu.</p>

    <p>Akşam yemeğinden sonra, sıra kaba kuvvet gösterilerinde olmadığında, daha çok at yarışlarıyla ilgili tartışmalar yankılanıyordu. Ama bu sportif polemikler de çoğu kez epey kötü biçimde sille tokat sonuçlanıyordu ve her seferinde pencerelerin en az birinin arkasında, şu ya da bu bahaneyle insanlar eninde sonunda birbirlerinin kafalarını kırıyorlardı.</p>

    <p>Yazın aynı zamanda her şey buram buram kokardı. Avluda hava diye bir şey kalmıyordu, yalnızca kokular. Diğer hepsinden baskın çıkıp yarışı önde bitiren, hem de açık ara, karnabahar kokusudur. Bir karnabahar on helaya bedeldir, helalar taşmış olsa dahi. Tartışma götürmez. İkinci katın helaları sık sık taşardı. O zaman da eşeleyici hezaren bastonuyla, 8 numaranın kapıcısı, Cézanne ana çıkagelirdi. Onun kılıç çalarcasına çabalayışını izlerdim. Öyle öyle sohbet etmeye başladık onunla. “Ben sizin yerinizde olsaydım, diye öğüt veriyordu bana, hamile olan kadınları usulca bu yükten kurtarırdım... Bu mahallede önüne gelenle yatan o kadar çok kadın var ki... Gözlerinize inanamazsınız!.. Emin olun etekleri zil çala çala başvururlar size... Bana düşen, size söylemesi! Bu iş küçük memurlara varis tedavisi uygulamaktan iyidir... Üstelik para peşin.”</p>

    <p>Cézanne ana, tüm çalışan insanları bayağı küçümserdi, nereden edindiğini bilmediğim aristokratlara özgü bir biçimde...</p>

    <p>— Bu kiracılar da her dakika hallerinden şikâyet ederler, gören de onları hapishane mahkûmları sanır, ille de herkesi huzursuz edecekler!.. Bakarsınız helaları tıkanmıştır... Bir başka gün gaz kaçağı vardır... Ya da mektuplarını birileri onlardan gizli açıyordur!.. İşleri güçleri hırgür... Hepsi de bokyedibaşı yani!.. Hatta biri gitmiş kirasını yatırdığı zarfa tükürmüş... Bakın yediği naneye!..</p>

    <p>Çoğu kez vazgeçmek zorunda kalıyordu Cézanne anne, helaların tıkanıklığını açmaktan bile, o kadar zor işti yani. “İçine ne koyuyorlar bilmiyorum, ama bir kurudu mu hapı yuttuk!.. Bilirim... Hep iş işten geçtikten sonra haber verirler!.. Mahsus yapıyorlar tabii!.. Daha önce çalıştığım yerde o kadar katılaşmıştı ki borulardan birini eritmek gerekti!.. Kim bilir neler zıkkımlanıyor bunlar... Çift porsiyon belli ki!..”</p>
  </div>
</body>
</html>
