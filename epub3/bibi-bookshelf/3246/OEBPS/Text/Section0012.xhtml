<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">IV</h1>

    <p>Bir süre dinlenip, birkaç hafta sonra yeniden at bindik, derken kuzeye doğru yeniden yollara düştük. Soğuk da bize eşlik etti. Top zaten hiç peşimizden ayrılmıyordu. Bununla birlikte, Almanlarla artık sadece tesadüfen karşılaşıyorduk, bazen bir hafif süvari eri ya da bir grup avcı, orada burada, sarılı, yeşilli, pek de güzel renkler. Sanki onları arar gibi yapıyorduk, ama aslında onları görür görmez uzaklaşıyorduk. Her karşılaşmada iki üç süvari fire veriliyordu, kâh onlardan kâh bizden. Ve yükünden kurtulmuş olan atları, parıltılı üzengileri delice savrularak, serseri mayın gibi dörtnal koşarak, o garip arka kaşlı eyerleri ve yılbaşı hediyesi cüzdanlarının derileri kadar parlak derileriyle ta uzaklardan bayır aşağı yuvarlanarak yanımıza ulaşıyorlardı. Asıl niyetleri atlarımıza sokulmaktı, hemencecik dost oluverip. Pek şanslıydılar! Nerede bizde aynı işi yapacak yürek!</p>

    <p>Bir sabah, keşif dönüşü, teğmen de Sainte-Engence<a href="../Text/Section0055.xhtml#Footnote0011" id="Backlink0011"><sup>[11]</sup></a> diğer subayları palavracı olmadığına ikna etme derdine düşmüştü. Bir yandan orta yerde, “Onlardan ikisini kılıçtan geçirdim!” diye böbürleniyor, bir yandan da kılıcını gösteriyordu, kılıcın özel olarak o iş için yapılmış dar oluğu gerçekten de pıhtılaşmış kanla doluydu.</p>

    <p>— Müthişti! Bravo, Sainte-Engence!.. Onu görmeliydiniz, baylar! Ne taarruzdu ama! diye destekliyordu onu yüzbaşı Ortolan.<a href="../Text/Section0055.xhtml#Footnote0012" id="Backlink0012"><sup>[12]</sup></a></p>

    <p>Bunlar Ortolan’ın bölüğünde olup bitmişti.</p>

    <p>— Gözümden hiçbir şey kaçmadı! Epey yakından izledim! Kılıcın ucuyla boyna bir darbe, önden ve sağdan!.. Tak! İlki düştü!.. Tam göğsünün ortasına kılıcın ucuyla bir darbe daha!.. Soldan! Geçiniz! Tam bir yarışma gösterisi, baylar!.. Tekrar tebrikler, Sainte-Engence! İki mızraklı süvari! Buradan bir kilometre ötede! İki hırt da hâlâ orada yatıyor! Tarlanın ortasında! Artık onlar için savaş bitti, değil mi Sainte-Engence?.. Bir taşla iki kuş diye buna derler! Kurbanlık koyun gibi oluk oluk boşalmıştır kanları!</p>

    <p>Atını uzun süre dörtnal koşturan teğmen Sainte-Engence, arkadaşlarının tebrik ve iltifatlarını alçakgönüllülükle kabul etmekteydi. Ortolan başarısına kefil olduğu için rahatlamış, ağırdan alıyordu, sanki bir engelli yarışmanın devamını izler gibi toplanmış olan alayın çevresinde daireler çizdirerek, ağır ağır dönüyor, atının terini soğutuyordu.</p>

    <p>“Oraya derhal yeni bir keşif kolu yollamalıyız, hem de aynı yöne! Derhal!” diye telaşlanıyordu yüzbaşı Ortolan, anlaşılan bayağı heyecanlanmış. “Bu iki salak belli ki yollarını şaşırmışlar, ama arkadan başkaları da geliyor olabilir... Mesela, siz, onbaşı Bardamu, dört adamınızı alıp bir gidin bakın bakalım!”</p>

    <p>Yüzbaşının seslendiği kişi bendim.</p>

    <p>“Üzerinize ateş açtıklarında da, en iyisi yerlerini saptamaya çalışın ve hemen gelip bana nerede olduklarını söyleyin! Bunlar olsa olsa Brandebourg’ludur!..”</p>

    <p>Muvazzafların anlattığına bakılırsa, yüzbaşı Ortolan barış zamanı karargâhta hemen hemen hiç ortalıkta görünmezmiş. Oysa şimdi, savaşta, arayı kapıyordu. Aslına bakılırsa yorulmak nedir bilmezdi. Bunca zirzopun arasında bile onun bu coşkusu her gün gitgide daha fazla dikkat çekiyordu. Kokain çektiği de söylentiler arasında yer alıyordu. Soluktu, gözlerinin etrafı morarmıştı, attan indiği zaman, incecik pergellerinin üstünde kıpır kıpır kıpırdanırdı, önce sendeler, ardından da hemen toparlanıp kudurmuş gibi yeni bir kahramanlık girişimi peşinde ekin tarlalarını arşınlamaya koyulurdu. Karşı topların namlusundan ateş almaya bile yollayabilirdi bizleri. Ölümle işbirliği içindeydi. Ölümün yüzbaşı Ortolan’la sözleşme imzalamış olduğuna yemin etseniz başınız ağrımazdı.</p>

    <p>Yaşamının ilk bölümünü (bu konuda bilgi toplamıştım) binicilik yarışmalarında, yılda birkaç kez kaburgalarını parçalayarak geçirmişti. Yürümek için kullanılmaya kullanılmaya ve durmadan kırıldıkları için bacaklarında baldır diye bir şey kalmamıştı. Ortolan artık sadece sopaların üzerine tünemiş gibi hem sinirli hem sivri adımlarla yürüyordu. Yağmurun altında, yerdeyken, geniş, koskoca bir kaftana sarılı kambur duruşuna bakan, onu bir yarış atının sağrısı sanabilirdi.</p>

    <p>Belirtmekte yarar var, bu korkunç hengâmenin başlarında, yani Ağustos ayında, hatta Eylül’e kadar, bazı yol kesimleriyle kimi orman kenarları ölüm mahkûmları için hiç olmazsa bazı saatlerde, hatta bazen gün boyu olumlu özellikler taşıyabiliyordu. Yani bir tür huzur içinde olduğunuz yanılsamasına kendinizi kaptırmaya teşebbüs etmeniz mümkündü, örneğin bir konserve kutusunu ekmeğinize katık edip tıkınırken, her seferinde bunun ille de son konserve yiyişiniz olduğu önsezisine gereğinden fazla teslim olmayabiliyordunuz. Ancak Ekim ayından itibaren bu soluklanmalardan eser kalmayacak ve artık aralıksız yağmaya başlayan dolu giderek daha kesif, daha yoğun, daha dolgun, içi kurşun ve havan mermisiyle doldurulmuş olarak inecekti tepemize. Yakında kendimizi fırtınanın tam ortasında bulacaktık, o zaman da görmekten kaçındığımız şeyle artık iyice burun buruna gelecektik, hatta ondan başka hiçbir şey göremez olacaktık: kendi ölümümüz.</p>

    <p>Bu yaşadıklarımıza kıyasla, ilk başlarda o kadar korktuğumuz gece bile pek sevecen geliyordu artık. Geceyi gitgide bekler, hatta arzular olmuştuk. Gece ne de olsa üzerimize gündüz kadar kolayca ateş edilmiyordu. Dikkate almaya değer tek fark da buydu.</p>

    <p>İşin özüne varmak kolay değildir, savaş söz konusu olduğunda bile, fantezi uzun şiire direnişini sürdürür.</p>

    <p>Ateşin köşeye kıstırdığı kediler eninde sonunda suya bile atlamaya razı olurlar.</p>

    <p>Geceleyin, orada burada, o harikulade barış zamanını bir ölçüde andıran çeyrek saatler yakalayabiliyorduk, hani her şeyin selim olduğu, özünde hiçbir şeyin kayda değer sonuçlar doğurmadığı, her biri olağanüstü derecede, inanılmaz keyifli olabilen nice başka şeylerin gerçekleşebildiği, o artık varlığına inanılması güç olan zaman. Adeta ete kemiğe bürünmüş kadife yumuşaklığında bir mutluluktu, o barış zamanı...</p>

    <p>Ancak kısa süre sonra geceler bile, onlar da, acımasız kovalamacalara dönüştü. Artık hemen her zaman, geceleri, hiç olmazsa yemek yiyebilmek, karanlığın ortasında bir uyku artığı yakalayabilmek için, yorgunluğunu biraz daha zorlamak, fazladan biraz daha acı çekmek gerekiyordu. Yemek öncü hatlara ulaşıyordu ulaşmasına, ama utanılacak derecede sürüngen ve ağır, eğreti kağnılardan oluşan uzun ve topal kortejler halinde, et, esir, yaralı, yulaf, pirinç ve jandarma, ama bir de şarap dolu, hem de damacanalarla geliyordu şarap, açık saçık eğlenceleri ne de güzel andıran, sarsak ve şişkin.</p>

    <p>Demirci ocağının ve ekmeğin ardından, yayalar geliyordu, geride kalmışlar, bizim esirler, bir de onlarınkiler, kelepçeli, şuna ya da buna mahkûm olmuş, birbirine karışmış, jandarmaların üzengilerine bileklerinden bağlanmış, kimisi yarın kurşuna dizilecek, ama diğerlerinden daha üzgün bir halleri yok. Yolun kenarında, konvoyların yeniden harekete geçmesini beklerken, onlar da yiyor, sindirilmesi pek de güç olan (buna yetecek zamanları olmayacaktı) tonbalığı tayınlarını –üstelik o son ekmeklerini de kendilerine zincirlenmiş bir siville paylaşıyorlar, casus olduğu söylenen, ama o bundan habersiz. Biz de.</p>

    <p>O andan itibaren alay işkencesi bu kez de geceye özgü biçimiyle devam ediyordu, ışıktan ve insandan mahrum kalmış köyün o kalbura dönmüş sokakçıklarında, el yordamıyla, insanlardan bile daha ağır çuvalların yükü altında iki büklüm, o meçhul ambar senin öteki benim, azarlanarak, tehdit edilerek, bir ona bir ötekine, şaşkın, üstelik de nedenini dahi bilmeksizin, durduk yere, adam öldürmek ya da kendi bağırsaklarını deştirtmekten başka becerisi kalmamış sapık bir çılgınlar sürüsü tarafından kanımızın son damlasına kadar kandırılıp işkence edilmiş olmanın tiksintisi dışında, tehdit ve gübre suyu dışında bir sonumuz olabileceği umudunu dahi taşıyamadan.</p>

    <p>İki parça tezek malzemesi arasında sürünürken, bir süre sonra küfür ve tekme yiye yiye rütbeliler tayfası tarafından yerden kaldırılıp, yeniden konvoyun diğer yüklerini taşımaya yollanıyorduk, bir kez daha.</p>

    <p>Köyün her tarafından yiyecek ve manga taşıyordu, yağ, elmalar, yulaf, şeker yüklü gecenin ortasında, bütün bu malzemeyi sırtlamak ve yolda karşınıza çıkan her mangaya bölük pörçük dağıtarak başınızdan atmak gerekiyordu. Konvoyda ne arasan vardı, kaçış dışında.</p>

    <p>Angaryacılar, canlarından bezmiş, kağnının çevresine yıkılıyorlardı, işte bu larvaların üzerinde gezdirdiği feneriyle tam o sırada çıkagelirdi iaşe subayı. O hengâmenin içinde bile mutlaka bir yalak bulma derdindeki o çift çeneli maymun. Su içme sırası atlarda! Gelgelelim adamlardan dördünün, kıçlarını bile daldırdıkları suyun içine boyunlarına kadar batmış halde, uykusuzluktan baygın düşüp sızdıklarına bile tanık oldum ben kaç kez.</p>

    <p>Yalaktan sonra bir de çiftliği ve geldiğimiz sokağı bulmak gerekecekti, hani o mangayı bıraktığımızı sandığımız yeri. Bulamazsak, bir kez daha bir duvarın dibine yıkılmaktan başka çaremiz kalmayacaktı, bir saatçik olsun kestirebilmek için, tabii kalmışsa o bir saat. Bu öldürülme mesleğini icra ederken nazlanmanın âlemi yoktur, sanki yaşam kaldığı yerden sürüyormuş gibi davranmak gerekir, en zor olanı da budur zaten, bu yalan.</p>

    <p>Daha sonra yük arabaları gerisin geriye gidiyorlardı. Şafaktan kaçan konvoy, çarpık çurpuk tekerlerini gıcırdata gıcırdata tekrar yola koyuluyordu, ben de arkasından beddua ediyordum, bir baskına uğrasa, parçalansa, hatta o gün oracıkta yakılsa diye, askeri gravürlerdeki gibi, yağmalanıverseydi keşke o konvoy, her şeyiyle, tüm refakatçi jandarma gorilleriyle, at nallarıyla, eli fenerli uzatmalılarıyla, içerdiği her türlü angaryayla ve ille de bir daha asla pişirilemeyecek ve de bir daha asla görmeyeceğimiz o mercimekleri ve bilumum unlarıyla. Çünkü maksat gebermekse, yorgunluktan ya da başka şeyden, çuvalları yüklenip geceyi onlarla doldurmak yine de bunu becerebilmenin en acı veren şekliydi.</p>

    <p>Günün birinde birileri şu aşağılık herifleri hakladıklarında, hem de dingillerine kadar, artık mecburen yakamızdan düşecekler, diye düşünüyordum, böylece hiç olmazsa bir kerecik olsun ruhen ve bedenen deliksiz bir uyku çekebilecektik, yalnızca tek bir gece boyunca olsa bile.</p>

    <p>Şu iaşe denen şey, ek bir kâbus, koca savaş canavarının üstüne binen onun ömür törpüsü yavrusu. Öne, yana, arkaya. Her tarafa yerleştirmişlerdi o orman kaçkınlarını. Tecilli birer ölüm mahkûmu olan bizler, feci bir uyuma arzusunun ötesine geçemiyorduk, onun dışında her şey eziyete dönüşüyordu, yemek yeme zamanı ve çabası dahil. Orda daha önce gördüğümüzü sandığımız bir dere parçası, şurada bir duvar ucu... Manganın çiftliğini bulmak için kokulardan yardım alıyorduk, terk edilmiş köylerin gecesinde yeniden köpeğe dönüşmüştük. En iyi yön tayin aracı bok kokusudur.</p>

    <p>İaşe onbaşısı, alayın nefretlerinin bekçisi, şimdilik evrenin hükümdarı. Gelecekten söz eden her kimse namussuzdur, tek geçerli olan güncel olandır. Kendi ölümsüzlüğüne değinmek, solucanlara söylev çekmeye benzer. Savaş köyünün gecesinde, onbaşı, yeni açılan büyük mezbahalara yollanmak üzere bekleyen insan kılıklı hayvanların çobanıydı. Kraldı onbaşı! Ölüm Kralı! Onbaşı Cretelle!<a href="../Text/Section0055.xhtml#Footnote0013" id="Backlink0013"><sup>[13]</sup></a> Öyle işte! En güçlü o, başka güçlü yok. Onun kadar güçlüsü olsa olsa ötekilerin bir onbaşısı olabilirdi, karşıdakilerin.</p>

    <p>Köyde, canlı niyetine hiçbir şey kalmamıştı, sadece ürkmüş kediler. Eşyalar, önceden iyice parçalanarak, mutfak kullanımı için ateş yakmaya yarıyordu, sandalyeler, koltuklar, yemek dolapları, en hafifinden en ağırına kadar. Sırtta taşınabilecek ne varsa da alıp götürüyordu, sevgili arkadaşlarım. Taraklar, küçük lambalar, fincanlar, küçük havai şeyler, hatta gelin taçları bile, ne varsa gidiyordu. Sanki önümüzde yaşayacak uzun yıllar vardı da! Oyalanmak için çalıyorlardı, daha önlerinde uzun zaman varmış gibi yapmak için. Ebedi yaşam arzuları.</p>

    <p>Top, onlar için gürültüden ibaretti. İşte bu yüzden savaşlar sürüp gidebiliyor. O savaşın içindekiler bile, savaşırken onu imgeleyemiyorlar. Karınlarına kurşunu yemişken bile yoldan geçerken “hâlâ işe yarar” buldukları eski sandaletleri yerden toplamaya devam edebilirlerdi. Çayırda yan yatmış koyun da böyledir işte, bir yandan can çekişir bir yandan otlanmaya devam eder. İnsanların çoğu ancak son anda ölürler; kimileri ise yirmi yıl öncesinden, hatta daha bile erken başlarlar bu işe. Onlar işte dünyanın düşkünleridir.</p>

    <p>Bana gelince, pek de uslu sayılmazdım, öte yandan büsbütün korkak olacak kadar da pratik yönümü geliştirmiştim. Sanırım bu kararlılık nedeniyle olsa gerek çevremde çok dingin bir izlenim uyandırıyordum. Sonuçta, yüzbaşımıza, yani Ortolan’ın ta kendisine, çelişkili bir güven aşılamakta olduğumdan, bana o gece için çok hassas bir görev vermeyi kararlaştırdı. Yapılması gereken, diye açıkladı bana sır verir gibi, atına atlayıp, kamp kurduğumuz köyden on dört kilometre ötedeki bir dokumacı köyü olan Noirceur-sur-la-Lys’ye gün ağarmadan ulaşmak. Düşmanın orada olduğunu bizzat, yerinde müşahede etmeliymişim. Bu konuda, sabahtan beri, oraya yollananların tek becerdikleri şey birbirini tutmayan bilgiler vermekti. General des Entrayes sabırsızlanıp duruyordu. Bu keşif vesilesiyle manganın en az cerahat akıtan atlarından birini seçmeme izin verdiler. Çok uzun süredir yalnız kalmamıştım. Öyle olunca seyahate gidiyormuşum gibi geldi. Ama bu kurtuluş tamamen düşseldi.</p>

    <p>Yola koyulur koyulmaz, yorgunluk nedeniyle olsa gerek, kendi cinayetimi yeterince ayrıntılı, kesin biçimde bir türlü düşleyemedim. Bir ağaçtan öteki ağaca, şangır şungur ilerliyordum. Yalnızca güzelim kılıcım bile, çıngar çıkarma açısından, bir piyanodan aşağı kalmıyordu. Acınacak halde miydim bilmiyorum, ama kesin olan şu ki, gülünçtüm.</p>

    <p>Zillerle kuşanmış halde beni bu sessizliğin içine yollarken General des Entrayes ne düşünmüştü acaba? Beni düşünmemişti, besbelli.</p>

    <p>Anlatılanlara bakılırsa, Aztekler Güneş tapınaklarında haftada seksen bin mümini düzenli olarak boğazlıyorlarmış, onları böylece bulutlar tanrısına kurban ediyorlarmış, yağmur yağdırsın diye. Savaş denen şeyi görmedikçe insanın böyle şeylere inanası gelmiyor. Ama bir kez savaşı yakından görünce, her şey aydınlanıyor, Aztekler de, başkasının bedenine değer vermeyişleri de, belli ki benim mütevazı işkembem de aynı şekilde değersizdi, yukarıda adı geçen generalimiz Céladon des Entrayes’ın gözünde, rütbesi yükseldikçe belli bir tanrıya dönüşmüştü, o da, feci derecede doyumsuz bir tür güneşçik olmuştu.</p>

    <p>Azıcık bir umudum kalmıştı, o da esir düşmek. İncecik bir umuttu, ip gibi. Gecenin ortasında bir ip, çünkü koşullar pek de kibarca girizgâhlara yatkın değildi. Bu gibi durumlarda sıkılan kurşun, sıkılacak elden daha çabuk ulaşıyordu insana. Zaten, Avrupa’nın öbür ucundan özel olarak beni katletmek için gelmiş olan ve adı üstünde düşman olan o askere ne diyebilirdim ki?.. Bir saniye olsun tereddüt etse bile (bu da bana yeterdi), ne diyecektim ona?.. Sonra, kim bilir aslında neyin nesidir? Herhangi bir mağazada memur? Uzatmalı bir profesyonel? Belki de bir cenaze levazımcısı? Sivil hayatta? Bir aşçı?.. Atlar bayağı şanslı, çünkü her ne kadar onlar da, bizler gibi, savaşın ceremesini çekiyorlarsa da, hiç olmazsa onu desteklemeleri, gereğine inanır gibi yapmaları beklenmiyor onlardan. Bahtsız, ama özgür atlar! Galeyan denen o kaltak, maalesef! bize mahsus.</p>

    <p>O sırada yolu çok iyi ayırt edebiliyordum, kenarlarda, arazideki balçığın üstüne oturtulmuş, tümüyle sessiz, soluk kütleler halinde, düzensiz koca buz parçaları gibi, ay ışığının duvarlarını beyazlattığı evlerin oluşturduğu büyük kareleri, hacimleri de. Her şeyin biteceği yer burası mıydı yoksa? Defterim dürüldükten sonra daha ne kadar zaman geçirecektim, bu yalnızlıkta? Sıfırı tüketmeden önce? Ya hangi çukurda? Bu duvarların hangisi boyunca? Belki de uzun uzadıya can çekişmemi beklemeden bitirirlerdi işimi? Bir bıçak darbesiyle? Bazen elleri de koparırlarmış, gözleri, hatta gerisini de... Bu konuda öyle şeyler anlatılıyordu ki, hem de pek iç açıcı olmayan cinsten! Kim bilir?.. Atın atacağı bir adım... Bir adım daha... yetecekti belki? Bu hayvanların her biri, birbirine yapışmış, demir ayakkabılar giymiş iki insan gibi koşuyorlardı, garip, tamamen uyumsuz bir jimnastik adımıyla.</p>

    <p>Kaburga kafesinin ardındaki yüreğim sıcacık, tavşan gibi, kıpır kıpır, büzüşmüş, şapşal.</p>

    <p>İnsan kendini birden Eiffel Kulesi’nden aşağı attığında da bu tür şeyler hissediyor olsa gerek. Kendini havadayken tekrar yakalayabilmeyi ister herhalde.</p>

    <p>Tehdidini gizledi benden, bu köy, ancak yine de tam değil. Bir meydanın ortasında, minnacık bir fıskiye sırf benim için lıkırdıyordu.</p>

    <p>O akşam her şey bana aitti, yalnızca bana. Nihayet bir şeylere sahiptim, ay, köy, müthiş bir korku. Yeniden atımla yola koyulacaktım. Noirceur-sur-la-Lys’ye varmak için daha en az bir saat yol tepmek gerekecekti, derken bir kapının üzerinde iyice gizlenmiş bir ışık gördüm. Dosdoğru o ışığa yöneldim, böylece de bir tür cürete sahip olduğumu keşfettim, firari amaçlı bir cüretti bu elbette, ama yine de hiç hesapta yoktu. Işık çabucak kayboldu, ama onu basbayağı görmüştüm. Kapıyı yumrukladım. Israr ettim, yine yumrukladım, çok yüksek sesle, yarı Almanca yarı Fransızca, sırayla, her ihtimale karşı, seslendim o gölgenin dibine saklanmış meçhul kişilere.</p>

    <p>Kapı sonunda aralandı, tek kanadı.</p>

    <p>“Kimsiniz?” dedi bir ses. Kurtulmuştum.</p>

    <p>“Ben bir Dragon süvarisiyim.</p>

    <p>— Fransız mı?” Konuşan kadını görebiliyordum.</p>

    <p>“Evet, Fransız...</p>

    <p>— İyi de buradan az önce Alman Dragon süvarileri de geçti... Fransızca konuşuyordu onlar da...</p>

    <p>— Evet ama, ben sapına kadar Fransız’ım...</p>

    <p>— Yaa?..”</p>

    <p>Şüphe eder gibi bir hali vardı.</p>

    <p>“Neredeler peki şimdi? diye sordum.</p>

    <p>— Saat sekiz gibi Noirceur’e gittiler...” Eliyle kuzeyi işaret ediyordu bir yandan.</p>

    <p>Bir genç kız, şalı, beyaz önlüğü, çıkıyorlardı şimdi gölgenin içinden, kapının eşiğine kadar.</p>

    <p>“Ne yaptılar size? diye sordum. Almanlar?</p>

    <p>— Belediyenin yanında bir ev yaktılar sonra da buracıkta erkek kardeşimi öldürdüler, karnını mızrakla deşerek... Onların Rouge<a href="../Text/Section0055.xhtml#Footnote0014" id="Backlink0014"><sup>[14]</sup></a> köprüsünün üstünden geçişini seyrederken oyun oynadığı için... Bakın! diye gösterdi bana... Orada duruyor...”</p>

    <p>Ağlamıyordu. Işığını görmüş olduğum mumu yeniden yaktı. Dipte de –gerçekten– denizci kıyafeti giymiş, şilteye uzatılmış küçük cesedi gördüm; hem boynu hem de kafası, mavi kenarlı koca bir yakadan dışarı sarkıyordu, mumun ışığı kadar soluk. Kolları, bacakları ve sırtı kıvrılmış, kendi ekseni üzerinde bükülmüştü çocuk. Mızrak darbesi karnının ortasında sanki bir ölüm ekseni oluşturmuştu. Anası ise, yanda, diz çökmüş, hüngür hüngür ağlıyordu, babası da. Sonra da hep birlikte yine inlemeye başladılar. Oysa ben çok susamıştım.</p>

    <p>— Bana satabileceğiniz bir şişe şarabınız yok mu? diye sordum.</p>

    <p>— Anaya sormalısınız... Hâlâ kalıp kalmadığını belki o bilir... Almanlar bol miktarda alıp götürdüler az önce...</p>

    <p>Derken, maruzatıma ne gibi bir karşılık vereceklerini aralarında tartışmaya başladılar, hem de alçak sesle.</p>

    <p>— Kalmamış! diye gelip bana haber verdi genç kız, Almanlar hepsini aldılar... Oysa kendiliğimizden vermiştik onlara, hem de bir sürü...</p>

    <p>— Vallahi öyle, ne içtiler ama! diye belirtti, ağlamayı birden kesmiş olan ana. İçmesini seviyorlar...</p>

    <p>— Hem de yüz şişenin üzerinde, kesinlikle, diye ekledi baba, hâlâ diz çöker durumdaydı.</p>

    <p>— Bi tane bile mi kalmadı yani? diye ısrar ettim, hâlâ umudumu kesmeden, çünkü öylesine çok susamıştım ki, özellikle de beyaz şaraba, o iyice acı olanından, insanı biraz kendine getireninden. Parasını ödemeye hazırım...</p>

    <p>— Tek kalan, çok iyi cins şarap. Şişesi beş frank değerinde... diye razı oldu o zaman anne.</p>

    <p>— Pekâlâ!.. Ve beş frankımı cebimden çıkardım, iri bir madeni para.</p>

    <p>— Git bir tane getir! diye alçak sesle emretti ablaya, ana.</p>

    <p>Abla mumu aldı, bir saniye sonra da gizledikleri yerden litrelik şişeyi getirdi.</p>

    <p>İstediğimi aldığıma göre, artık bana yol görünmüştü.</p>

    <p>— Geri gelirler mi? diye sordum, yeniden endişelenip.</p>

    <p>— Belki, dediler hep birlikte, ama o zaman da her şeyi yakarlar... Giderken öyle yapacaklarına yemin ettiler...</p>

    <p>— Gidip bir bakayım.</p>

    <p>— Pek cesur birine benziyorsunuz... İşte o taraftan! diye Noirceur-sur-la-Lys istikametini işaret ediyordu bana baba... Hatta gidişimi izlemek için yolun kenarına kadar bile geldi. Anne ve kız, ürkmüş, küçük cesedin yanında kaldılar, gece boyu başucundan ayrılmama niyetiyle.</p>

    <p>— İçeri gel! diye sesleniyorlardı ona. Dönsene. Ne işin var senin yollarda, Joseph...</p>

    <p>— Pek cesur birine benziyorsunuz, dedi yine baba ve elimi sıktı.</p>

    <p>Atıma atlayıp Kuzey istikametine yöneldim.</p>

    <p>— Bari onlara hâlâ burada olduğumuzu söylemeyin! Kız sırf arkamdan bağırarak bunu söylemek için dışarı çıkmıştı.</p>

    <p>— Yarın nasıl olsa kendi gözleriyle görürler, diye yanıtladım, hâlâ burada mısınız değil misiniz! Yüz paramı<a href="../Text/Section0055.xhtml#Footnote0015" id="Backlink0015"><sup>[15]</sup></a> vermekten hiç de hoşnut kalmamıştım. Aramıza o yüz para girmişti. Nefret etmek için yeter de artar bile, yüz para, hem de hepsinin gebermesini arzulamaya da yeter! Harcayacak aşk yok bu dünyada, yüz paralar oldukça.</p>

    <p>— Yarın! diye yineliyordu, onlar, kuşku içinde...</p>

    <p>Yarın, onlar için de çok uzaktı, fazla bir anlamı yoktu, böyle bir yarının. Hepimiz için söz konusu olan, özünde bir saat daha yaşamaktı, üstelik, her şeyin cinayete indirgendiği bir dünyada, tek bir saat bile başlı başına bir olguydu.</p>

    <p>Fazla uzun sürmedi. Ağaçtan ağaca tırıs gidiyordum ve her an tutuklanmayı ya da kurşuna dizilmeyi bekliyordum. Sonra, bir şey olmadı.</p>

    <p>Küçük bir tepenin doruğuna ulaştığımda, ağır adım, gece yarısını geçeli en fazla iki saat olmuştu. Birden, bulunduğum yerden, aşağıda sıra sıra aydınlanmış sokak lambaları gördüm, ardından da, ön planda, vagonlarıyla, lokantasıyla ışıl ışıl bir tren istasyonunu, ancak hiç ses gelmiyordu... Hiç. Sokaklar, caddeler, sokak lambaları ve başka çift sıra ışık demetleri, koskoca mahalleler, çevresinde kalan kısımdaysa, yalnızca karanlık ve boşluk, kentin çevresine göz koymuş, sere serpe yayılmış, kente gelince, o önümde uzanmış duruyordu, koca kent kaybolmuş gibiydi, yanan ışıklarıyla, gecenin ortasına saçılmış. Attan indim, küçük bir tümseğin üstüne oturup bu manzarayı bir süre seyrettim.</p>

    <p>Gelgelelim, Almanların Noirceur’e girip girmedikleri konusunda bu bana bir fikir vermiyordu, ancak bu gibi durumlarda genellikle her yeri ateşe verdiklerini bildiğimden, kenti hemen ateşe vermediklerine göre, o zaman ola ki garip düşünceleri, sıradışı planları vardı.</p>

    <p>Top da yoktu, kuşkulu bir durumdu bu.</p>

    <p>Atım da uzanmak istiyordu. Dizginlerini çekiştiriyordu, bu nedenle de başımı çevirdim. Tekrar kent tarafına baktığımda, bir şeyler önümdeki tümseğin biçimini değiştirmişti, çok bir şey değil elbette, ama yine de seslenmeme yetecek kadar. “Hey, kim var orda?..” Gölgenin duruşundaki bu değişiklik iki adım ötede olmuştu... Bu birisi olmalıydı...</p>

    <p>— O kadar yüksek sesle bağırma! diye yanıtladı, tipik Fransız tınıları olan ağır ve boğuk bir erkek sesi.</p>

    <p>— Sen de mi geride kaldın tertip? diye sordu bana aynen. Artık onu görebiliyordum. Bir piyadeydi, kasketinin siperi “şafağı yakın”<a href="../Text/Section0055.xhtml#Footnote0016" id="Backlink0016"><sup>[16]</sup></a> olanlarınki gibi iyice kalkık. Bunca yıl sonra bile o anı, karaltısının otların arasından çıkışını gayet iyi anımsıyorum, eskiden panayırların poligonlarında askerlerin hedef oluşturduğu gibi.</p>

    <p>Birbirimize yaklaşıyorduk. Tabancam elimdeydi. Az daha, nedenini bilmeden ateş edecektim.</p>

    <p>— Baksana, diye sordu, sen onları gördün mü?</p>

    <p>— Hayır, ama buralara onları görmeye geldim.</p>

    <p>— 145. Dragon Süvarisi’nden misin?</p>

    <p>— Evet, ya sen?</p>

    <p>— Ben, yedeklerdenim...</p>

    <p>— Aaa? deyiverdim. Şaşırtmıştı beni, yedek olması. Savaşın başından beri ilk kez bir yedeğe rastlıyordum. Bizler şimdiye kadar hep muvazzaflarla karşılaşmıştık. Suratını görmüyordum, ama sesi daha şimdiden bizimkilerden farklıydı, sanki daha hüzünlü, dolayısıyla bizimkilerden daha geçerli. Bu nedenle de ona biraz olsun güvenmekten kendimi alamıyordum. Bu da bir şeydi.</p>

    <p>— Ben bıktım, diye yineledi, gidip kendimi Almanlara enselettireceğim.</p>

    <p>Lafını esirgemiyordu.</p>

    <p>— Nasıl yapacaksın peki?</p>

    <p>Birden çok ilgimi çekmişti projesi, her şeyi bir yana bırak, kendini enselettirmeyi başarmayı nasıl becerecekti ki?</p>

    <p>— Henüz bilmiyorum...</p>

    <p>— Bari tüymeyi nasıl başardığını anlat?.. Gidip kendim enselettirmek kolay değil!</p>

    <p>— Bana ne, gidip teslim olurum.</p>

    <p>— Korkuyorsun demek?</p>

    <p>— Korkuyorum, ayrıca da bu iş çok hıyarca bence, fikrimi sorarsan eğer, Almanlardan bana ne yahu, bana bir zararları dokunmadı ki...</p>

    <p>— Sus, dedim ona, ya bizi bir dinleyen olursa...</p>

    <p>Almanlara nazik davranmak ister gibiydim. Oldu olacak, bana açıklamasını isterdim şunun, yani şu yedeğin, nasıl oluyordu da tüm diğerleri gibi savaşmak için gerekli cesaretten ben de tamamen yoksundum... Ama o hiçbir şey açıklamıyordu, bıktığını yineleyip duruyordu.</p>

    <p>Derken alayının bir gün önce, sabaha karşı, nasıl bozguna uğradığını anlattı bana, hem de tarlanın ortasında yanlışlıkla onun birliğine ateş açan bizim avcı piyadeler yüzünden. O sırada daha beklenmiyorlarmış. Öngörülenden üç saat erken gelmişler. O zaman da avcılar, yorgun, şaşkın, onlara kurşun yağdırmışlar. Ben bu filmi daha önce görmüştüm, bana da oynatmışlardı.</p>

    <p>— Ben de tabii, deli misin, ne biçim istifade ettim fırsattan! diye ekliyordu. Robinson, dedim kendi kendime! Robinson benim adım!.. Robinson Léon! Şimdi vınladın vınladın, dedim kendi kendime!.. Öyle dimi? Dolayısıyla küçük bir koruya daldım ve orada, bak şu işe, yüzbaşımıza rastladım... Bir ağaca yaslanmıştı, ayvayı yemişti bizim kıl yüzbaşı!.. Gebermekteydi anlayacağın... İki eliyle karnını tutmuş can çekişiyordu... Gözleri fıldır fıldır, her yerinden kanlar akıyordu... Yanında kimse yoktu. İşi bitikti... “Anneciğim, anneciğim!” diye zırlıyordu, bir yandan geberip kan işerken...</p>

    <p>“Kes! dedim ona. Ananın umurundaydı sanki!..” Aynen öyle, yaa, yanından geçerken!.. Geçiriverdim lafı!.. Ne de hoşuna gitmiştir adinin, dimi? dimi ama, moruk!.. Yüzbaşıya ağzının payını verme fırsatı her gün geçmez insanın eline... Geçti mi de kaçırmamalı. Kırk yılda bir!.. Sonra da bir an önce siktir olup gitmek için, teçhizatı attım üzerimden, silahları da... Yandaki bir küçük su birikintisine... Düşünsene, ben, yani şu an karşında duran adam, kimseyi öldürmeyi istemiyorum, ben asla böyle bir şey öğrenmedim... Ben zaten kavga işlerini de hiç sevmedim, barış zamanında bile... Çekip giderdim... Öyle olunca da, anlıyor musun?.. Sivil yaşamda, düzenli olarak fabrikaya gitmeye çalışırdım... Hatta biraz oymacı bile sayılabilirdim, ama pek de sevmiyordum, kavgalar yüzünden, akşam gazetelerini satmayı yeğlerdim, hem de iyi tanındığım sakin bir semtte, Merkez Bankası civarlarında... Yani Place des Victoires’da anlayacağın... Rue des Petits-Champs... Benim payıma düşen buydu... Asla Rue du Louvres ve öte yandan Palais Royal’i geçmezdim, çaktın manzarayı dimi... Sabahları da esnafın alışveriş işlerine bakardım... Ara sıra öğleden sonraları da bir teslimat, idare ediyordum işte... Bir tür kol emekçisi yani... Ama ben silah milah istemem!.. Ya Almanlar seni elde silahla görürlerse, ha? İşin bitik! Oysa, benim şimdi yaptığım gibi öyle avare avare dolaşırsan... El elde baş başta... Seni esir almakta daha az zorlanacaklarını hissederler, anlıyor musun? O zaman karşılarındakinin ne mal olduğunu bilirler... Aslında keşke Almanların karşısına cascavlak çıkabilsek, en iyisi o... At gibi! O zaman hangi ordudan olduğunu bile bilemezler dimi?..</p>

    <p>— Bak bu doğru!</p>

    <p>Anladım ki yaş az buz bir şey değilmiş, fikirler açısından. İnsanı şıp çözüm bulucu kılıyor.</p>

    <p>“Ordalar, dimi?” Birlikte şansımızı tartıyor, değerlendirmeye çalışıyorduk, geleceğimizi, sessizliğe bürünmüş kentin bize sunduğu büyük ışıklı planda iskambil falına bakar gibi tayin etmeye çalışıyorduk.</p>

    <p>“Gidiyor muyuz?”</p>

    <p>Önce demiryolunun ötesine geçmek gerekiyordu. Nöbetçi varsa hedef tahtası olurduk. Belki de olmazdık. Duruma göre. Tünelin altından mı, üstünden mi geçsek?</p>

    <p>“Acele etmeliyiz, diye ekledi şu Robinson... Bu işi gece yapmak gerek, gündüz kimse gözünün yaşına bakmaz, herkes gösteriş peşindedir, yani anlayacağın, gündüz, savaş zamanında bile kimin ne bok yediği belli değildir... Beygirini de alıyor musun?</p>

    <p>Beygiri de aldım. Ne olur ne olmaz, eğer kötü karşılanırsak daha çabuk kaçmak için. Hemzemin geçide geldik, kırmızı beyaz koca kollarını kaldırmıştı. Daha önce bu biçimde bariyer görmemiştim hani. Paris civarlarında böylesi yoktur.</p>

    <p>— Sence şehre girmişler midir?</p>

    <p>— Kesinlikle! dedi... Sen yürümene bak!..</p>

    <p>Artık gerçek yiğitler kadar yiğit olmak zorundaydık, arkamızdan aheste aheste gelmekte olan at yüzünden, sanki tüm gürültüsü patırtısıyla bizi arkadan iter gibiydi, bir tek onun sesi duyuluyordu. Tak! ve tuk! nallarıyla. Tam da yankının ortasına vurup duruyordu, oralı bile olmadan.</p>

    <p>Şu Robinson da bizi buradan kurtarmak için geceye mi güveniyordu yani?.. Issız sokağın ortasında adım adım ilerliyorduk, numara yapmaya falan da yeltenmeden, üstelik de uygun adım, talimdeymişiz gibi.</p>

    <p>Haklıydı Robinson, gündüz acımasızdı, yerden göğe kadar. Yoldaki şu yürüyüşümüzle ikimiz de hâlâ bayağı zararsız görünüyor olmalıydık, hatta bayağı saf, izinden dönermiş gibi. “1. Hafif Süvari Alayı’nın tümünün esir alındığından söz edildiğini duydun mu?.. Lille’de?.. Söylenene göre kente öylesine dalmışlar, nerden bilsinler tabii, dimi! en önde de Albay... Ana caddelerden birinde ahbap! Kapanıvermiş... Önden... Arkadan... Her yer Alman dolu!.. Pencerelerde!.. Her yerde... Al sana işte... Fareler gibi kıstırılmışlar! Fareler gibi! Ulan ne şans be!..</p>

    <p>“Vay! adiler!..</p>

    <p>— Vay anasını yahu! Vay anasını yahu!..” Bu muhteşem ele geçiriş karşısında ağzımız açık kalmıştı, bu kadar net, bu kadar kesin... Ağzımızın suyu akmıştı yani. Dükkânların tüm kepenkleri kapalıydı, küçük evlerin de, o ön taraftaki küçük bahçeleriyle, hepsi pek bir temiz pak. Ne var ki postaneyi geçince bu evlerden birinin, diğerlerinden daha beyaz, tüm pencerelerindeki tüm ışıklarının ışıl ışıl yandığını gördük, zeminden asma kata kadar. Gidip kapıyı çaldık. Atımız hâlâ peşimizdeydi. İri kıyım ve sakallı bir adam kapıyı açtı. “Ben Noirceur’ün belediye başkanıyım,” diye derhal açıkladı, bizim ona sormamıza fırsat vermeden, “ve Almanları bekliyorum!” Derken kim olduğumuzu anlayabilmek için ay ışığına çıktı belediye başkanı. Bizim Alman olmayıp da bal gibi Fransız olduğumuzu görünce, artık o kadar resmi davranmadı, sadece dostane. Tabii canı da sıkıldı. Bizi pek beklemediği apaçıktı, aldığı önlemleri, verdiği kesin kararları biraz bozar şekilde gelmiştik. O gece Almanlar Noirceur’e girecekti, ona haber verilmişti ve her şeyi valilikle ayarlamıştı, albayları buraya, ambulansları şuraya vb. Ya şimdi gelecek olsalar? Biz buradayken? Haliyle terslik çıkardı! Kaçınılmaz şekilde ortalık karışırdı... Bunu bize açıkça söylemedi, ama aklından geçenin bu olduğu besbelliydi.</p>

    <p>Ardından da bize kamu yararından söz etmeye başladı, gece yarısı, oracıkta, içinde kaybolduğumuz sessizliğin ortasında. Yalnızca kamu yararı... Toplumun malı mülkü... Noirceur’ün ona emanet edilen sanatsal kalıtı, kutsal bir emanet, daha kutsalı olamaz... Özellikle de XV. yüzyıldan kalma kilise... Ya gidip XV. yüzyıldan kalma kiliseyi yakarlarsa? Komşu Condé-sur-Yser’de yaptıkları gibi! Yaa?.. Sırf canları sıkıldı diye... Bizi burada bulmanın yaratacağı düş kırıklığıyla... Üzerimize binen sorumluluğun tüm ağırlığını hissettirdi bize... Ah o bizim gibi bilinçsiz genç askerler yok muydu!.. İçinde hâlâ düşman askerlerin dolandığı şüpheli kentleri sevmezlermiş Almanlar. Bunu bilmeyen mi kalmıştı canım...</p>

    <p>O bizimle bu şekilde alçak sesle konuşurken, karısıyla iki kızı, dolgun ve iştah kabartan sarışınlar, ara ara lafın orasından burasından girip onu hararetle destekliyorlardı... Uzun lafın kısası, istenmiyorduk. Aramızda duygusal ve arkeolojik değerler uçuşuyordu, birden güç kazanmışlardı, Noirceur’de gecenin bu saatinde onlara karşı çıkabilecek kimse de olmadığına göre... Belediye başkanının yakalamaya çalıştığı hayaletlerdi onlar, vatanperver, ahlaki, sözcüklerle desteklenen, ancak hemencecik kayboluyorlardı, bizim korkaklığımıza, bencilliğimize, ama aynı zamanda da gerçekliğin ta kendisine yenik düşerek.</p>

    <p>Noirceur belediye başkanı dokunaklı çabalarla tüketiyordu kendini, Görevimizin derhal cehennemin dibine siktir olup gitmek olduğuna bizi ikna etmek için canla başla uğraşıyordu, bizim binbaşı Pinçon kadar kaba olmasa da, kendi çapında en az onun kadar kararlıydı.</p>

    <p>Sonuçta, tüm bu güç sahiplerinin karşısına çıkarabileceğimiz tek kesin şey, olsa olsa ikimizin de ölmek ve yanmak konusundaki isteksizliğimiz olurdu. Cılız bir gerekçe, hele bu tür şeylerin savaş sırasında pek sözü edilemeyeceği düşünülürse. Dolayısıyla başka ıssız sokaklara dönmek zorunda kaldık. Sonuçta o gece karşıma çıkanların hepsi bana ne mal olduklarını göstermişlerdi.</p>

    <p>— Bendeki de ne şans! diye hayıflandı Robinson, yolda giderken. Görüyorsun işte, şimdi sen şöyle bir Alman olabilmiş olsaydın, nasıl olsa iyi çocuksun, beni mutlaka esir alırdın ve bu işi de böylece halletmiş olurduk... İnsan savaş sırasında kendi kendinden kolay kolay kurtulamıyor!</p>

    <p>— Ya sen, dedim ona, sen Alman olsaydın sen de esir almaz mıydın beni? O zaman belki onların askeri madalyasını bile kazanırdın! Eminim Almanca garip bir adı vardır o askeri madalyalarının, dimi?</p>

    <p>Hâlâ yolumuzun üstünde bizi esir olarak kabul etmeye hazır kimse olmadığı için, sonunda mecburen gidip küçük bir parktaki banka oturduk ve Robinson Léon’un sabahtan beri cebinde taşıyıp ısıttığı konserve tonbalığını yemeye koyulduk. Artık çok uzaklarda top sesi duyuluyordu, ama gerçekten çok uzaklarda. Keşke hepsi birden, yani tüm o hasımlar, kendi köşelerinde kalıp bizi rahat bırakabilselerdi burda!</p>

    <p>Sonra da bir rıhtım boyunca ilerledik; derken yarısı boşaltılmış mavnaların karşısına geçip, suyun içine, fışkırta fışkırta işedik. Atı hâlâ dizginlerinden tutup peşimizden sürüklüyorduk, koskoca bir köpekmiş gibi, ama köprünün yakınında, salcının tek göz evinde, yine bir şiltenin üzerinde bir ceset daha vardı, yapayalnız bir Fransız, atlı avcı birliği binbaşısı, üstelik suratı biraz da şu Robinson’u andırıyordu.</p>

    <p>— Ne de çirkin yahu! diye dikkatimi çekti Robinson. Ben ölüleri hiç sevmem...</p>

    <p>— İşin ilginç tarafı, diye yanıtladım onu, biraz seni andırıyor. Seninkine benzer uzun bir burnu var, üstelik sen de ondan pek genç sayılmazsın...</p>

    <p>— O senin gördüğün şey, biraz da yorgunluktan, ister istemez hepimiz birbirimize biraz benziyoruz, ama eğer beni daha önceden görmüş olsaydın... Her Pazar bisiklete bindiğim dönemlerde!.. Yakışıklı heriftim! Eh, bir baldırlarım vardı ki, moruk! Spor yapmaktan, biliyo musun! Kalçaları da geliştirir bu spor...</p>

    <p>Çıktık, ona bakmak için yaktığımız kibrit sönmüştü.</p>

    <p>— Gördün mü, iş işten geçti, gördün mü!..</p>

    <p>Uzun, grili yeşilli bir çizgi uzaktan yamacın doruğunu şimdiden belirginleştiriyordu, kentin sınırında, gecenin ortasında; Gün ağarıyordu. Bir gün fazla! Bir gün eksik! Bundan da, tüm diğerlerinden olduğu gibi, yakayı sıyırmak gerekecekti, günler, hepsi de gitgide daralan çembere benzeyen şeylere dönüşmüşlerdi, üstelik hepsi de kurşun parçaları ve yörüngeleriyle doluydu.</p>

    <p>— Yarın akşam da buralara uğrarsın belki ha, ne dersin? diye sordu bana ayrılırken.</p>

    <p>— Yarın akşam diye bir şey yok ki, moruk!.. Sen kendini general mi sandın?</p>

    <p>— Ben artık hiçbir halt düşünmüyorum, deyiverdi sonunda... Hiçbir şey, duydun mu!.. Sadece ölmemeyi düşünüyorum... Bu yeterli... Diyorum ki, kazandığın her gün, kâr hanene yazılmış bir gündür!</p>

    <p>— Haklısın... Eyvallah, moruk, iyi şanslar!..</p>

    <p>— Sana da iyi şanslar! Belki yeniden görüşürüz!</p>

    <p>İkimiz de ayrı ayrı savaşa döndük. Sonra neler oldu neler, bugün anlatılması kolay değil, çünkü bugünün insanları artık asla onları anlayamazlar.</p>
  </div>
</body>
</html>
