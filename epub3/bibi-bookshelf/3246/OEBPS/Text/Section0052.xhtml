<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XLIV</h1>

    <p>Panayır demiştik, şenlik olsun istemiştik, oldu da, hem de nasıl! Kafamıza kafamıza! Bam ve Bum! Ve bir daha Bum! Dön baba dön! Al götür beni! Salla beni! Hep beraber kendimizi hengâmenin ortasında bulduk, her yer ışıl ışıl, her yer gümbür gümbür ve daha ne gerekiyorsa! Haydi bakalım, döktürün becerilerinizi, sınayın cesaretinizi, çınlatın kahkahalarınızı! Zurt! Herkes kuşandığı pardösüsünün içinde hava atmaya çalışıp, yırtık görünmek istiyordu, genelde başka yerlerde, çok daha pahalı başka yerlerde, İngilizcede dendiği gibi <em>expensifs</em> yerlerde eğlenmeye alışık olduğunu insanlara göstermek istercesine biraz da mesafeli duruyordu.</p>

    <p>Hem eğlence konusunda fazla cömert davranıp ertesi gün, hatta belki de bütün bir hafta boyunca buna pişman olmanın yıldırıcı korkusuna, hem o da az aşağılayıcı olmayan dondurucu karayele karşın, neşe saçan, şamatacı havalar takınmaya özen gösteriyorduk.</p>

    <p>Atlıkarıncadan bangır bangır müzik sesi yükseliyordu döne döne. O Faust valsini kusmayı bir türlü beceremiyordu şu atlıkarınca, ama elinden geleni de yapıyordu. Ampullerden oluşan o binlerce ışıklı turtasıyla fır dönen yuvarlak çatısının çevresinde bir inip bir çıkıyordu vals. Pek de pratik sayılmazdı. Orgun çıkardığı müzik, karnındaki borulardan sakattı. Koz helvası ister misiniz? Yoksa atış standını mı yeğlersiniz? Siz seçin!</p>

    <p>Aramızda, atışta, en ustamız, şapkası alnının üstüne kıvrılmış Madelon. “Bak! diyor Robinson’a. Gördün mü benim elim titremiyor işte! Oysa az içmedik!” Konuşmalar cam olarak ne tür bir havada seyrediyordu anlayın işte. Lokantadan yeni çıkmıştık. “Bir tane daha!” Madelon şampanya şişesini kazanmayı başardı! “Dan ve dun! Tam on ikiden!” Bunun üzerine, çarpışan arabalarda bana yetişemeyeceğine dair Madelon’la ciddi ciddi bahse tutuşuyorum. “Hodri meydan!” diye yanıtlıyor beni, tam istim üstünde. “Herkes arabasına binsin!” ve hop! Kabul ettiğine pek seviniyorum. Ona yakınlaşmanın bir yolu bu. Sophie hiç kıskanmıyor. Bir bildiği var elbet.</p>

    <p>Sonuçta Robinson arkada Madelon’la birlikte bir sürücü sepetine biniyor, ben de önde Sophie’yle başka birine, derken pat küt bayağı sıkı çarpmaya başlıyorlar bize! Al işte sana bindirdim! Al işte sana yapıştırdım! Ancak onun, yani Madelon’un bu şekilde itilip kakılmaktan hoşlanmadığı hemen belli oluyor. Aslında o da, yani Léon da pek hoşlanmıyor bu işten. Bizimle birlikteyken pek rahat davranamadığı ortada. Geçerken, korkuluklara tutunduğumuzda genç bahriyeliler bize sarkıntılık etmeye başlıyorlar, kadın erkek ayırt etmeden, alenen asılıyorlar bize. Soğuktan tir tir titriyoruz. Kendimizi savunuyoruz. Gülüyoruz. Her taraftan yeni tacizciler akın ediyor, hem de müzik eşliğinde ve coşkuyla ve tempo tutarak! Bu bir nevi tekerlekli fıçılarda insan öyle bir çalkalanıyor ki her çarpışmada gözleri yuvalarından fırlayacakmış gibi oluyor. Ne keyif ne keyif! Kahkaha eşliğinde şiddet! Zevklerin sabıka kaydı! Panayırı terk etmeden önce Madelon’la aramı düzeltmek istiyordum aslında. Elimden geleni de yapıyorum, ama o artık benim hamlelerime hiç karşılık vermiyor. Hayır, katiyen vermiyor. Hatta bana soğuk davrandığı bile söylenebilir. Beni belli bir mesafede tutuyor. Ne yapacağımı kestiremiyorum. Çattık yine, onun o iniş çıkışlı mizacına. Daha iyi bir şeyler umuyordum oysa. Zaten fiziksel açıdan da değişmiş, her bakımdan.</p>

    <p>Sophie’yle kıyaslayınca altta kaldığını görebiliyorum, sönük kalıyor. Kibar davranmak ona daha çok yakışırken, şimdi sanki bir tür üstünlük taslıyor. Sinirime dokunuyor. Acaba eski haline döner mi diye onu bir kez daha, hem de seve seve tokatlayabilirim aslında ya da neyse daha fazla bildiği şey, hani onu benden üstün kılacak, bari onu söylesin diye. Ama yok, gülücükler! Neşemizi bulmaya geldik, zırlamaya değil! Eğlenmek gerek!</p>

    <p>Sophie’ye anlattığına göre, daha sonra, yolda yürürken, teyzelerinden birinin yanında bir iş bulmuş. Rue du Rocher’de, korseci bir teyze. Doğru söylüyor olsa gerek.</p>

    <p>Değil barışmayı sağlamak, iyice çuvallamış bir görüşmeydi bu, artık o andan itibaren bunu görmemek için kör olmalıydı insan. Benim o dümenlerim açısından da, çarşaflamıştık. Hatta bu tam bir fiyaskoydu.</p>

    <p>Yeniden görüşmeye çalışmakla hata etmiştik besbelli. Sophie’ye gelince, o durumu daha tam olarak algılayamamıştı. Yeniden görüşmek suretiyle aslında işleri daha da içinden çıkılmaz hale getirdiğimizi kavrayamıyordu... Aslında Robinson bana bunu söylemeliydi, beni uyarmalıydı, Madelon’un bu derece bağnaz olduğunu bildirmeliydi... Yazık! Peki o zaman! Çiyuv! Çiyuv! Daima ve yine de! Haydi hep birlikte dönmedolaba, “Caterpillar”a binelim! öyle ad takmışlardı ya ona hani. Bunları öneren de benim, parayı ödeyen de, maksat bir kez daha Madelon’a yanaşabileyim. Ancak o sürekli kaçıyor, beni atlatıyor, kalabalıktan yararlanıp bir başka banka atlayıveriyor, önde, Robinson’la birlikte, yine tufaya gelmiştim. O dalgalanmaların ve karanlığın çalkantılarının etkisiyle serseme dönüyoruz. Yapacak bir şey yok, sonucuna varıyorum, kendi kendime, alçak sesle. Sophie de nihayet benimle aynı fikirde. Bu hikâyede bir kez daha o müstehcen düş gücümün kurbanı olduğumun farkına varıyor. “Gördün mü! Bozuk atıyor! En iyisi artık onları rahat bırakmak... Biz de, dönmeden önce Chabanais’ye gidip bir tur atabiliriz belki...” Bu öneri Sophie’nin çok hoşuna gitti, çünkü daha henüz Prag’dayken bile Chabanais’den söz edildiğini defalarca duymuş, dolayısıyla şimdi de kendi kanaatini oluşturmak amacıyla Chabanais’yi kendi gözleriyle görüp denemek için can atıyordu doğrusu. Ancak yanımıza aldığımız paraya bir göz atınca Chabanais’nin bize fazla pahalıya mal olacağını hesapladık. Bu durumda yeniden panayırla ilgilenmekten başka çaremiz kalmadı.</p>

    <p>“Caterpillar”dayken Robinson’la Madelon herhalde kavga etmişlerdi. Her ikisi de bu dönmedolaptan gayet asık suratla indiler. Gerçekten de, bu akşam kızın suratından düşen bin parçaydı. Ortalığı yatıştırıp işleri yoluna koymak amacıyla, bayağı oyalayıcı bir eğlenceye gitmeyi önerdim onlara, şişe ağzını oltayla yakalamaca oyunu. Madelon mahkeme duvarı gibi bir suratla kabul etti bunu. Ne var ki hep o kazanıyordu yine de. Halkasını tam şişenin üstüne getiriyor ve şişenin tıpasındaki çengele geçiriveriyordu! Dikkat! Tak! İşte şişeyi kaptı bile. Standın sahibi gözlerine inanamıyordu. Ödülünü verdi ona, bir şişe şampanya, “Grand Duc de Malvoison”. Anlayın yani ne derece becerikliydi, ancak yine de tatmin olmamıştı. “Bu şişeyi içmeyeceğini...” tebliğ etti bize derhal... “İyisinden değilmiş...” Bu durumda şişeyi açıp içmek Robinson’a düştü. Hop! Hem de fondipleyerek! Garip bir davranıştı bu, çünkü genelde Robinson ağzına hemen hemen hiç içki koymazdı.</p>

    <p>Bundan sonra çinkolu nikâh töreninin önünden geçtik. Dan! Dan! Hep beraber onu sert kurşunlarımızın hedefi yaparak defterini dürüyoruz. Benim bu konulardaki beceriksizliğim de inanılır gibi değil... Robinson’u kutluyorum. O da beni her oyunda yenebilenlerden. Ancak ustalığı bile onu gülümsetmeyi başaramıyor. Görünüşe bakılırsa her ikisini de tam bir angaryaya sürüklemişiz gibi bir halleri var. Ne yapsak neşelenip canlanmıyorlar. Ben: “Yahu bayramyeri burası, haydi!” diye böğürüyordum, ilk kez ne yapacağımı şaşırmıştım.</p>

    <p>Gel gör ki onları teşvik etmeye çalışmam, kulaklarına eğilerek böyle lafları yineleyip duruyor olmam umurlarında bile değildi. Beni duymuyorlardı bile. “Yahu bir de genç olacaksınız! dedim onlara. Bu nasıl gençlik böyle? Gençler böyle mi eğlenir? Siz daha şimdiden böyle olursanız, sizden on yaş büyük olan ben ne yapayım? Civcivlerim benim!” O zaman da onlar, yani Madelon’la Robinson, sanki karşılarında gaz bombası yemiş, beyni uyuşmuş ve sulanmış biri varmış, cevap vermeye de değmezmiş gibi bakıyorlardı bana... Artık nasıl olsa benimle konuşmaya çalışmanın bile bir faydası yokmuş, söyleyeceklerini anlayabileceğim bile kuşkuluymuş gibi... Tek kelime bile anlayamayacakmışım gibi... Haklı olmasınlar sakın? dedim o zaman kendi kendime ve gayet endişeli gözlerle etrafıma bakındım, diğer insanlara.</p>

    <p>Ancak onlar, yani diğer insanlar, eğlenmek için ne gerekiyorsa onu yapıyorlardı, onlar buraya bizim gibi kendi küçük dertleriyle kafa şaaptırtmaya gelmemişlerdi. Katiyen! Doya doya tadını çıkarıyordu insanlar bayramın! Şurda bir franka!.. Burda elli kuruşa!.. Işık isteriz!.. Martaval dinlemeye geldik, müzik de olsun, şeker de... Vızıldayıp uçuşan sinekler gibiydiler, hatta bir de kollarının arasına minicik larvalarını bile almışlardı, beti benzi atmış, solgun bebeler, o kadar soluk tenliydiler ki taşkın ışığın içinde kayboluyorlardı. Sadece burunlarının çevresinde biraz pembelik kalmıştı bebelerin, öpücüklerin ve nezlenin iz bıraktığı yerde.</p>

    <p>Onca standın arasında, geçerken, derhal tanıdım “Uluslar Atışı”nı, bir anı, diğerlerinden aklımda bir şey kalmamış. “On beş yıl olmuş bile,” dedim, yalnızca kendi kendime. “On beş yıl geçip gitmiş bile... Bir ömür! Yolda ne de çok tanıdık yitirdik! Orada, Saint-Cloud’da içine gömüldüğü çamurdan ‘Uluslar Atışı’ da asla kurtulamaz sanmıştım, ben...” Ama gayet sıkı bir tamir görmüştü, artık neredeyse baştan aşağı yenilenmişti yani, müziği falan da vardı. Dört dörtlük. Hedef tahtaları kurşun yağmuruna tutuluyordu. Bir Atış standı daima iş yapar. Yumurta biçimindeki hedef de panayıra geri gelmişti, benim gibi, orta yerde, sallanıyordu, neyin ucunda olduğu belirsiz. Atışı iki frank. Geçtik, bunu deneyemeyecek kadar çok üşüyorduk, yürümekte yarar vardı. Ama sakın ha cebimizde bozuk para kalmadığı için geçtik sanılmasın, ceplerimiz hâlâ şıngırdayacak kadar bozuk para doluydu, cebin o küçük müziği.</p>

    <p>O an havamız değişsin diye elimden geleni yapmaya hazırdım, ama kimse bana yardımcı olmuyordu. Parapine de bizimle birlikte olsaydı, herhalde durum beter olurdu, yani o derece suratsızdır o, birileriyle birlikteyken. Neyse ki, Tımarhane’de nöbete kalmıştı. Kendi açımdan, geldiğime bin pişman olmuştum. Tam o sırada Madelon, nasılsa, birden gülmeye başladı, ama hiç de komik değildi bu gülüş. Yanındaki Robinson da ona ayak uydurmak adına gevrek gevrek gülmeye başladı. Bunun üzerine Sophie de bize fıkralar anlatmaya kalkıştı. Bir bu eksikti.</p>

    <p>Bir fotoğrafçı dükkânının önünden geçerken, aval aval, sanatçı hemen üstümüze atladı. Makinesinin önüne dizilmeye hiç de hevesli değildik ovsa, belki Sophie hariç. Ama kapısının önünde kararsız kalınca kendimizi yine de poz verirken buluverdik. Emirlerine riayet ediyorduk, sersem sepelek, oracıkta, herhalde kendisinin yaptığı karton bir güvertenin üstünde, güya bir geminin, “Güzel Fransa”nın önünde. Sahte can simitlerinin üstünde öyle yazıyordu. Uzunca bir süre öylece, gözlerimizi tam karşıya dikip geleceğe meydan okuyarak durduk. Başka müşteriler de güverteden inmemizi sabırsızlıkla bekliyorlardı ve onları bekletmemizin acısını daha şimdiden çıkarmak için bizi çirkin buluyorlardı, üstelik bunu bize söylüyorlardı da, hem de yüksek sesle.</p>

    <p>Kımıldayamadığımızdan yararlanıyorlardı. Ancak, kimseden lafını esirgemeyen Madelon, hem de tam o Güney aksanıyla onlara sıkı bir kalay çekti. Ortalık çınladı. Sıkı geçirmişti.</p>

    <p>Magnezyum. Herkes yüzünü buruşturuyor. Herkese bir fotoğraf. Eskisinden bile daha çirkiniz. Çadırın içine yağmur damlaları düşüyor. Ayaklarımız, bayağı dondurucu bir yorgunluğun etkisiyle, alttan yenik düşmüşler. Rüzgâr bizi tam da poz verirken keşfediyor, her taraf delik deşik, o kadar ki pardösünün bile varlığıyla yokluğu bir oluyor.</p>

    <p>Yeniden barakalar arasında dolanmamız gerekecek. Vigny’ye dönmeyi teklif etmeye cesaret edemiyorum. Daha vakit çok erken. Atlıkarıncanın duygulu orgu zaten tir tir titriyor olmamızı fırsat bilip bizi biraz daha titretmeye soyunuyor, bu kez de sinir uçlarına üfleyerek. Bütün dünyanın iflas etmiş olmasıyla dalga geçiyor o şimdi, müzik aleti yani. Gümüş kaplamalı kamışlı flütlerinden işte o bozgunu çığırıyor, oradan üflenen hava, Buttes Chaumont’dan aşağı inen sidikli sokaklardan geçerek yandaki gecede son nefesini verecek.</p>

    <p>Bretagne’lı genç hizmetçi kızlar geçen yıla kıyasla çok daha fazla öksürüyorlar doğrusu, ama o zamanlar Paris’e daha yeni gelmişlerdi. Kızların yeşil mavi ebruli kalçaları, tahta atların koşumlarını süslüyor, olduğu kadarıyla. Onlara atlıkarınca turları ısmarlayan Auvergne’li delikanlılara gelince, o ihtiyatlı postane memurlarının kızlarla kaput takmadan fındık kırmadıkları herkesin malumu. Şeylerini bir ikinci kez kırmaya hiç niyetleri yok. Hizmetçi kızlarsa atlıkarıncanın o pespaye melodik gümbürtüsünün ortasında kıvranıp duruyorlar aşkı beklerken. Mideleri biraz bulanmıyor değil, ancak yine de altı derece soğukta hava atmaya devam ediyorlar, çünkü bu an işte o belirleyici an, gençliklerini nihai sevgilinin üzerinde deneme anı, o belki de burada bir yerlerde, bu donmuş güruhun içindeki dalyarakların arasına sokulmuş bekliyordur, çoktan tavlanmış. Aşk henüz cüret edemiyor... Oysa her şey tıpkı sinemadaki gibi gelişir, mutluluk da eşlik eder. Hele bir gececik olsun size tapsın, bir daha asla yanınızdan ayrılmayacaktır şu mal mülk sahibinin oğlu... Olmamış şey değil ki bu, bu da yeter de artar bile. Üstelik o çok iyi biri, üstelik çok yakışıklı, üstelik zengin.</p>

    <p>Metronun dibinde duran yandaki büfenin kadın tezgâhtarına gelince, o, geleceği meleceği hiç iplemeden, artık iyice yer etmiş konjonktivitini kaşıyor ve onu tırnaklarıyla ağır ağır iltihaplandırıyor. Bu da bayağı bir zevk, kendi çapında, hem de bedava. Altı yıldır böyle gidiyor bu göz ve gitgide daha çok kaşınıyor, tatlı tatlı.</p>

    <p>Gezmeye çıkmış öbek öbek insan, dondurucu havanın etkisiyle, eşya piyangosunun çevresinde enikonu dip dibe sokuluyorlar, kaynaşmak istercesine. Beceremiyorlar. Kıç mangalı. Sonra birden fırlayıp ısınabilmek için bu kez de karşı taraftaki insanların, orada sergilenen iki kafalı dananın önünde oluşturdukları kuyruk yumağının içine dalıyorlar.</p>

    <p>Ayakyolu kulübesinin gölgesinde, işsizliğin pençesindeki toy bir delikanlı heyecandan yüzleri kızarmış taşralı bir çifte sunacağı hizmetin pazarlığını ediyor. Ahlak zabıtası kaldırım kargası hemen çakozladı dönen dolabı ama hiç iplemiyor, onun şu anki sobası Miseux kahvesinin çıkışı. Bir haftadır gözetliyor Miseux kahvesini. Olsa olsa sigara satılan bölümde ya da yandaki müstehcen kitapçının deposunda yapılıyordur bu iş. Öyle ya da böyle, bu konuda haber uçurulalı epey oldu. Söylenenlere göre, o ikisinden biri, isteyene ortada çiçekçi gibi dolaşan sübyan kızlar tedarik ediyormuş. Yine ihbar mektupları tabii. Köşedeki “kestaneci” de “ispiyonluyor”, kendi hesabına. Sıkıysa yapmasın zaten. Malum, kaldırımdaki her şey polisten sorulur.</p>

    <p>Şu tarafta havada kudurmuşçasına, yaylım ateşi gibi patırdayan makineli tüfek gibi şey, aslında sadece “Ölüm Tekeri”ndeki herifin motosikletinin sesi. “Gidip de geri gelenlerden” biri olduğu söyleniyor ama orası kesin değil. Öyle ya da böyle, iki kez kaza yapıp çadırı parçalamış, biri burda, diğeri de iki yıl önce Toulouse’da. Madem öyle motoruyla geberecekse tam gebersin de olsun bitsin! Kırsın iyice şu kafasını, hatta omurgasını da, kırsın da biz de kurtulalım! Onun o çıkardığı sesleri duymak insanda kötü duygular uyandırıyor! Tramvay da öyle aslında, üstelik, son bir ay içinde, o durmadan çınlayan çanı engel olamadı iki ihtiyarı ezip geçmesine, Bicêtre semtinde, hem de barakaların dibinde. Buna karşılık otobüs, o işte efendidir. Pigalle meydanına usulca yanaşır, gayet dikkatli, daha çok sendeleyerek, yellene yellene, nefes nefese, içinde topu topu dört kişiyle, dışarıya bin bir tedbirle, ağır ağır çıkan ve dünyadan habersiz.</p>

    <p>O tezgâh senin bu grup benim, o atlıkarınca senin bu eşya piyangosu benim diyerek gezine gezine, panayırın sonuna varmıştık, ailelerin çiş yapmaya gittikleri o koca kapkara deliğe... O halde gerisin geriye! Geldiğimiz yerden dönerken, susayalım diye kestane yedik. Ağzımız yandı, ama susamadık. Bir tane de kurt çıktı kestanelerden, pek sevimli. O da gitti Madelon’a denk düştü, mahsus yaparmışçasına. Hatta tam da o andan itibaren aramız iyice bozulmaya başladı, o ana kadar iyi kötü idare ediyorduk, ama o kestane meselesi Madelon’u çileden çıkardı.</p>

    <p>Kurtçuğu tükürmek için kaldırımın kenarına gittiğinde, Léon arkasından bir şeyler söyledi sanki onu engellemek istermişçesine, ne dediyse, ne diye dediyse, anlaşılan bu tarz bir tükürme Léon’a birden pek sevimsiz gelmişti. Kıza bir de salak gibi, kestanenin içinde çekirdek mi bulduğunu sormaz mı?.. Bu da katiyen sorulmaması gereken bir soruydu... Bu yetmiyormuş gibi bu sefer de Sophie bir punduna getirip araya girdi, meğerse neden kavga ettiklerini anlayamıyormuş da... Merak etmiş de.</p>

    <p>Bu tabii daha da fazla canlarını sıktı, yani Sophie’nin sözlerini kesmesi, hele bir yabancı, düşünsenize. Tam o sırada aramızdan geçen şamatacı bir grup yüzünden ayrı düştük. Aslında bunlar dilencilik yapan çocuklardı, ama bunu kaş göz oynatarak, tekerlemeler söyleyerek ve birbirinden korkunç çığlıklar atarak yapıyorlardı. Yanlarına dönebildiğimizde, Robinson’la kız hâlâ kavga ediyorlardı.</p>

    <p>“Artık eve dönmenin zamanı geldi, diye düşündüm... Eğer burada birkaç dakika daha kalmalarına göz yumarsak, tam da bayramyerinin göbeğinde rezalet çıkaracaklar... Bugünlük bu kadar yeter!” İtiraf etmek gerekirse, her şey ters gitmişti. “Gitsek mi artık, ne dersin?” diye önerdim Robinson’a. Şaşırmış gibi baktı bana. Oysa bence en sağlıklı ve en uygun karar bu olurdu. “Panayırdan daha henüz bıkmadınız mı ki?” diye de ekledim. Bunu önce Madelon’a sormamda yarar olduğunu işaret etti bana. Neden olmasın tabii, ben de isterdim Madelon’un fikrini almayı, ama bu pek de iyi bir fikir gibi gelmemişti bana.</p>

    <p>— Canım, onu da, yani Madelon’u da götürürüz! demek zorunda kaldım.</p>

    <p>— Onu götürmek mi? Nereye götürmek istiyorsun yani? dedi.</p>

    <p>— Nereye olacak yahu, Vigny’ye elbette! diye yanıtladım.</p>

    <p>Baltayı taşa vurmuştum!.. Yine. Ama artık tükürdüğümü yalayamazdım, ağzımdan çıkmıştı bir kere.</p>

    <p>“Vigny’de onun için üst katta boş bir odamız var ya! diye ekledim. Daha neler yani, oda kıtlığı mı var sanki orda!.. Hatta akşam yemeği niyetine bir şeyler de atıştırabiliriz, hep birlikte, yatmadan önce... Üstelik orada eminim çok daha fazla eğleniriz, burda iki saattir resmen bokumuz dondu! Hemen hallederiz...” Bu önerilerim karşısında Madelon’un gıkı çıkmıyordu. Hatta ben konuşurken suratıma dahi bakmıyordu ancak kulak kesildiği besbelliydi. Neyse, olan olmuştu, söz ağızdan çıkar!</p>

    <p>Biraz kenarda durduğum bir sırada, çaktırmadan yanıma sokulup, onu Vigny’ye davet ederken yoksa yine bir kumpas mı kurduğumu sordu bana. Hiç cevap vermedim. Bu derece kıskanç bir kadınla makul bir şekilde tartışamazsınız, her şeyin bokunu çıkarır. Üstelik tam olarak kimi ya da neyi kıskandığını da bilmiyordum ki. Kıskançlıktan kaynaklanan bu duyguların gerçek niteliklerini belirleyebilmek çok zordur. Her şeyi kıskanıyordu sanırım, herkes gibi.</p>

    <p>Sophie de ne halt edeceğini bilemiyordu, ancak inatla şirin görünmeye çalışmaktan da bir türlü vazgeçemiyordu. Hatta Madelon’un koluna bile girmişti, ama o, yani Madelon burnundan soluyordu ve bu halinden de hoşnuttu, yani bu tür sevecen davranışlarla avunacak durumda değildi. Clichy meydanındaki tramvaya ulaşabilmek için kalabalığın arasından güçlükle sıyrıldık. Tam tramvaya yetişmek üzereyken, sen tut, bulutun teki, oracıkta yırtıl. Gök delindi, hem de çağlayanlar oluşturarak. Seller götürüyordu ortalığı.</p>

    <p>Göz açıp kapayıncaya kadar çevredeki tüm arabalar kapanın elinde kaldı. “Beni yine herkesin önünde rezil etmeyeceksin dimi?.. Bak karışmam sonra Léon?” diye tam yanı başımızda tekrar alçak sesle sorduğunu duyuyordum Madelon’un. Fayda etmiyordu. “Daha şimdiden beni görmekten bıktın bile, dimi?.. Söylesene hadi bıktığını? diye üsteliyordu. Hadi söyle? O kadar da sık görmüyorsun beni oysa!.. Ama öbür ikisiyle baş başa kalmayı tercih ediyorsun dimi?.. Bahse girerim, üçünüz birlikte yatıyorsunuzdur, ben yokken?.. Söyle hadi onlarla beraber olmayı bana tercih ettiğini!.. Hadi sıkıysa söyle de, duyayım...” Bundan sonra da birden gözleri dalıyor, susuyordu, burnunu havaya kaldırıp dudaklarını büzüştürerek yüzünü buruşturuyordu. Bizse kaldırımda bekliyorduk. “Arkadaşlarının bana nasıl davrandıklarını görmüyor musun?.. Bak karışmam sonra Léon?” deyip duruyordu.</p>

    <p>Léon’a gelince, şimdi yiğidi öldür hakkını yeme: hiç karşılık vermiyor, onu kışkırtmıyor, sadece karşıya bakıyordu, evlerin cephelerine, bulvara, arabalara.</p>

    <p>Oysa sırası geldiğinde bayağı sert tepkileri olan biriydi, Léon. Onun bu tarz tehditlere pabuç bırakmadığını gören Madelon, bu kez başka bir yöntemle üstüne varmayı deneyerek, şimdi de sevgi gösterilerine başvuruyordu, bir yandan da bekleşirken. “Ben seni çok seviyorum, Léon’cuğum benim, duydun beni dimi, seni çok sevdiğimi?.. Senin için nelere katlandığımın farkında mısın bari?.. Bugün boşuna, hiç gelmesem de olurdu galiba?.. Beni azıcık da olsa sevmiyor musun ki Léon? Beni hiç sevmiyor olamazsın... Bu kadar mı yüreğin katı senin, söylesene Léon, bu kadar da katı yürekli olamazsın ama dimi?.. Öyleyse neden aşağılıyorsun benim aşkımı?.. Ne güzel hayaller kurmuştuk oysa seninle... Bana karşı ne kadar da zalimsin ama öyle!.. Sen benim tertemiz düşlerimi ayaklar altına aldın Léon! Kirlettin onları!.. Bak bu doğru işte, ideallerimi yok ettin sen benim... Aşka olan inancımı yitirmemi mi istiyorsun sen söylesene?.. Peki şimdi de, gidip bir daha da gelmememi mi istiyorsun yani? Gerçekten istediğin bu mu?..” Bütün bunları soruyordu işte kahvenin tentesinden aşağı yağmur indirirken.</p>

    <p>Yağmur damlaları süzülüp insanların arasına düşüyordu. Gerçekten de Madelon, Robinson’un bana söylediği kadar varmış. Gerçek kişiliği hakkında bana ne söylediyse bir bir çıkıyordu. Bu kadar çabuk böylesine duygusal yoğunluklara ulaşabileceklerini tahmin etmemiştim, ama görünen o ki bu böyleydi.</p>

    <p>Arabaların ve bütün o trafik yoğunluğunun etrafımızda epey gürültü patırtı çıkarmasını fırsat bilip Robinson’un kulağına eğilerek ne yapacağımız konusunda onunla bir iki kelime laf edebildim sonunda, çünkü her şey berbat olduğuna göre, artık buradan bir an önce vınlayıp buna bir son vermemizde yarar vardı, yani usulca sıvışsak iyi olacaktı, işler iyice sarpa sarmadan ve ilişkilerimiz öldürücü bir darbe almadan. Yoksa olacağı da buydu. “Benim bir bahane bulmamı ister misin? diye fısıldadım ona. Böylece herkes kendi yoluna gider? — Sakın öyle bir şey yapma! diye yanıt verdi bana. Sakın ha! Kıyameti koparır sonra ve onu durduramayız!” Ben de ısrar etmedim.</p>

    <p>Eh, belki de zevk aldığı şey buydu Robinson’un: sokak ortasında azar işitmek, bir de tabii kızı benden daha iyi tanıyordu. Tam da yağmur diniyordu ki bir taksi bulduk. Hemen daldık ve karşı karşıya,<a href="../Text/Section0055.xhtml#Footnote0103" id="Backlink0103"><sup>[103]</sup></a> sıkış tepiş yerleştik. Önceleri kimsenin ağzını bıçak açmıyordu. Kimsenin içinden ötekiyle konuşmak geçmiyordu, ayrıca kendi hesabıma ben de bu akşam yeterince çam devirmiştim. Yeniden işe koyulmadan önce biraz soluklanmamda yarar vardı.</p>

    <p>Léon’la ikimiz ön peykeleri aldık, hanımlar da taksinin arka koltuklarına kuruldular. Panayır akşamları, Argenteuil yolunda trafik çok sıkışıktır, özellikle de Paris çıkışına kadar. Sonra da, Vigny’ye varmak en aşağı bir saat sürüyordu arabalar yüzünden. Bir saat boyunca öyle, karşı karşıya, birbirinin suratına bakarak, hiç konuşmadan durmak pek de kolay iş değil, özellikle de hava kararmışsa ve herkes ötekiler yüzünden biraz endişeliyse.</p>

    <p>Ne var ki, eğer öyle kalsaydık, dargın, ama herkes kendi köşesinde, hiçbir şey olmayacaktı. Bugün bile geriye dönüp baktığımda kanaatim değişmiyor.</p>

    <p>Yani sonuçta yine benim yüzümden konuşmaya başladık, başlar başlamaz da kavga yeniden alevlendi, hem de kıyasıya. Sözcüklerden asla yeterince sakınmayız, öyle zararsız gibi durur sözcükler, tehlikeli bir halleri falan yoktur elbette, hava cıva, ağızdan çıkan birtakım sesler, etliye sütlüye karışmayan, kulaktan girip beynin o kocaman gevşek gri dokusunun müthiş sıkıntısı tarafından kolayca emilebilen. Onlardan sakınmayız, sözcüklerden, felaketler de öyle gelir zaten.</p>

    <p>Öyle sözcükler vardır ki, diğerlerinin arasına gizlenmiş, taşa benzerler. Onlara öyle özel bir aşinalığınız da yoktur, oysa bir anda sahip olduğunuz hayatı, hem de tümünü birden, allak bullak ederler, hem zayıf yönlerini, hem de güçlü yönlerini... İşte o zaman da paniğe kapılırsınız... Çığ düşmüştür tepenize... Duyguların üzerinde sallanırsınız, öylesine, idam sehpasında gibi... Bir kasırgadır bu, gelip geçmiştir, dayanamayacağınız kadar güçlü, o kadar şiddetlidir ki bu, sırf duygulardan yola çıkarak böyle bir şeyin olabileceğine asla inanmazdınız... Yani sonuç olarak, sözcüklerden asla yeterince sakınmayız, benim vardığım sonuç bu. Ama önce olup biteni anlatayım hele... Yoldaki tamirat nedeniyle taksi önüne kattığı tramvayın peşinden ancak ağır ağır ilerleyebiliyordu... “Mırr... ve mırr...” diye ses çıkarıyordu. Her yüz metrede bir su oluğu... Ne var ki o öndeki tramvay kesmiyordu beni. Her daim boşboğaz ve çocuksu, sabırsızlanıyordum. Bu cenaze arabası hızı ve her taraftaki kararsızlık beni uyuz ediyordu. Bir an önce bir yerlere bir şey yetiştirme telaşındaymışım gibi sessizliği bozuverdim, altında ne yatıyor diye merak ettiğim için. Taksinin dibinde, sol köşedeki Madelon’u gözetliyordum, daha doğrusu gözetlemeye çalışıyordum, çünkü karanlıkta göz gözü görmüyordu. Dışarıya bakıyordu, manzaraya, daha doğrusu geceye. Hâlâ aynı katı yüz ifadesini koruduğunu anlayınca canım sıkıldı. Ben de, öte yandan, yangına körükle gidiyordum yani. Sırf yüzünü bana doğru çevirsin diye ona seslendim:</p>

    <p>— Hey Madelon baksanıza! diye sordum ona. Yoksa bize aktarmaya cesaret edemediğiniz bir eğlence planınız falan mı vardı? Eve dönmeden önce bir yerlere uğramamızı ister misiniz? Çekinmeden hemen söyleyin?..</p>

    <p>“Eğlenmek! demek eğlenmek! diye yanıtladı beni, sanki hakarete uğramış gibi. Sizlerin aklı fikri orada! Eğlencede!..” Derken, arka arkaya defalarca iç çekti, bayağı derin, bu kadar dokunaklısını az işitmiştim.</p>

    <p>— Bunun için elimden geleni yapıyorum! diye yanıt verdim. Bugün Pazar!</p>

    <p>“Ya sen, Léon?” diye ona soruyor bu sefer de. “Sen peki, sen de elinden geleni yapıyor musun, ha?” Dobra dobra.</p>

    <p>“Hadi ordan!” diye yanıtladı Robinson.</p>

    <p>Sokak lambasının önünden geçerken ikisine de bakıyordum. Öfke saçıyorlardı. Tam o sırada Madelon onu öpmek istermişçesine eğildi. O gece ortalıkta ne kadar çam varsa hepsini devireceğimiz bir yerlerde yazılıydı anlaşılan.</p>

    <p>Taksi, her tarafta önümüze peş peşe dizilmiş kamyonlar yüzünden yine enikonu yavaşlamıştı. Öpülmek de Robinson’u illet ediyordu işte ve kızı itti, doğrusunu söylemek gerekirse bayağı da kaba bir şekilde. Yani bunun kibar bir davranış olduğunu söyleyemeyeceğim elbette, hele bizim gözümüzün önünde.</p>

    <p>Clichy caddesinin sonuna vardığımızda, kent çıkışında, çoktan gece olmuştu bile, dükkânların ışıkları yanıyordu. Demiryolu köprüsünün altında, ki üstelik orası her zaman o kadar da yankı yaptığı halde, kızın ona yine soru sorduğunu duydum: “Beni öpmek istemiyor musun, Léon?” Üstüne üstüne gidiyordu. Onunsa hâlâ gıkı çıkmıyordu. Derken Madelon birden dönüp doğrudan beni hedef aldı. Hiçe sayılmayı kaldıramamıştı.</p>

    <p>“Yine ne yaptınız öyle Léon’a da bana bu kadar kötü davranıyor? Sıkıysa söyleyin hemen?.. Ne hikâyeler anlattınız ona yine?..” Beni işte böyle kışkırtıyordu.</p>

    <p>— Ben hiçbir şey yapmadım! diye yanıt verdim. Ona ne anlatacağım ki!.. Ben sizin kavgalarınıza karışmıyorum!..</p>

    <p>Bir şey değil, doğru söylüyordum, Léon’a onun hakkında hiçbir şey de anlatmamıştım gerçekten. Dilediğini yapmakta özgürdü, kızla birlikte olmaya devam etmek ya da ondan ayrılmak onun bileceği işti. Bu beni ilgilendirmiyordu, ne var ki artık kızı bu konuda ikna etmeye çalışmanın anlamı yoktu, makul olma sınırlarının tamamen dışına çıkmıştı, dolayısıyla yeniden taksinin içinde birbirimizin suratına bakarak susmaya başladık, ancak hava o kadar çok kavga yüklüydü ki bunun böyle sürmesi de mümkün değildi. Daha önce onda hiç duymadığım tiz bir perdeden konuşmuştu benimle, ses tonu da kesin kararlı bir kişininki gibi tekdüzeydi. Taksinin köşesinde sanki kendini geriye çekip iyice büzülmüştü, artık hareketlerini neredeyse göremiyordum, bu da beni çok rahatsız ediyordu.</p>

    <p>Sophie’yse o sırada elimi tutuyordu. Zavallı kız, bu durumda, hangi deliğe saklanacağını bilemiyordu.</p>

    <p>Saint-Ouen’ı yeni geçmiştik ki, Madelon başladı yine Léon’a serzenişte bulunma seansına, hem de çılgınlığa varan bir boyutta, sevgisi ve sadakati hakkında bozuk plak gibi durmadan sorular soruyordu ona, üstelik bu sefer yüksek sesle. Sophie’yle ikimiz bayağı zor durumda kalmıştık. Ama kızın öyle bir gözü dönmüştü ki bizim de söylediklerini duyuyor olmamız hiç umurunda değildi, aksine. Tabii öte yandan benim onu bizimle birlikte bu kutuya hapsetmiş olmam da çok akıllıca sayılmazdı doğrusu, seslerin yankılanıyor olması, kendi doğasının da kışkırtmasıyla ona hayatının rolünü oynama fırsatını vermişti. Yani yine benim o pek sivri akıllı girişimlerimden birine dönüşmüştü şu taksiye binme fikri.</p>

    <p>Ona gelince, yani Léon’a, artık tepki vermiyordu. Her şeyden önce, birlikte geçirdiğimiz bu akşam onu yormuştu, üstelik onda ezelden beri bir “uykusunu alamamış olma” hali egemendi, onun hastalığı da buydu.</p>

    <p>— Lütfen Madelon, biraz sakinleşin canım! diye arada Madelon’a laf sıkıştırma fırsatını bulabildim yine de, eve vardığımızda hesaplaşırsınız... Orada bunun için yeterince zamanınız olur...</p>

    <p>— Varmak! Varmak ha! diye inanılmaz bir ses tonuyla karşılık verdi o zaman. Varmak mı? Asla varamayacağız diyorum ben de size!.. Hem sonra bıktım artık sizin o pis tavırlarınızdan! diye sürdürdü, ben namuslu bir kızım!.. Ben topunuzdan daha değerliyim!.. Sizi gidi domuz sürüsü sizi... Siz benimle dalga geçe durun öyle... Sizler beni anlayabilecek seviyede insanlar değilsiniz!.. Siz hepiniz, sizler beni anlayamayacak kadar kokuşmuş tiplersiniz!.. Saf ve temiz, güzel olan şeyleri, işte bunları anlamaktan âciz hale gelmişsiniz siz!</p>

    <p>Yani bizi onurumuzdan yakalayıp saldırıyordu ve bu böyle sürüp gidiyordu, ben de her ne kadar peykemin üstünde kımıldamadan, hem de elimden geldiğince düzgün biçimde, dimdik oturuyor olsam da, ayrıca onu daha fazla kışkırtmamak için iç çekmekten bile imtina edip gıkım çıkmıyorsa da, Madelon, taksinin her vites değiştirmesinde yine kendinden geçiyordu. Böyle anlarda ufacık bir şey bile yetebiliyordu kızılca kıyamet kopmasına ve o da sanki sırf bizi mutsuz etmekle doyuma ulaşıyormuşçasına, hiç vakit kaybetmeden kendi doğasının onu götürebileceği en uç noktaya kadar koştura koştura gitmekten kendini alamıyordu.</p>

    <p>— Bu işten bu kadar kolay sıyrılabileceğinizi de sanmayasınız sakın! diye bizi tehdit etmeye devam ediyordu. Civcivi de öyle kolayca başınızdan atabileceğinizi sanıyorsanız yanılıyorsunuz! Yok ya! Yok öyle yağma! Benden söylemesi! Hayır, işler sizin planladığınız gibi gitmeyecek! Sizi gidi bok herifler!.. Siz benim hayatımı mahvettiniz be! Ben şimdi size ne yapacağımı bilirim, sizi aşağılık yaratıklar sizi!..</p>

    <p>Derken Robinson’a doğru eğilip onu pardösüsünden yakaladı ve iki eliyle birden sallamaya başladı. O ise, Robinson yani, ondan kurtulmak için en ufak bir teşebbüste bulunmuyordu. Bu durumda müdahale etmek bana düşmezdi. İşin komik tarafı kızın böyle kendinden geçmeye devam ediyor olması Robinson’u eğlendirmişe bile benziyordu. Gevrek gevrek gülüyordu, doğal değildi bu, kız onu azarlarken o da bir kukla gibi oturduğu yerde sallanıyordu, başı önde, boynu gevşek.</p>

    <p>Her şeye karşın bu kabalıklara bir son vermek için tam da ufak bir ikaz hareketi yapmaya yelteniyordum ki, Madelon sertçe karşı koydu ve bu sefer de benim ipliğimi pazara çıkardı... Epeydir onda yer etmiş bir kuyruk acısıydı bu... Ağzımın payını alma sırası bana gelmişti! hem de herkesin önünde. “Siz hele, uslu durun bakayım, ırz düşmanı! diye lafını geçirdi bana. Léon’la aramızda olup bitenler sizi ilgilendirmez! O şiddet merakınızı kendinize saklayınız, Bayım, yeter artık! Duydunuz mu? Ha? Yeter artık! Eğer bir kez daha bana el kaldırmaya kalkarsanız, Madelon gösterir o zaman size, dünyanın kaç bucak olduğunu!.. Görürsünüz o zaman dostlarınıza boynuz taktırıp sonra da karılarını dövmek nasıl oluyormuş!.. Amma da malın gözüymüş yahu bu rezil herif! Hiç mi utanma sıkılma yok sizde?” Léon, bu gerçekleri duyunca, sanki biraz kendine gelir gibi oldu. Gülmesi kesilmişti. Hatta bir an için acaba birbirimizin gırtlağına sarılıp, kapışır mıyız diye düşündüm bile, ama her şeyden önce burada taksinin içinde dört kişi sıkışmış haldeyken, kavga edecek yer de yoktu. Bu beni rahatlatıyordu. Taksinin içi fazla dardı.</p>

    <p>Üstelik artık Sen nehri kıyısının bulvarlarının parke taşlarında bayağı hızlı gitmeye de başlamıştık ve araba öyle bir hoplatıyordu ki, hareket etmek dahi zordu...</p>

    <p>“Gel Léon! diye emretti Madelon tam da o sırada! Gel diyorum sana, son defa söylüyorum! Duymuyor musun, gel! Bırak artık şunları! Duymuyor musun ne dediğimi?” Tam bir komedi.</p>

    <p>— Durdursana canım şu taksiyi, Léon! Durdur yoksa ben durduracağım onu!</p>

    <p>Ancak o, yani Léon, hâlâ oturduğu yere yapışmış duruyordu. Put kesilmişti.</p>

    <p>— Demek gelmek istemiyorsun, öyle mi? diye başladı kız yine, gelmek istemiyor musun?</p>

    <p>Bundan böyle kuyruğumu kısıp çenemi kapayarak oturmam konusunda beni yeterli açıklıkla uyarmıştı. Ben dersimi almıştım. “Gelmiyor musun?” deyip duruyordu. Taksi kaptırmış, son sürat gidiyordu, önümüzde yol açılmıştı artık ve içerisi daha bile çok tangırdıyordu. Paket gibiydik, bir o yana devriliyorduk, bir bu yana.</p>

    <p>“Anlaşıldı,” sonucuna vardı, baktı ki ötekinin ağzını bıçak açmıyor. “Demek öyle! Tamam o zaman! Sen bilirsin, sen istedin bunu! Yarın! Duydun mu, yarından tezi yok Komiser beye giderim ben de ve her şeyi anlatırım Komiser beye, ben bilirim ona anlatmasını, Henrouille ananın o merdiveninden nasıl düştüğünü! Bu sefer duydun beni artık, dimi, söylesene Léon?.. Oldu mu şimdi?.. Artık duymazdan gelmiycen dimi?.. Ya hemen şimdi benimle gelirsin ya da yarın gider ben de onu görürüm!.. Eee, gelcen mi şimdi, gelmiycen mi? Konuşsana be adam!..” Şakaya gelecek tarafı olmayan bir tehditti bu.</p>

    <p>En sonunda Robinson birazcık yanıt vermeye razı oldu tam o arada.</p>

    <p>— İyi ama sen de işin içindesin, yahu! diye çıkıştı. Senin laf söylemeye hakkın yok...</p>

    <p>Onun yanıt niyetine bunu söylediğini duyunca, hiç ama hiç sakinleşmedi Madelon, aksine. “N’olmuş yani ben de işin içindeysem! diye karşılık verdi. Umurumda bile değil! Yani ikimiz de mi gircez hapse demek istiyosun?.. Ben de senin suç ortağın mıyım yani?.. Burnu demek istediğin?.. İyi ya o zaman benim de canıma minnet!..”</p>

    <p>Birden gevrek gevrek gülmeye başladı, bir isterik gibi, sanki ömründe bundan daha keyifli hiçbir şey duymamış gibi...</p>

    <p>— Benim de canıma minnet dedim ya sana! Benim çok işime gelir hapse girmek diyorum sana!.. Hapishane korkusuyla kıvırtacağımı sanmayasın boşuna!.. İstediğiniz kadar girmeye hazırım ben hapse! Ama o zaman sen de gircen dimi seni namussuz?.. Hiç olmazsa o zaman benimle böyle dalga geçmeye devam edemeyeceksin ama dimi! Ben seninim, peki! ama sen de benimsin! Benimle kalmalıydın sen de işte o evde! Sadece tek bir aşk bilirim ben, Bayım! Orospunun teki değilim, ben!</p>

    <p>Bunu derken de hem bana hem de Sophie’ye aynı anda meydan okuyordu. Sadakat açısından öyle diyormuş, saygı açısından.</p>

    <p>Her şeye rağmen hâlâ yola devam ediyorduk ve Robinson da taksiyi durdurmaya hâlâ niyetli değildi.</p>

    <p>— Demek gelmiyorsun öyle mi? Kodese girmeyi tercih ediyorsun yani? Öyle olsun!.. Seni ihbar etmem umurunda değil demek?.. Seni seviyor olmam da öyle mi?.. Onu da hiç iplemiyorsun dimi?.. Benim istikbalim de umurunda değil?.. Hiçbir şey umurunda değil zaten senin değil mi? Desene hadi?</p>

    <p>— Evet, bir bakıma öyle, diye yanıtladı... Haklısın. Ama umurumda olmayan, özel olarak sen ya da başkası değil... Bunu bir hakaret olarak algılama sakın!.. Aslında sen iyi kızsın... Ama artık kimsenin beni sevmesini istemiyorum... Midemi bulandırıyor bu benim!..</p>

    <p>Ona böyle bir şey denmesini hiç beklemiyordu, tam gözünün içine bakarak, bodoslama, bu onu öylesine afallatmıştı ki başlattığı kavgayı neresinden yakalayıp sürdürebileceğini kestirmekte zorlanıyordu. Sudan çıkmış balığa dönmüştü, ama yine de devam etmenin bir yolunu buldu. “Demek öyle! Demek mideni bulandırıyor!.. Nasıl yani mideni bulandırmak ne demekmiş bu şimdi?.. Açıklasana pis nankör!..</p>

    <p>— Hayır! sen değil, her şey midemi bulandırıyor! diye yanıtladı. Canım istemiyor... Bundan dolayı bana gücenmemelisin...</p>

    <p>— Ne dedin sen öyle, ne dedin? Bir daha söyle bakayım?.. Ben ve her şey mi?” Anlamaya çalışıyordu. “Ben ve her şey? Açıklasana bunu? Ne demek bu şimdi?.. Ben ve her şey?.. Bırak Çince konuşmayı!.. Anlayacağımız lisanda söyle, onlar da duysun, niye durup dururken mideni bulandırıyormuşum şimdi de? Senin de sevişirken sikin kalkmıyor mu yani başkaları gibi, söylesene koca domuz? Sikin kalkmıyor mu yani ha?.. Sıkıysa söyle burda?.. Herkesin önünde söyle sikinin kalkmadığını...”</p>

    <p>Bütün öfkesine rağmen o bulduğu laflarla kendini savunuş biçimi insanı ister istemez güldürüyordu. Ama öyle uzun uzadıya gülemedim, çünkü yeniden taarruza geçti. “Ya o, şurda duran herif, diye çıkıştı, o da beni her fırsatta yakalayıp bir köşeye sıkıştırdığında beli gelmiyor mu yani! O namussuz! O fırsat düşkünü sapık, sıkıysa aksini söylesin?.. Söylesenize hadi hepinizin derdinin değiş tokuş etmek olduğunu!.. İtiraf edin!.. Değişikliğe ihtiyacınız olduğunu!.. Grup seksi!.. Yanına bir de bakire isteseydiniz oldu olacak? Cinsi sapıklar sizi! Domuz sürüsü!.. Ne diye bahane ararsınız ki?.. Sizler aslında birer yılgınsınız işte bu kadar! Kendi sapıklıklarınızla yüzleşecek cesaretiniz bile kalmamış sizin! Kendi sapıklıklarınızdan korkuyorsunuz siz!”</p>

    <p>Öyle deyince de karşılık verme işini Robinson üstlendi. Sonunda onun da sabrı taşmıştı ve artık o da Madelon kadar yüksek sesle bağırıyordu.</p>

    <p>— Var tabii! diye yanıtladı. Cesaretim var tabii! Hem de eminim en az seninki kadar vardır!.. Ama madem ille de her şeyi kurcalamak istiyorsun... Kesinlikle her şeyi... O zaman, bil ki, artık her şey midemi bulandırıyor benim ve tiksindiriyor beni. Sadece sen değil!.. Her şey!.. Özellikle de aşk!.. Seninki de en az başkalarınınki kadar... Senin şu yaratmaya çalıştığın, duygularla dolu şey var ya, onun benim gözümde neye benzediğini söylememi ister miydin? O şey tam da helanın içinde sevişmeye benziyor! Beni annadın mı şimdi?.. Madem öğrenmek istiyorsun söyleyeyim, sana yapışıp seninle kalmam için gidip bir yerlerden bulduğun tüm o duygular lakırdılar var ya, onları ben hakaret olarak algılıyorum hakaret... Üstelik sen bunun farkında bile değilsin ve farkında olmadığın içindir ki esas namussuz sensin... Ayrıca mide bulandırıcı biri olduğun da aklının kıyısından bile geçmiyor senin değil mi!.. Başkalarının sıçtığı palavraları ağzına sakız etmek seni tatmin etmeye yetiyor!.. Bunda bir sakınca görmüyorsun... Bu sana yeterli geliyor çünkü başkaları sana aşktan daha iyi bir şey olmadığını anlatıp durdular, bu numarayı hem herkesin hem de her seferinde yutacağını söylediler... Ama işte ben çıkıp diyorum ki: bok yesin öyle orta malı aşk!.. Duydun mu? Sökmez bana kızım... sökmez o tiksindirici aşklar!.. Yanlış adama çattın!.. Yanlış zamanlama seçtin, geç kaldın! Artık yemezler, işte bu kadar!.. İşte bu yüzden bu kadar esip gürlüyorsun!.. Sen dünyada bütün bu olup bitenin göbeğinde ille de sevişmeye çok mu heveslisin yani?.. Bütün bu gördüklerimizin?.. Yoksa hiçbir şey görmüyor musun?.. Ama bence esas mesele umursamıyor olman!.. Romantik kadın ayakları atıyorsun ama aslında ender bulunan cinsten bir canavarsın sen... Kokuşmuş et mi istiyorsun? Aşk sosuna bulanmış?.. Miden kaldırıyor mu?.. Benimki kaldırmıyor!.. Eğer burnuna hiç koku gelmiyorsa ne mutlu sana! Demek ki senin burnun tıkalı! İnsanın midesinin bulanmaması için sizler gibi hödük olması gerek... Seninle beni ayıranın ne olduğunu mu merak ediyorsun?.. Söyleyeyim, seninle beni ayıran, koskoca bir hayat var be... Daha ne olsun istiyorsun?</p>

    <p>— Ama benim oram buram temizdir, diye diklendi Madelon... İnsan hem fakir hem de temiz olabilir yani, olmaz mı canım! Ne zaman gördün ki benim oramın buramın temiz olmadığını? Bana hakaret ederken bunu mu söylemek istiyorsun yani?.. Kıçım temizdir benim, Bayım!.. Seninki için aynı şeyi söyleyemeyeceğim ama!.. Ayakların için de!</p>

    <p>“Yahu ben öyle bir şey demedim ki Madelon! Ağzımdan hiç öyle bir laf çıkmadı ki!.. Oranın buranın temiz olmadığı falan?.. Görüyorsun ki anlamaktan âcizsin!” Onu yatıştırmak için bula bula bunu bulmuştu söyleyecek.</p>

    <p>— Şimdi de bir şey demediğini mi söylemek istiyorsun? Bi şey demedin yani? Şuna bakın hele şimdi de çıkmış bana bir yandan insanın ağzına dahi almaya utanacağı hakaretler yağdırıyor bir yandan da bu yetmiyormuş gibi bir de hâlâ bir şey demediğini iddia ediyor! Yahu daha fazla yalan söylemesini engellemek için gebertmek gerek bunu be! Böyle bir domuzu kodese tıksan kaç yazar, yetmez ki! Kokuşmuş adi bir pezevenk bu!.. O da yetmez!.. İdam sehpası paklar ancak onu!</p>

    <p>Artık sakinleşmek istemiyordu. Taksinin içinde kavgalarından bir şey anlamak mümkün değildi artık. Arabanın tangırtıları arasında ancak savurdukları küfürler duyulabiliyordu, bir de tekerleklerin yağmurla tepişmesi, rüzgârın fırtınaya dönüşüp kapıyı dövmesi... Aramızda tehditten geçilmiyordu. “İğrenç bir şey bu...” diye yineledi Madelon birkaç kez. Artık başka bir şey konuşamaz haldeydi. “İğrenç bir şey bu!” Sonra da son kozunu oynamaya karar verdi: “Geliyor musun? dedi ona. Geliyor musun Léon? Bir?.. Geliyo musun? İki?..” Bekledi. “Üç?.. Gelmiyor musun?.. — Hayır! diye karşılık verdi o da, yerinden bile kımıldamadan. Elinden geleni ardına koyma!” diye de ekledi. Cevap diye buna derler işte.</p>

    <p>Herhalde dipteki koltukta kendini biraz geriye çekmiş olsa gerekti. Tabancayı da muhtemelen iki eliyle birden tutuyordu çünkü ateş aldığında alev sanki tam karnından çıkıyormuş gibi oldu sonra da neredeyse aynı anda iki el daha, iki defa üst üste... Ardından, insanın gözünü yakan bir duman kapladı taksinin içini.</p>

    <p>Yine de yola devam ediyorduk. Benim üstüme düştü Robinson, yan yatarak, sarsıla sarsıla, bir şeyler mırıldanarak. “Hop! ve Hop!” Durmadan inliyordu. “Hop! ve Hop!” Şoför mutlaka duymuş olmalıydı.</p>

    <p>Önce biraz yavaşladı, ne olduğunu anlamak için. Sonra da bir sokak lambasının altında tamamen durdurdu arabayı.</p>

    <p>Şoför kapıyı açar açmaz, Madelon onu sertçe itti, kendini dışarı attı. Dimdik şarampolden aşağı yuvarlandı. Çamurlu tarlanın gecesinin içinde tüydü gitti. Arkasından ne kadar seslensem de, çoktan gözden kaybolmuştu.</p>

    <p>Yaralıyla ne yapmamız gerektiğine karar veremiyordum. Onu Paris’e geri götürmek bir açıdan daha pratik olabilirdi... Öte yandan artık neredeyse Müessese’mize de gelmiştik... Beldedekiler dalgayı çakabilirlerdi... Bu durumda onu arkaya Sophie’yle beraber pardösülerin arasına yerleştirip, tam da Madelon’un ateş etmek için büzüştüğü köşeye sıkıştırdık. “Yavaş ol,” diye tembih ettim şoföre. Ancak yine de çok hızlı gidiyordu, acelesi vardı. Sarsıntılar Robinson’u daha da fazla inletiyordu.</p>

    <p>Müessese’nin önüne geldiğimizde, şoför bize adını bile söylemek istemiyordu, polisle başının derde girmesinden korkuyormuş, tanıklık etme meseleleri...</p>

    <p>Ayrıca koltuklara mutlaka kan bulaşmış olduğunu da iddia ediyordu. Hiç beklemeden çekip gitmek istiyordu. Ama ben plaka numarasını almıştım.</p>

    <p>Karnından yemişti o iki kurşunu Robinson, belki de üçünü birden, daha henüz tam olarak kaç tane olduğunu kestiremiyordum.</p>

    <p>Dosdoğru tam karşısına nişan alıp ateş etmişti Madelon, bu kadarını görebilmiştim. Kanamıyordu, yaralar. Onu tutmamıza rağmen Sophie’yle ikimizin arasında yine de fazla sarsılıyordu, kafası sallanıyordu. Konuşuyordu, ama ne dediğini anlamak zordu. Daha şimdiden sayıklamaya başlamıştı. “Hop! ve Hop!” diye mırıldanmaya devam ediyordu. Müessese’ye varıncaya kadar ölebilirdi.</p>

    <p>Sokağa daha yeni parke taşı döşemişlerdi. Parmaklıkların önüne gelir gelmez, kapıcıya gidip Parapine’i odasından çağırmasını söyledim, derhal. Hemen indi aşağı ve bir hastabakıcıyla birlikte onun yardımı sayesinde Léon’u yatağına kadar çıkarabildik. Onu soyup muayene ettik ve karın duvarını elledik. Karın duvarı parmaklarımızın ucuna, elle muayenede, daha şimdiden bayağı gergin geliyordu, hatta bazı yerlerde matlaşmıştı bile. Alt alta iki delik buldum, bir üçüncüsü yoktu, kurşunlardan biri ıskalamış olsa gerek.</p>

    <p>Ben Léon’un yerinde olsaydım, kendim için bir iç kanamayı yeğlerdim, bu, karnınızı dolduruverir, kısa sürede iş biter. Peritonu doldurursunuz ve konu kapanır. Oysa peritonite çevirdiğinde, iltihaplanma olacak demektir, ki iş uzar.</p>

    <p>Yani hâlâ işi bitirmek için ne yol izleyeceğini merak etmek mümkündü. Karnı şişiyordu, bize bakıyordu Léon, daha şimdiden bakışları sabitleşmişti, inliyordu, ama çok değil. Bu bir tür sakinleşme sayılabilirdi. Onun bayağı hasta hallerini daha önce de görmüştüm, hem de birçok değişik yerde, ancak bu sefer her şeyin alışılmışın dışında olduğu bir durumdu bu, iç çekmeler, gözler, her şey. Sanki onu artık tutamıyorduk, her dakika bizden biraz daha uzaklaşıyordu. Öyle iri damlalarla terliyordu ki sanki bütün yüzüyle ağlıyor sanırdınız. İnsanın bu gibi durumlarda, bu derece çaresiz ve bu derece katı bir hale gelmiş olması hiç de iç açıcı değil. Birisinin ölmesine yardımcı olmak için gerek duyabileceğiniz şeylerden hemen hiçbirine sahip değilsinizdir. İçinizde kala kala bir tek gündelik hayat için işe yarayabilecek şeyler kalmıştır, rahata ermenin hayatı, yalnızca kendinin hayatı, pislik. Güveni yolda kaybetmişsinizdir bile. Pis bir hap gibi bedeninizin derinliklerinde bir yerlere özenle yerleşmiş olan son merhamet kırıntılarını da kovup, eziyet etmişsinizdir. Merhamet duygusunu boka bulayıp ite kaka bağırsaklarınızın dibine kaydırmışsınızdır. Onun yeri orasıdır demişsinizdir.</p>

    <p>Ben de, Léon’un önünde dikilmiş duruyordum, acısını paylaşmak için, ama daha önce hiç bu derece kahrolmamıştım. Yapamıyordum... Beni bulamıyordu... Bu yüzden de kıvranıyordu... Bir başka Ferdinand’ı arıyordu ola ki, çok daha büyük bir Ferdinand’ı, elbette, ölmek için, daha doğrusu ölmesine yardımcı olsun diye, daha yumuşak biçimde. Anlayabilmek için epey çaba harcıyordu, olur ya, acaba dünya en ufak bir ilerleme kaydetti mi diye. Envanter çıkarmaya çalışıyordu, vicdanında, zavallı adam... O yaşamını tamamlarken insanlar acaba azıcık da olsa değişmişler miydi, olumlu yönde tabii, acaba istemeden de olsa onlara karşı haksızlık yaptığı olmuş muydu... Gelgelelim, onun yanı başında ben, bir ben, yalnızca ben vardım, gerçeğin ta kendisi bir Ferdinand, kendi basit yaşamının sınırlarını aşmış daha büyük bir insan olabilmek için gerekli olan şeyden, başkalarının yaşamına sevgi duymaktan yoksundum ben. İşte bu, bende yoktu ya da o kadar az vardı ki bunu göstermeye bile değmezdi. Ölüm kadar kocaman değildim, ben. Çok daha küçüktüm. O büyük insanlık düşüncesi yoktu bende. Hatta sanırım gebermekte olan bir köpek için üzülmem bile, Robinson için üzülmemden daha kolay olurdu, çünkü köpekler üçkâğıtçı değildir, oysa onda, yani Léon’da her şeye rağmen az da olsa üçkâğıtçılık vardı. Ben de üçkâğıtçıydım, hepimiz üçkâğıtçıydık... Geride ne kaldıysa hepsini yolda yitirmiştik ve hatta, hiç olmazsa ölüm döşeğindeki insanların yanında hâlâ işe yarayabilecek olan o surat ifadelerini bile yitirmiştim, onları bile, korkarım yolda her şeyi yitirmiştim, gebermek için gereksinim duyulabilecek şeylerden hiçbirini bulamıyordum, kala kala alavere dalavere kalmıştı. Duygum sanki yalnızca tatillerde gidilen bir ev gibiydi. Doğru dürüst dayalı döşeli dahi değil. Kaldı ki can çekişenlerin istekleri bitmez. Can çekişmek yetmiyor. Geberirken bir yandan da tadını çıkarmak isterler, yaşamın en alt kademesinde, damarlar üre dolmuşken bile, son hıçkırıklarla hâlâ ille de doyuma ulaşmak gerek.</p>

    <p>Ölüm döşeğindekiler artık yeterince doyuma ulaşamadıkları için hâlâ mızmızlanıp dururlar... Talep ederler... Protesto ederler. Bu, ölümün içine bile hayat katmaya çalışan bir felaketzedecilik oyunudur.</p>

    <p>Parapine ona morfin iğnesini yapınca biraz canlandı. Hatta başına gelenler hakkında bize bir şeyler bile anlattı. “Böyle bitmesi daha iyi oldu...” dedi, ardından da: “Sandığım kadar acıtmıyor...” Parapine ona tam olarak neresinin acıdığını sorduğunda, artık bir ölçüde gitmiş olduğu anlaşılıyordu, ama aynı zamanda bize hâlâ bir şeyler söylemek istiyordu ille de... Gücü de tükeniyordu, ardından imkânları da. Ağlıyordu, boğuluyordu ve hemen arkasından da gülüyordu. Sıradan bir hasta gibi değildi, insan onun önünde ne yapacağını şaşırıyordu.</p>

    <p>Sanki şimdi de bizlere yaşamamızda yardımcı olmaya çalışıyor gibiydi artık. Sanki kalmaya hak kazanmak için bizlere verecek birtakım zevkler bulmaya çalışıyor gibi. Elimizden tutuyordu. Bir eliyle Parapine’i öteki eliyle beni. Onu öptüm. Bu durumlarda hataya düşmeden yapabileceğiniz bir tek bu kalmıştır. Bekledik. Bir daha konuşmadı. Bir süre sonra, belki bir saat, ama daha fazla değil, kanama başladı nihayet, ama öyle böyle değil, dolu dolu, içeriden, toptan. Onu aldı götürdü.</p>

    <p>Kalbi giderek daha hızlı atmaya başladı, sonra da adamakıllı hızlı. Kalbi kanının peşine düşmüş koşuyordu, tükenmiş, orada, daha şimdiden iyice azalmış, damarların en son noktasında, parmak uçlarında titreye titreye. Solgunluk boynuna doğru yükseldi ve tüm yüzünü kapladı. Nefessiz kalarak tükendi. İki koluyla ikimizin birden üstüne kapanarak bir seferde gitti, sanki iyice gerinip üstümüze atlamış gibi.</p>

    <p>Sonra da oraya, önümüze, geri döndü, neredeyse hemencecik, katılmış, daha şimdiden ölülere özgü o ağırlığa kavuşmuştu.</p>

    <p>Biz de kalktık, ellerinden sıyırdık kendimizi. Havada asılı kaldı elleri, kaskatı, lambanın altında sapsarı ve masmavi, dikilmiş.</p>

    <p>Odada artık bir yabancı gibi duruyordu Robinson, sanki korkunç bir ülkeden gelmiş bir yabancıymış da bu yüzden artık onunla konuşmaya çekiniyormuşuz gibi.</p>
  </div>
</body>
</html>
