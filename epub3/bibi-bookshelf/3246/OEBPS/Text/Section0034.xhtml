<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XXVI</h1>

    <p>Boşuna heveslenmemekte yarar var, insanların aslında birbirlerine söyleyecekleri hiçbir şey yoktur, karşılıklı olarak yalnızca kendi acılarını anlatırlar, bu böyledir. Herkesin derdi kendine, dünyanınki de hepimize. İnsanlar o acılarından kurtulmaya çalışırlar çalışmasına, sevişme sırasında, onu ötekinin sırtına yıkarak, ama beceremezler tabii ve ne yaparlarsa yapsınlar, sonunda tüm acılarıyla baş başa kalırlar ve bir daha denerler, bir kez daha acılarını kakalamaya çalışırlar. “Çok güzelsiniz, Küçükhanım,” derler. Ne ki yaşam onları yeniden yakalayıverir, aynı küçük numarayı bir kez daha deneyinceye kadar. “Ne de güzelsiniz, Küçükhanım!..”</p>

    <p>Bu arada acılarından kurtulmayı başardıklarını söyleyerek böbürlenirler de, gelgelelim herkes gayet iyi bilir, değil mi, bunun hiç de doğru olmadığını, o acıyı bal gibi bütünüyle kendi içimizde sakladığımızı. Bu numaraları yapa yapa yaşlandıkça giderek daha da çirkin, itici bir hal aldığımız için artık acımızı, iflas ettiğimizi gizlemekten bile âciz kalırız, en sonunda insanın ta derinlerinden suratına kadar ulaşmayı başarabilmesi şöyle bir yirmi otuz yıl, hatta daha fazla zaman alan o sevimsiz ve çirkin ifade, gitgide yüzümüzde sıvaşmadık yer bırakmaz. İnsan dediğin, işte bu işe yarar, sadece bu işe, ekşi bir surat ifadesi üretmek, biçimlendirmesi tüm ömrünü alan, hatta gerçek ruhunun bütününü eksiksiz yansıtabilmek için oluşturması gereken asıl surat ifadesi o kadar ağır ve karmaşıktır ki, bunu tamamlamaya insanın ömrü bile her zaman yetmeyebilir.</p>

    <p>Benimkine, yani benim surat ifademe gelince, ben de tam onun ince ayarını iyice kotarmaya çalışıyordum, şu bir türlü ödeyemediğim faturalarla, ne de miniciklerdi oysa, akıl almaz kiramla, mevsime göre fazla ince pardösümle, bir de Brie peynirine uzanan elimin tereddüt ettiğini, üzümler iyice pahalılaştığında yüzümün kızardığını, kuruş hesabı yaptığımı gördükçe bıyık altından gülerek eğlenen manavın marifetiyle. Bir de tabii hep halinden şikâyet eden hastalar yüzünden. Bébert’in ölümü hadisesi de bana pek yaramamıştı buralarda. Gerçi teyzesi bana kızgın değildi. Bu koşullarda bana kötü davrandığı söylenemezdi teyzenin, yo hayır. Dertler ve tasalar esas Henrouille’lardan, onların evinden, sürüyle yağmaya başladı tepeme birden.</p>

    <p>Günün birinde, yaşlı ana Henrouille’un aklına esmiş, öylesine, evini, oğlunu, gelinini bırakıp kendi başına ziyaretime gelmeye karar vermişti. Gayet zekiceydi aslında. Derken, benim gerçekten onun deli olduğuna inanıp inanmadığımı sormak için sık sık gelmeye başladı. Beni bu konuda özel olarak sorguya çekmek için buralara gelmek bu ihtiyar kadın için sanki bir tür eğlence olmuştu. Bekleme salonu işlevini gören odada bekliyordu beni. Üç sandalye, üç ayaklı yuvarlak küçük bir sehpa.</p>

    <p>O akşam döndüğümde de, onu bekleme salonunda Bébert’in teyzesini teselli ederken buldum, kendisinin, yani ihtiyar Henrouille’un, bu yaşa gelinceye kadar, yolda, ne akrabalar yitirmiş olduğunu anlatıyordu teyzeye, düzinelerce yeğen, şurda burda amcalar dayılar, orada, geçen yüzyılın ortalarında, epey uzaklarda bir baba, sonra bir sürü halayla teyze bir de kendi öz kızları, bir yerlerde yitirilmiş, hatta kendisinin bile tam olarak nerede, nasıl yok olduklarını anımsayamadığı, pek belli belirsiz, pek uzaklarda kalmış kendi öz kızları, o kadar uzaklarda ki, artık bugün başkalarına onlardan söz edecek olsa onları kafasında canlandırmak için neredeyse düş gücüne başvurması gerekiyordu, o da üstelik bayağı zorlanarak. Kendi öz çocukları artık doğru dürüst anı olmaktan bile çıkmıştı. Yaşlanmış gövdesinin sırtında, yıllanmış, değerini yitirmiş ölülerden oluşan koca bir cemaat, çok uzun süredir sesi çıkmayan gölgeler ve hissedilemez hale gelmiş acılar taşıyordu, ancak yine de, tam geldiğim sırada, Bébert’in teyzesine teselli olsun diye bunları biraz daha kurcalamaya çalışıyordu, ıkına sıkına da olsa.</p>

    <p>Derken Robinson da beni görmeye çıkageldi. Herkesi tanıştırdık. Dost meclisi.</p>

    <p>Hatta, sonradan hatırladım, Robinson, ihtiyar ana Henrouille’yla, benim bekleme salonumda buluşma alışkanlığını da o geceden sonra edinmişti. Sohbet ediyorlardı. Bébert’in cenazesi ertesi gün kalkıyordu. “Siz de gelecek misiniz?” diye soruyordu teyze, her karşılaştığı kişiye, “gelebilirseniz beni pek mutlu edersiniz...”</p>

    <p>“Elbette gideceğim,” diye yanıtladı ihtiyar kadın. “Bu tür durumlarda etrafında birilerini görmek insanı mutlu eder.” Artık onu barakasında tutabilene aşk olsun. Sürtük olmuştu.</p>

    <p>“Ah! aman ne iyi, ne de iyi edersiniz!” diye teşekkür ediyordu teyze. “Ya siz, beyefendi, siz de gelceyniz dimi?” diye soruyordu Robinson’a.</p>

    <p>“Darılmayın, Bayan, ama ben cenazelerden korkarım,” diye yanıt verdi o da, kaytarabilmek için.</p>

    <p>Sonra her biri sırayla aldı sazı eline ve sırf kendini tatmin amaçlı epey bir konuştu, neredeyse hınçla, hatta lafa karışan o pek ihtiyar Henrouille ana bile. Fazlasıyla bağıra çağıra konuşuyorlardı, delilerin oradaki gibi.</p>

    <p>Öyle olunca ben de gelip ihtiyar kadını aldım ve hastalarımı kabul ettiğim yandaki odaya götürdüm.</p>

    <p>Ona söyleyecek pek bir şeyim yoktu. Daha çok o bana bir şeyler soruyordu. Sevk kâğıdı meselesinde pek ısrar etmeyeceğime dair ona söz verdim. Sonra odaya döndük, Robinson ve teyzeyle birlikte hep beraber tam bir saat Bébert’in talihsiz kaderinden söz ettik. Bébert’ciği kurtarmak için adeta çırpındığım ve olup bitenin yalnızca bir alınyazısı meselesi olduğu konusunda mahallede meğer görüş birliği varmış, yani iyi davranmışım, bu da herkesi neredeyse şaşırtmış. Henrouille anaya çocuğun kaç yaşında, yani yedi yaşında, olduğu söylendiğinde, kendini çok daha iyi hisseder gibi göründü, adeta rahatlamıştı. Bu kadar küçük yaşta bir çocuğun ölümü onun gözünde ancak bir kaza olabilirdi, yani onu kara kara düşünmeye zorlayacak normal bir ölüm değil.</p>

    <p>Robinson bize bir kez daha asitlerin midesini ve ciğerlerini kavurduğunu, nefes aldırmadığını, hatta kapkara balgamlar çıkardığını anlattı. Oysa o, yani Henrouille ana, ne balgam çıkarıyordu ne de asitli işlerde çalışıyordu, dolayısıyla Robinson’un bu konuda anlattıklarının onun ilgisini çekmesi pek söz konusu değildi. O yalnızca benim hakkımda bir kanaat edinmek üzere gelmişti. Ben konuşurken, o cin gibi maviş gözleriyle çaktırmadan beni izliyordu, Robinson ise aramızdaki bu örtük gerginliğin zerresini kaçırmıyordu. Bekleme salonum loştu, karşı kaldırımdaki büyük ev de geceye teslim olmadan önce bayağı soluk bir renk alıyordu. Derken, ortalıkta kala kala bizim seslerimiz kaldı, kendi aramızda, bir de seslerin hep neredeyse söyleyecekmiş gibi yapıp asla söylemedikleri şeyler.</p>

    <p>Onunla, yani Robinson’la yalnız kaldığımızda, aslında onu bir daha hiç görmek istemediğimi anlatmaya çalıştım, ne var ki buna rağmen ay sonuna doğru yine çıkageldi, derken de neredeyse her akşam gelir oldu. Doğruya doğru, ciğerlerinin durumu gerçekten de pek parlak değildi.</p>

    <p>“Bay Robinson yine sizi görmek istiyor... diye haber veriyordu bana, onunla yakından ilgilenen kapıcım. Paçayı sıyıramayacak değil mi, ha?.. diye ekliyordu. Geldiğinde hâlâ öksürüyordu...” Oysa bana ondan söz etmesinin canımı sıktığını gayet iyi biliyordu kapıcı kadın.</p>

    <p>Gerçekten de öksürüyordu. “Çaresi yok, diye kehanette bulunuyordu kendisi bile, bundan asla kurtulamayacağım...”</p>

    <p>— Dur bakalım hele bir yaz gelsin! Biraz sabırlı ol! Göreceksin... Kendiliğinden son bulacak...</p>

    <p>Yani işte bu gibi durumlarda başka ne denebilir? Asit işinde çalışmaya devam ettiği sürece ben onu iyileştiremezdim ki... Yine de moralini yükseltmeye çalışıyordum.</p>

    <p>— Kendi kendime mi iyileşeceğim yani? diye yanıtlıyordu. Sen de amma attın ha!.. Seni duyan da benim nefes aldığım gibi nefes almanın kolay iş olduğunu sanacak... Göğsünde benimki gibi bir halt olsaydı görürdüm seni... Benim göğsümdeki gibi haltla insanın havası sönüyor be... O kadar uzun boylu değil yani...</p>

    <p>— Moralin bozuk, kötü bir dönemden geçiyorsun, ama daha iyi olduğunda... Durumun birazcık bile düzelse, göreceksin...</p>

    <p>— Birazcık düzelsem mi? Tahtalı köy paklar beni ancak! Daha iyiye gitmek ha, keşke savaştan hiç dönmeseymişim, daha iyiye gitmek dediğin esas öyle olurdu işte! Ama bak sana yaramış savaştan paçayı sıyırmak... Sana göre hava hoş!..</p>

    <p>İnsanlar o boktan anılarından, çektikleri sıkıntılardan bir türlü vazgeçmek istemezler ve ne yaparsanız yapın bunun dışına çıkmalarını sağlayamazsınız. Ruhlarını böyle oyalarlar. Bugün yaşadıkları haksızlıklardan intikam almak için geleceği bokla sıvamaya uğraşırlar kendi içlerinin derinliklerinde. Hem adil hem de ödlektirler aslında. Doğaları budur.</p>

    <p>Artık ona hiç karşılık vermiyordum. Bu sefer de bana küsüyordu.</p>

    <p>— Gördün mü, sen de demek benimle aynı kanaattesin!</p>

    <p>Yakamdan düşsün diye, gidip içeriden ona öylesine bir öksürük şurubu getirdim. Meğer komşuları sürekli öksürmesinden ötürü uyuyamamaktan şikâyetçilermiş. Ben şişeyi doldururken, o hâlâ bu iflah olmaz öksürüğü nereden kapmış olabileceğine kafa yoruyordu. Aynı zamanda ona iğne yapmamı da istiyordu: Altın tuzu iğneleri.<a href="../Text/Section0055.xhtml#Footnote0080" id="Backlink0080"><sup>[80]</sup></a></p>

    <p>— İnan, iğneler yüzünden ölsem de gam yemem!</p>

    <p>Ancak bu tarz maceracı bir tedavi yöntemine girişmeyi reddettim, elbette. Benim esas derdim artık çekip gitmesini sağlamaktı.</p>

    <p>Onun buralarda ayakaltında dolaştığını görmek bile içimi kurutmaya yetiyordu. Zaten kendimi kendi yürekler acısı halimin akıntısına kaptırmamak için akla karayı seçiyor, şu kepengi indirip her şeyden artık tamamen vazgeçmemek için zor tutuyordum, hatta günde yirmi kez kendi kendime: “Ne diye uğraşıyorsun ki?” deyip duruyordum... Hal böyleyken yetmezmiş gibi bir de onun şikâyetlenişini dinlemek ha? İşte bu kadarına da katlanamazdım doğrusu!</p>

    <p>“Yeterince yürekli değilsin, Robinson! deyiverdim sonunda... Evlenmeyi denemelisin, bu belki de sana yaşama arzusu aşılar...” Eğer gerçekten de bir karısı olsaydı, ben biraz olsun ondan kurtulmuş olurdum. Bu lafın üstüne küsüp gitti. Benim öğütlerimi sevmiyordu, özellikle de bu tür öğütlerimi. Bu evlilik konusunda benimle konuşmaya bile tenezzül etmiyordu. Doğrusunu söylemek gerekirse, benimki de hayli eblehçe bir öğüttü şimdi.</p>

    <p>Nöbetçi olmadığım bir Pazar günü birlikte gezmeye gittik. Magnanime bulvarının köşesinde, taraçada frenküzümü likörü ve <em>diabolo</em><a href="../Text/Section0055.xhtml#Footnote0081" id="Backlink0081"><sup>[81]</sup></a> içtik. Pek konuşmuyorduk, birbirimize söyleyecek bir şeyimiz kalmamıştı. Zaten, her şey ayan beyan ortada olduğunda, sözcükler neye yarardı ki, kavga etmekten gayri? Pazar günleri çok fazla otobüs geçmezdi. Taraçadan bakınca, koca bulvarı önümüzde, öyle tertemiz, o da enikonu dinlenmeye çekilmiş görebilmek, büyük bir keyifti. Arkamızda <em>bistrot</em>’nun gramofonu çalıyordu.</p>

    <p>— Duydun mu? deyiverdi Robinson. Pikapları Amerika’dan parçalar çalıyor; ben bu parçaları biliyorum, Molly’nin orada Detroit’te çaldıklarının aynısı bunlar...</p>

    <p>Orada geçirdiği iki yıl boyunca, Amerikalıların yaşamına pek de katılabilmiş değildi; ne var ki, onların müziğe benzer şeylerinden etkilenmişti, yani o hantal alışkanlıklarından, her gün aynı şeyi yapıyor olmanın verdiği ezici sıkıntıdan kurtulmaya çalışmak için onların da bizzat, ezgi duyulduğu sürece anlamını, birazcık, yitiren yaşamla sarsakça salındıkları o müzik. Ayı dediğin her yerde aynıdır.</p>

    <p>Bütün bunları kafasında kurmaktan likörünü bile bitirmemişti. Her taraftan biraz toz kalkıyordu. Üstü başı batmış çocuklar, karınları şiş şiş, çınarların çevresinde dolanıp duruyorlardı, plak onları da çekmişti. Aslında kimse müziğe dayanamaz. Yüreğimizi kullanacağımız bir alan yoktur nasıl olsa, onu seve seve veririz. Dinlediğimiz tüm müziklerin özünde, aslında bizim için özel olarak bestelenmiş olan, o notasız ezgiyi duyabilmek gerek, Ölüm ezgisini.</p>

    <p>Birkaç mağaza, Pazar günleri bile hâlâ açık, sırf inattan: terlikçi kadın evinden çıkıyor ve gevezelik ederek komşu tezgâhlar arasında dolanarak, bacaklarının peşinden kilolarca varislerini de gezdiriyor.</p>

    <p>Büfede, sabah gazeteleri daha şimdiden biraz sararmış ve sölpük sölpük sarkıyorlar, durduk yerde acıyıp ekşimekte olan enginar yapraklarını andıran koca bir haber demeti. Bir köpek, üstlerine çıkmış, işiyor, telaşlı, büfeci kadın uyukluyor.</p>

    <p>Yolcusuz bir otobüs son sürat deposuna gidiyor. Düşünceler bile Pazar tatili yapma hakkını elde etmiş; herkes her zamankinden de daha sersem sepelek. Orada öyle durulur, bomboş. Neredeyse yorucu bir iş. Mutluyuzdur. Laflayacak hiçbir şey yoktur, çünkü aslına bakarsanız artık başımıza hiçbir şey geldiği yoktur, fazla yoksuluzdur, belki de artık yaşamı bıktırmış, iğrendirmişizdir? Eğer öyleyse diyecek bir şey yok.</p>

    <p>— Yahu, senin aklına gelen bir şey yok mu, hani benim yapabileceğim, beni resmen geberten şu mesleğimden kurtulmamı sağlayacak?</p>

    <p>İçine daldığı düşüncelerden çıkıvermişti.</p>

    <p>— Bu <em>business</em>’tan paçayı sıyırmak istiyorum, çakozladın mı? Katır gibi geberinceye kadar çalışmaktan bıktım usandım yahu... Ben de gidip sağda solda sürtebilmek istiyorum... Ne bileyim ben, mesela bir şoföre ihtiyacı olan bir tanıdığın yok mu?.. Senin bir sürü tanıdığın, çevren vardır, öyle değil mi?</p>

    <p>Bu aklına takılanlar, Pazar günü fikirleriydi, centilmen fikirleri. Onu caydırmaya yüreğim elvermiyordu, onunki gibi gayretkeş bir katil suratına sahip birine hiç kimsenin asla arabasını teslim etmek istemeyeceğini, şoför kılığına girip başına kasket geçirse bile o fazlasıyla kuşku yaratan havasından kurtulamayacağını ona çıtlatmanın bir yolunu bir türlü bulamıyordum.</p>

    <p>— Yani pek yüreklendirir gibi değilsin anlaşılan, diye yorumladı sonunda. Sence hiç kurtuluşum yok demek?.. Hatta boşuna denemeye kalkmasam da olur?.. Amerika’dayken, fazla ağır kaldığımı söylüyordun... Afrika’da, sıcaklardı beni geberten... Buradaysa, yeterince akıllı değilim... Yani hep bende bir terslik var. Ama anladım ki bütün bunlar aslında “tırışkadan nağmeler”! Ah ah! azıcık tıkırım yerinde olsaydı!.. O zaman herkes pek de kibar olduğumu düşünürdü, orda da... burda da... Ve her yerde... Amerika’da bile... Yalan mı yani bu söylediklerim? Ya sen? Sen bile... Tek eksiğimiz, içinde kirasını düzgün ödeyen altı kiracının bulunduğu gelir getiren küçük bir ev...</p>

    <p>— Bak işte bu dediğin doğru, diye yanıtladım.</p>

    <p>Bu temel sonuca kendi kendine düşünerek varmış olduğuna inanamıyordu. Derken bana ters ters bakmaya başladı, sanki birden benim çok iğrenç bir yönümü keşfetmiş gibi.</p>

    <p>— Yahu düşünüyorum da, sen yolunu iyi bulmuşsun. Geberiklere martaval kakalıyorsun, ama onun dışında, hiçbir şeyi sikine sallamıyorsun... Seni denetleyen falan da yok, hiç... Kafana göre takılıyorsun, canının istediğinde gelip gidiyorsun, gel keyfim gel yani... İyi biriymiş gibi duruyorsun ama özünde adi pisliğin tekisin sen!..</p>

    <p>— Haksızlık ediyorsun Robinson!</p>

    <p>— Öyle diyorsan, o zaman bana bir şeyler bulsana hadi!</p>

    <p>Asitlerle cebelleştiği işini başkalarına devretme projesinde ısrarlıydı...</p>

    <p>Kalktık ve dar yan sokaklardan geçerek geri döndük. Rancy’de, akşam olduğunda insan kendini hâlâ bir köydeymiş gibi hissedebiliyordu. Bostanlara açılan kapılar aralıktır. Büyük avlu bomboş. Köpeğin kulübesi de öyle. Akşamlardan bir akşam, tıpkı bu akşam gibi, çok uzun zaman önce, Paris’te kök saldıktan sonra dallanıp budaklanan kent tarafından kovulan köylüler, evlerini terk edip gitmişler. O zamanlardan kala kala bir iki kır kahvesi kalmış, küflenmiş, atsan atılmaz satsan satılmaz, kaldı ki kıpkırmızı afişlerle kaplı küçük duvarların kenarlarından sarkan pörsük türüzotları onları çoktan ele geçirmiş bile. İki oluk arasından sarkan parmaklık öyle paslanmış ki, yıkıldı yıkılacak. Bu, artık kimsenin el sürmediği bir geçmiştir. Şimdiki kiracılar akşam eve döndüklerinde kendi evlerinde bile bir şeyleri düzeltmeye kalkamayacak kadar yorgunlar. Tek yaptıkları kalan ortak mekânlara çift çift doluşup kafa çekmek. Tavan hâlâ o zamanın eski “lamba askılarının” çevresindeki duman izlerini taşır. Tüm mahalle, yeni fabrikanın düzenli mırıltısının temposunda hiç yakınmadan titreşir durur. Yosun tutmuş kiremitler, benzerlerine ancak Versaille’da ve saygıdeğer hapishanelerde rastlayabileceğiniz türden iri, kambur kaldırım taşlarının üzerine yuvarlanarak düşerler.</p>

    <p>Kifayetsiz Venüs heykelinden, yalnızca çiş yapıp oynamaya yarayan kum tepeciğine ve bunakların koca toplarla misket oynadıkları alana kadar, çevrede bir kenara atılmış ne varsa hepsinin çimler üzerinde kendini unutturduğu, tepeleri ambarlarla kaplı belediye parkına ulaşıncaya dek Robinson bana eşlik etti.</p>

    <p>Yine havadan sudan konuşmaya başladık, laf olsun diye. “Benim esas sorunum, aslına bakarsan, bünyemin içki kaldıramaması,” Aklını bununla bozmuştu. “İçtiğim zaman hakkat dayanılmaz kramplar oluyor. Dayanılmaz da ne kelime!” Ve bir dizi geğirmeyle, öğleden sonraki küçük frenküzümü likörümüzü bile sindiremediğini hemencecik kanıtladı bana... “Bak işte, gördün mü?”</p>

    <p>Kapısının önüne geldiğimizde, benden ayrıldı. “Esintiler Şatosu” olarak ilan ediyordu evini. Kayboluverdi. Artık epeyce bir süre ortalıkta görünmez sanmıştım.</p>

    <p>İşlerim biraz canlanır gibi oldu, üstelik tam da o gece.</p>

    <p>Sadece karakolun binasına bile, iki kez acilen çağrıldım. Pazar akşamları tüm iç çekmelerin, heyecanların, sabırsızlıkların yakası açıktır. İzzetinefis de Pazar tatilindedir, hem de çakırkeyif. Tam bir alkolik özgürlüğün yaşandığı koca bir günün ardından, köleler biraz kıpırdanmaya başlarlar, uslu durmalarını sağlamak gittikçe zorlaşır, pofurdayıp eşinirler ve zincirlerini şakırdatırlar.</p>

    <p>Sadece karakolun binasında bile, aynı anda iki dram yaşanmaktaydı. Birinci katta kanserli bir hasta can çekişirken, üçüncü katta ise ebenin bir türlü baş edemediği bir düşük vakası süreğenleşiyordu. Bu muhterem ebe hanım, habire bez üstüne bez yıkarken, bir yandan da herkese saçma sapan öğütler yağdırıyordu. Sonra da, iki enjeksiyon arasında kaçıp bu kez de aşağıdaki kanserliye iğne yapıp geliyordu, hem de kâfurlu kalp ampulünün tanesi on franktan, lütfen yani. Onun için kıyak bir gündü bu.</p>

    <p>Bu binanın tüm aileleri Pazar gününü, şık giyinme âdetinden vazgeçip sabahlıkla, ceketsiz kravatsız bir kılıkta, olaylarla baş ederek geçirmişlerdi, ayrıca bayağı baharatlı yemekler sayesinde güç toplamayı da ihmal etmemişti bu aileler. Koridor ve merdivenlere kesif bir sarımsak kokusu hatta daha bile garip kokular yayılıyordu. Köpekler altıncı kata kadar koşuşturarak eğleniyorlardı. Kapıcı kadın duruma hâkim olma iddiasındaydı. Her yerde bitiveriyordu. Beyaz şaraptan başka bir şey içmiyordu, çünkü kırmızısı âdet kanamalarını azdırıyormuş.</p>

    <p>Kan ter içinde, bir birinci kata, bir üçüncü kata zıplayan zebella gibi azman ebe, ağzı kulaklarında, hınç dolu, iki dramı da sahneye koymaktaydı. Benim ortaya çıkmam onu çileden çıkardı. Oysa sabahtan beri izleyicileri ne de güzel avucunun içine almayı başarmıştı, başrolde.</p>

    <p>Bana cephe almasını engellemek, mümkün olduğu kadar az dikkat çekmek, o ana kadar yapılmış olan her şeye kafa sallamak için (oysa hatun aslında neye elini atsa feci şekilde yüzüne gözüne bulaştırmıştı) kendimi ne kadar paralarsam paralayayım, daha gelir gelmez ve ağzımı açar açmaz bana düşman kesilmesine neden olmuştum. Yapacak bir şey yoktu. Gözetim altındaki bir ebe, dolama olmuş bir parmak ne kadar sevecense o kadar sevecendir ancak. Canınızı olabildiğince az yakması için onu nereye sokacağınızı bilemezsiniz. Aileler dairenin içinde mutfaktan merdivenin ilk basamaklarına kadar dolup taşıyor, binadaki diğer akrabalarla harmanlanıyorlardı. Az buz da değildi hani akraba sayısı! “Lamba askılarının” ışığı altında uyuklayan salkımlar halinde kümeleşmişti, şişkosu sıskası. Saat ilerliyordu ve yatma saati Paris’e kıyasla daha erken olan taşradan daha niceleri de geliyordu. İşte bunlar, artık bu işten sıkılmışlardı. İster yukarı dramdan olsunlar, ister aşağı dramdan, bu akrabalara ne anlatsam ters karşılanıyordu.</p>

    <p>Birinci katın can çekişmesi fazla uzun sürmedi. Hem iyi oldu hem de yazık oldu. Çünkü tam da son nefesini vermek üzereyken, her zamanki hekimi doktor Omanon çıkagelmesin mi, öylesine, müşterisi öldü mü diye bakmaya, beni hastasının başucunda buldu diye de başlamasın mı o da bana fırça atmaya, neredeyse yani. Bu durumda ben de Omanon’a belediyenin Pazar nöbetçisi olduğumu, burada olmamın da çok doğal olduğunu açıkladım, ardından da gayet vakur bir biçimde üçüncü kata çıktım.</p>

    <p>Yukarıdaki kadın alt taraftan hâlâ kanıyordu. Utanmasa az kalsın o da daha fazla beklemeden ölüverecekti. Hemencecik ona iğnesini yapmamla Omanon’unkinin yanına inmem bir oldu. Ancak iş işten geçmişti. Omanon da az önce çekip gitmişti. Üstelik giderken benim yirmi frankımı da cebe indirmeyi ihmal etmemişti eşşoğlueşek. Keleğe gelmiştik. Bu durumda, düşükte edinebildiğim yeri kaptırmam artık katiyen söz konusu olamazdı. Alı al moru mor yukarı çıktım.</p>

    <p>Kanlı vulvanın önüne geçip, aileye bir şeyler daha anlattım. Ebe, elbette, benimle aynı kanıda değildi. Hatta gören de ben ne dersem aksini söylemeyi bir geçim kaynağına dönüştürdüğünü sanırdı. Ama ben de buradaydım işte, ne yapalım yani, hanımefendinin hoşuna gidip gitmemesini iplemenin âlemi yoktu! Artık kapris mapris sökmez! Usturuplu davranmasını ve direnmesini becerirsem ucunda en az yüz papel vardı! Azıcık daha sabır ve biraz da bilim, evelallah! Masum kellenizin üstünde uçuşan, üstelik kendini pek bir matah sanan beyaz şarapta demlenmiş soruların ve dokundurmaların saldırısına boyun eğmemek kolay iş değil, zor zanaat. Aile, iç çekerek ve geğirerek kanaat bildiriyor. Ebe pusuya yatmış, çarşaflayıp tüymemi, böylece de yüz frankı ona kaptırmamı bekliyor. Avucunu yalasın ebe hanım! Ya benim kiram ne olacak? Kim ödeyecek onu? Bu doğum sabahtan beri yan basmış durumda, onu anladık. Kanıyor, onu da anladık, ama hâlâ bir halt çıktığı yok ve pes etmemesini bilmek gerek!</p>

    <p>Öteki kanserli aşağıda hazır ölmüşken, can çekişmesinin meraklı seyircileri de hafiften yukarıya doğru sökün etmeye başladılar. Mademki sabahlanılıyor, o fedakârlık yapıldı bir kez, oldu olacak çevrede seyirlik ne eğlence varsa kaçırmamakta yarar var. Aşağı tarafın ailesi burada da işlerin onların oradaki kadar kötü sonuçlanıp sonuçlanmayacağını görmeye geldi. Aynı binada, aynı gecede iki ölüm birden, ömür boyu unutulmayacak bir heyecan olurdu! Mesele bundan ibaret! Çıngırak seslerinden anlaşıldığı kadarıyla herkesin köpekleri basamaklarda hoplayıp zıplamakla meşgul. Onlar da yukarı çıkıyorlar. Uzaklardan gelmiş sürü sepet insan doluşuyor, fıs fıs. Genç kızlar, bir çırpıda annelerin tabiriyle “hayatın gerçeklerini” öğreniveriyorlar, felaketler karşısında sevecen bir metanet sergiler havadalar. Teselli etmeye yönelik kadınlık içgüdüsü. Bu tutum, sabahtan beri onları gözetlemekte olan kuzeni allak bullak ediyor. Artık peşlerinden ayrılmıyor. Onca yorgunluğunun arasında bu onun için bir tanrısal esin gibi. Herkesin kıçı başı açılmış. Kuzen nasıl olsa o genç kızlardan biriyle evlenecek ama daha iyi bir seçim yapabilmek için, fırsat bu fırsat, önce hepsinin bacaklarını görmek istiyor.</p>

    <p>Bu ceninin dışarı atılmasında bir türlü mesafe kaydedilemiyor, rahim ağzı kuru olsa gerek, artık kaymıyor, sadece kanıyor. Altıncı çocuğu olacaktı bu. Kocası nerede? Onu çağırttırıyorum.</p>

    <p>Karısını bir hastaneye yönlendirebilmek için önce kocayı bulmak gerekiyordu. Onu hastaneye yollamayı önermesine önermişti bana akrabalardan biri. Bir anneydi bu ve o da artık gidip yatmak istiyordu, çocuklar yüzünden. Ancak hastane lafı edilir edilmez, her kafadan bir ses çıktı. Kimileri hastaneye evet diyordu, kimileriyse edep kuralları adına kesinlikle karşı çıkıyordu. Lafının edilmesine bile tahammül edemiyorlardı. Hatta bu konuda akrabalar arasında kolay kolay unutulmayacak cinsten biraz nahoş laflar bile edildi. Aile tarihine geçtiler bile. Ebe ise herkesi aşağılar bir tavırdaydı. Ama, kendi hesabıma, benim esas bulunmasını istediğim kişi kocaydı, ancak ona danışarak şu ya da bu yönde karar verilebilirdi. Neyse ki, nihayet, bir grubun içinden sıyrılıp ortaya çıkabildi koca, tüm diğerlerinden bile daha kararsız bir halde. Oysa karar vermesi gereken bal gibi de oydu. Hastane olsun mu? Olmasın mı? Ne istiyor? Bilmiyor. Duruma bir bakmak istiyor. Baksın o zaman. Ona karısının, içinden pıhtılar taşan, kan fokurdayan deliğini gösteriyorum, ardından da karısını, tepeden tırnağa, şöyle bir süzüyorum. Üstünden araba geçmiş koca bir köpek gibi inliyor kadın. Sonuç olarak adam ne istediğini bilmiyor. Ona destek olmak için bir yerlerden bir kadeh beyaz şarap tutuşturuyorlar eline. Oturuyor.</p>

    <p>Yine de bir türlü aklına bir şey gelmiyor. Öyle böyle değil, gündüzleri bayağı sıkı çalışan bir erkek o. Onu pazar yerinde herkes iyi tanır ve özellikle de on beş yıldır bostancılar için vagonlara çuval yerleştirdiği İstasyon’da, çuval dediysek öyle ufak tefek demedik hani, kocaman gülle gibi ağır cinsinden. Onun gibisi yok. Pantolonu bol, açmıyor onu, ceketi de öyle. Neredeyse üstünden düştü düşecek sanki, ama onun ne ceketini ne de pantolonunu düşünecek hali yok gibi. Göründüğü kadarıyla tek derdi yere düşmemek ve bacaklarını açarak, sanki her an altından kayacakmış gibi duran zemine sıkı sıkı basıp dimdik ayakta durabilmek. Pierre’di adı.</p>

    <p>Herkes onu bekliyor. “Sen ne diyorsun bu işe Pierre?” diye soruyorlar çevresindekiler. Pierre de önce kaşınıyor, ardından da sanki onu, bunca acı doğurmaktan bıkmamış o kadını tanımakta güçlük çekiyormuşçasına gidip karısının başucuna oturuyor, derken bir nevi gözyaşı döküveriyor Pierre, sonra da yeniden ayaklanıyor. O zaman da aynı soruyla tekrar karşılaşıyor. Ben, şimdiden, hastaneye sevk kâğıdını hazırlıyorum. “İyi düşün, Pierre!” diye yalvarıyor herkes ona. Denemesine deniyor elbette, ancak bir türlü istenenin gelmediğini de işaret ediyor. Kalkıyor, bardağını alıp mutfağa doğru yalpalıyor. Ne diye onu daha fazla bekleyeyim ki? Çevredeki herkes, kadının kocası olarak tereddüdünün sabaha kadar sürebileceğinin farkında. Bu durumda en iyisi başka kapıya gitmek.</p>

    <p>Yüz franktan olmuştum, işte bu kadar! Ama zaten bu ebeyle başım nasıl olsa derde girerdi... Baştan belliydi. Kaldı ki, milletin önünde cerrahi manevralar yapmaya kalkışacak halim de yoktu, hele bu yorgunlukla! “Ne yapalım! dedim kendi kendime. Çekip gidelim! Başka sefere... Kaderimize razı olalım! Doğa denen o kaltağın işine karışmayalım!”</p>

    <p>Kapının eşiğine gelmemle hepsinin birden beni aramaya başlaması bir oldu, o da peşimden paldır küldür koşturuyordu. “Hey! diye seslendi bana, Doktor bey, gitmeyin lütfen!”</p>

    <p>— Ne yapayım peki? diye yanıt verdim ona.</p>

    <p>— Bekleyin! Sizinle geliyorum Doktor bey!.. Aman Doktor beyciğim, yalvarırım!..</p>

    <p>— Öyle olsun, dedim ona ve kapıya kadar bana eşlik etmesine izin verdim. Böylece kendimizi aşağıda buluverdik. Birinci kattan geçerken gidip vefat eden kanserli hastanın ailesine veda etmeyi ihmal etmedim. Koca da benimle birlikte odaya girdi, birlikte çıktık. Sokağa vardığımızda, bana adım uydurdu. Dışarıda hava serindi. Uzun uzun uluyarak bölgedeki diğer köpeklere laf yetiştirmeye çalışan bir eniğe rastladık. Pek de inatçı ve yaygaracıydı. Daha şimdiden nasıl bağırması gerektiğini biliyordu. Yakında gerçek bir köpek olacaktı.</p>

    <p>— Aaa bak bu “Yumurta Sarısı”, dedi kadının kocası, onu tanımış olmaktan ve konuyu değiştirmekten çok mutluydu... Ne sefa pezevengidir şu “Yumurta Sarısı”, onu Gonesses sokağındaki kum temizleyicinin kızları biberonla beslediler!.. Kuru temizleyicinin kızlarını tanır mısınız?</p>

    <p>— Evet, diye yanıtladım.</p>

    <p>Bir yandan birlikte yürümeye devam ederken, bir yandan da bana enikleri fazla pahalıya mal olmadan sütle beslemenin bin bir yolunu anlatıyordu. Ancak bu sözcüklerin ötesinde belli ki hâlâ karısı konusunda aklına gelmeyen fikrin peşindeydi.</p>

    <p>Kapının yakınlarındaki barımtırak bir <em>bistro</em> hâlâ açıktı.</p>

    <p>— Gelmez’msnz, Doktor bey? Size bişi ısmarlıyım...</p>

    <p>Onu kıracak halim yoktu. “Girelim!” deyiverdim. “İki sütlü kahve.” Ve bunu fırsat bilip karısı konusunu açtım. Bu konuyu açmış olmam onu ciddileştirdi, ancak karar vermesini sağlamayı bir türlü başaramıyordum. Tezgâhın üstüne koca bir buket çiçek konmuştu caka satarcasına. <em>Bistro</em>’nun patronu Martrodin’in doğum günü vesilesiyle. “Çocukların hediyesi!” diye bizzat ilan etti bize. Öyle olunca da, birlikte bir kadeh vermut içtik, şerefine. Tezgâhın üstünde ayrıca bir de Kamuya Açık Yerlerde İçki Tüketimine ilişkin yasa ve çerçevelenmiş bir ilkokul diploması asılıydı. Bunu görünce kadının kocası, patronun bize ille de Loir-et-Cher vilayetinin ilçelerinin adını ezbere saymasını istedi çünkü zamanında o bunu öğrenmişmiş ve hâlâ unutmamışmış. Ardından da diplomanın üzerindeki adın patronun adı değil de başkasının adı olduğunu iddia etti, öyle olunca da küstüler ve kadının kocası dönüp yanıma oturdu. Ne yapması gerektiğini iyice şaşırmıştı bir kez daha. Düşüncelere o kadar dalmıştı ki, benim gittiğimin bile farkına varmadı...</p>

    <p>Kadının kocasını bir daha hiç görmedim. Hiç. Bu Pazar günü olup biten beni epey düş kırıklığına uğratmış üstelik de epey yormuştu.</p>

    <p>Sokağa çıktığımda, daha yüz metre yol gitmemiştim ki, irili ufaklı bir sürü tahta levha yüklenmiş bana doğru gelmekte olan Robinson’u gördüm. Gece olmasına karşın onu hemen tanıdım. Benimle karşılaştığına canı sıkılmıştı ve kaçmaya çalışıyordu, ancak onu durdurdum.</p>

    <p>— Ne o, yatmaya gitmedin mi? deyiverdim.</p>

    <p>— Yavaş ol!.. diye yanıtladı beni... İnşaattan geliyorum!..</p>

    <p>— Ne yapacaksın bütün bu tahtaları? Sen de mi bir şeyler inşa edeceksin?.. Örneğin bir tabut? Umarım bunları araklamışsındır?..</p>

    <p>— Hayır, bir tavşanlık yapacağım...</p>

    <p>— Sen şimdi de tavşan mı yetiştirmeye başladın?</p>

    <p>— Hayır, bu Henrouille’lar için...</p>

    <p>— Henrouille’lar mı? Onların tavşanları mı var?</p>

    <p>— Evet, üç tane, küçük avluya yerleştireceklermiş, biliyorsun, hani o ihtiyar analarının oturduğu yere...</p>

    <p>— Sen de gecenin bu saatinde tavşanlık imal edeceksin? Bu iş için garip bir saat...</p>

    <p>— Karısının fikri bu...</p>

    <p>— Amma da tuhaf bir fikir!.. Ne yapacakmış o tavşanları? Satacak mıymış? Silindir şapka için mi yoksa?..</p>

    <p>— Valla ne bileyim, gördüğünde bunu kendisine sorarsın, bana göre hava hoş, yeter ki bana o yüz frankımı versin...</p>

    <p>Yine de, bu tavşan kafesi meselesi bana bir garip gelmişti, yani böyle, gecenin bir yarısı. Üsteledim.</p>

    <p>O da bu sefer konuyu değiştirdi.</p>

    <p>— İyi ama nasıl oldu da onların evine gittin? diye sordum yeniden. Sen Henrouille’ları tanımazdın ki?</p>

    <p>— Kocakarı götürdü beni evlerine dedim ya, hani senin orada, muayene sırasında karşılaştığımız gün... Az geveze değil, bu kocakarı, bir başladı mı hele... Aklın durur... Susmak bilmiyor... Öyle böyle derken de benimle neredeyse arkadaş oldu, sonra onlar da öyle... Beni ilginç bulan insanlar da var anlayacağın!..</p>

    <p>— Bunları bana hiç anlatmamıştın... Ama mademki onlara gidiyorsun, ihtiyar analarını tımarhaneye yatırmayı başarıp başaramayacaklarından da haberdarsındır herhalde?</p>

    <p>— Hayır, bana dediklerine göre başaramamışlar...</p>

    <p>Belli ki lafın uzayıp gitmesinden epey tedirgin olmuştu, bunu hissedebiliyordum, nasıl yapıp da beni başından savabileceğini kestiremiyordu. Ama o benden kaçtıkça, ben de daha fazla bilgi edinmek için ısrarcı oluyordum...</p>

    <p>— Hayat amma da zor, sence de öyle değil mi? İnsan ne numaralar yapmak zorunda kalıyor, dimi? diye eveleyip geveliyordu laf olsun diye. Ancak ben onu sadede gelmeye zorluyordum. Kaytarmasına izin vermemeye kararlıydım...</p>

    <p>— Henrouille’ların sanıldığından da fazla paraları olduğu söyleniyor? Sen ne dersin bu işe, mademki artık evlerine girip çıkar oldun?</p>

    <p>— Evet, öyle de olabilir tabii, ama öyle ya da böyle, kocakarıdan kurtulmak istiyorlar!</p>

    <p>Sır saklamada asla becerikli olamamıştı Robinson.</p>

    <p>— Hayatın pahalılaşması meselesi, biliyor musun, giderek pahalılaşması yüzündenmiş kocakarıdan kurtulmak istemeleri. Bana dediler ki, yani öylesine, sen onun deli olduğunu kabul etmek istemiyormuşsun?.. Hakkat mi?</p>

    <p>Bu konunun üzerinde fazla durmadan da, hemen bana ne yöne gittiğimi soruverdi.</p>

    <p>— Hasta muayenesinden mi geliyorsun, sen?</p>

    <p>Yolda izini kaybettiğim kocayla olan maceramı anlattım biraz ona. Bu onu epey güldürdü, ancak aynı zamanda öksürttü de.</p>

    <p>Kapanıp öksürmek için karanlıkta öyle bir iki büklüm olmuştu ki onu artık neredeyse göremiyordum, burnumun dibinde olmasına karşın, yalnızca ellerini görebiliyordum azıcık, gecenin içinde, kocaman soluk bir çiçek gibi ağzının önünde usulca bitişen, titreyen. Kendini tutamıyordu. Evinin önüne vardığımızda nihayet, “Cereyan yüzünden!” diyebildi, öksürük öksürüğe kalmıştı.</p>

    <p>— Az cereyanlı değildir benim ev de ha! üstelik evde pire de var! Pire var mı ki sende de hı?..</p>

    <p>Bende de vardı. “Olmaz mı! diye yanıt verdim ona, hastalarımdan kapıyorum.”</p>

    <p>— Sence de hastalar sidik kokmuyor mu? diye sordu bana o zaman.</p>

    <p>— Evet, ter de kokarlar...</p>

    <p>— Yahu, dedi usulca, epey bir süre düşüncelere daldıktan sonra, ben aslında hastabakıcı olmayı çok isterdim vallah.</p>

    <p>— Neden?</p>

    <p>— Çünkü, bak şimdi, insanlar sağlıklıyken, açıkçası, ürkütücüdürler... Özellikle savaştan beri... Ben onların aklından ne geçtiğini biliyorum... Onlar bunun her zaman farkında değiller... Ama ben, akıllarından ne geçtiğini gayet iyi biliyorum... Ayakta oldukları sürece tek düşündükleri şey, karşılarındakini öldürmek... Oysa hastalandıklarında, şurası kesin ki artık o kadar ürkütücü olmaktan çıkıyorlar... Gelgelelim, ayakta oldukları sürece, inan bana, onlardan her şey beklenebilir. Yalan mı?</p>

    <p>— Doğruya doğru! demek zorunda kaldım.</p>

    <p>— Peki ya sen, sen de zaten bu nedenle doktor olmayı seçmedin mi? diye sordu bana bu sefer de.</p>

    <p>Düşündükçe farkına vardım ki, pek de haksız sayılmayabilirdi Robinson. Ama hemen bir öksürük nöbetine tutuluverdi.</p>

    <p>— Ayakların ıslak, böyle gece kuşu gibi ortalıkta dolaşmaya devam edersen eninde sonunda zatürre olacaksın... Hadi artık evine dön, diye nasihat ettim ona. Git yat...</p>

    <p>Böyle arka arkaya öksürmek, onun bayağı canını sıkıyordu.</p>

    <p>— İhtiyar Henrouille ana var ya, işte, sıkı bir grip geçirecek olan biri varsa, esas odur! diye uzanıp gülerek öksürdü kulağımın dibine.</p>

    <p>— Nasıl yani?</p>

    <p>— Gör bak!.. dedi bana.</p>

    <p>— Yine ne haltlar karıştırıyorlar?</p>

    <p>— Sana daha fazlasını s’lüyemem... Görürsün...</p>

    <p>— Bak şimdi, hey Robinson, adiliğin âlemi yok, anlat bakayım şunu bana, benim ağzım sıkıdır, bilirsin...</p>

    <p>Şimdi de, aniden, bana her şeyi anlatma arzusuna kapılıvermişti, belki bir yandan da, onu göründüğü kadar boyun eğmiş ve yüreksiz sanmamam gerektiğine beni ikna etmeye çalışıyordu.</p>

    <p>— Çıkar bakalım baklayı ağzından! diye alçak sesle bir kez daha gaz verdim ona. Benim ne kadar ketum olduğumu bilirsin...</p>

    <p>Günah çıkartmak için aradığı bahane buydu işte.</p>

    <p>— Bak orası doğru, sen susmasını iyi bilirsin, diye teyit etti. Ve başladı ötmeye, hem de şakıya şakıya, sen misin soran, al sana, istemediğin kadar...</p>

    <p>Contumance bulvarında gecenin bu saatinde bizden başka kimsecikler yoktu.</p>

    <p>— Hatırlıyor musun, diye girdi söze, hani şu havuç tüccarının hikâyesini?</p>

    <p>Bu havuç tüccarı hikâyesini hemen anımsayamadım.</p>

    <p>“Biliyorsun işte, aşk olsun! diye ısrar etti... Bunu bana sen anlatmıştın ya!..</p>

    <p>— Haa! evet...” Birden şarj etmişti.</p>

    <p>“Rue des Brumaires’deki demiryolu işçisi mi?.. Hani şu tavşan çalayım derken taşaklarına makine dolusu kurşun yiyen?..</p>

    <p>— Evet, biliyorsun işte, Quai d’Argenteuil’deki manavın oradaki hadise...</p>

    <p>— Doğru yahu!.. Şimdi oldu işte, dedim. Eee?” Çünkü hâlâ bu eski hikâyeyle ihtiyar Henrouille ana arasındaki bağlantıyı kuramıyordum.</p>

    <p>Çok geçmeden kafama dank etmesini sağladı.</p>

    <p>“Hâlâ anlamadın mı?</p>

    <p>— Yoo, dedim...” Ama artık doğru anlamış olmaktan korkuyordum...</p>

    <p>— Hele şükür. Jeton amma da geç düştü!..</p>

    <p>— Bana bak, anlaşılan sen iyice yoldan çıkmışsın... diyemeden edemedim. Yani şimdi sırf gelinin keyfi olsun diye ihtiyar Henrouille anayı öldürmeye kalkmayacaksınızdır umarım?</p>

    <p>— Bana ne! O beni ırgalamaz, ben sadece bana ısmarladıkları tavşanlığı yapmakla yetineceğim... Makineyi ayarlamak onların işi... Tabii keyifleri bilir...</p>

    <p>— Bu iş için sana kaç para veriyorlar?</p>

    <p>— Tahtalar için yüz frank, ayrıca işin ayarlanış biçimi için iki yüz elli frank, bir de sırf olayın kendisi için bir bin frank daha... Yani anlarsın ya... Daha işin başındayız... Böyle bir hikâyeyi, tabii anlatmasını bilirsen, sıkı bir ranta çevirmek işten bile değil!.. Dimi, yavrum, çaktın mı manzarayı?..</p>

    <p>Çakmıştım manzarayı gerçekten de ve pek de şaşırmamıştım. Bu yalnızca hüznüme hüzün katıyordu, o kadar. Bu gibi durumlarda insanları caydırmak için ne deseniz boştur. Yaşam sanki onlara karşı pek mi sevecen davranıyor? Onlar şimdi kime ya da neye acısınlar yani? Üstelik ne diye? Ötekileri mi düşünecekler? Bugüne kadar kim başkasının cehennemdeki yerini almak üzere oraya inmiş? Asla. Olsa olsa birinin ötekini zorla oraya indirdiğine tanık olursunuz. O kadar.</p>

    <p>Ne tam kindar ne tam iyi niyetli, üstelik eğilimlerinin belirsizliği nedeniyle de hep sıkıcı olan diğer insanlarda gözlemlediklerime kıyasla, Robinson’un benliğini birden sarıveren bu cinayet istidadını, aslına bakılırsa bir tür ilerleme olarak görüyordum. Sonuçta, bu vardığımız noktaya dek Robinson’u gecenin içinde izlemek suretiyle, yine de epey bir şeyler öğrenmiş oluyordum.</p>

    <p>Ancak bir risk vardı: Yasa. “Yasa, diye belirttim ona, bayağı tehlikeli bir iştir. Yakayı ele verirsen, hele sen, şu sağlığınla asla paçayı sıyıramazsın... Hapiste çürürsün... Dayanamazsın!..</p>

    <p>— İnceldiği yerden kopsun, diye yanıt verdi, sıradan insanlara özgü düzgün dalgalar canıma yetti artık... Yaşın ilerlediği halde, hâlâ gülme sırasının sana gelmesini bekleyedurursun, sıra sana geldiğinde de... Tabii bunun için de çok sabırlı olmak gerek... Çoktan gebermiş ve gömülmüş olursun... Namuslu addedilen meslekler, öyle denir ya hani, aslında hödüklere uygun bir <em>business</em>’tır... Zaten sen de bunu en az benim kadar iyi biliyorsun...</p>

    <p>— Olabilir... Ama ya gerisi, alabileceğin darbeler, eğer risk olmasaydı herkes bu tür işlere bulaşmaya kalkışırdı... Ayrıca bilirsin, polis de bayağı gaddardır... Yani eğrisi de var doğrusu da...” Durumu tartıyorduk.</p>

    <p>“Sana aksini söyleyen mi oldu ki, ama anlıyor musun, böyle eşek gibi çalışmayı sürdürmek, hele içinde bulunduğum koşullarda, öksüre öksüre, bir beygiri bile sırtına almaya razı edemeyeceğin yüklerle... Yani başıma bundan beter hiçbir şey gelemez artık... Benim kanaatim bu... Hiçbir şey...”</p>

    <p>Ona aslında haklı olduğunu söylemeye cesaret edemiyordum, olur da yeni dümeni çuvallarsa ileride bana sitem edebilir korkusuyla.</p>

    <p>Derken, konuya daha sıcak bakabileyim diye, bana ihtiyar kadın konusunu fazla dert etmememi sağlamaya yönelik bir dizi gerekçe sıraladı, çünkü ne de olsa, öyle ya da böyle, zaten kazık çakacak hali yokmuş dünyaya kadıncağızın, hele o yaşta. Yapacağı iş bir anlamda onun son yolculuğunun ayarlanmasından ibaretmiş, işte bu.</p>

    <p>Ne derse desin, pek sevimsiz bir dalavereydi bu, pek. Kadının çocuklarıyla tüm ayrıntılar konusunda anlaşmıştı bile: Mademki ihtiyar kadın yeniden evinden dışarı çıkar olmuştu, o zaman bir akşam ona tavşanlara yem vermesi söylenecekti... Makine de uygun biçimde oraya kurulmuş olacaktı... İhtiyar kadın kapıya dokunur dokunmaz da suratının ortasına patlayıverecekti... Tam da manavın dükkânında olduğu gibi... Zaten mahallede adı deliye çıkmıştı, kimse bu kazayı fazla yadırgamazdı... Soranlara, asla tavşanlığa gitmemesi gerektiğinin ona sıkı sıkı tembih edildiği söylenirdi... Söz dinlememişti... Eh, o yaşta da artık böyle... tam da suratının ortasına patlayacak şekilde ayarlanan bir makine atışından sağ kurtulacak hali de yoktu ya.</p>

    <p>Ne diyeyim, suç bende, meğerse ne de hoş bir hikâye anlatmışım Robinson’a.</p>
  </div>
</body>
</html>
