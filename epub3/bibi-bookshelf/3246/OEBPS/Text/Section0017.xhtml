<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">IX</h1>

    <p>Boğuntuya getirmeye yeltenmeyeceğim, itiraf etmeliyim ki akli dengem hiçbir zaman çok sağlam olmadı. Ne var ki artık durup dururken bile başım dönmeye başlamıştı, her an bir arabanın altında kalabilirdim. Savaşın orta yerinde sendeleyip duruyordum. Hastanede geçirdiğim dönem boyunca biricik cep harçlığım, annemin her hafta ıkına sıkına verdiği birkaç franktan öteye geçmiyordu. Öyle olunca da, fırsat bulur bulmaz, şurda burda, yani bir şeyler umabileceğim her yerde ufak tefek ek kaynaklar aramaya koyuldum. Eski patronlarımdan biri, ilk ağızda, bu açıdan verimli olacakmış gibi geldi bana ve anında karşısında buluverdi beni.</p>

    <p>Savaş patlak vermeden kısa bir süre önce, Madelaine semtinin kuyumcusu, Roger Puta<a href="../Text/Section0055.xhtml#Footnote0037" id="Backlink0037"><sup>[37]</sup></a> denen adamın yanında bir zamanlar yardımcı personel olarak ter döktüğümü hatırlamam isabet olmuştu doğrusu. Bu aşağılık kuyumcunun yanındaki işim, “ek mesaiden” ibaretti, yani mağazadaki bin türlü gümüşün parlatılması ya da hediyelik eşyaya rağbet edildiği bayramlarda, mallar sürekli ellendiği için, hassas bakımlarının yapılması gibi.</p>

    <p>Zorlu ve bitmek bilmeyen bir öğrenim sürdürdüğüm (sürekli çaktığım sınavlar yüzünden) fakülte kapanır kapanmaz, dörtnala bay Puta’nın dükkânına yetişiyor, yemek vaktine kadar iki üç saat boyunca çikolata dökme kaplarını “İspanyol beyazı” marka parlatıcıyla ovuşturmaya çabalıyordum.</p>

    <p>Emeğimin karşılığı olarak karnım doyuruluyordu, mutfakta, hem de adamakıllı. Bunun dışında, bir diğer işim de, ders saatlerinden önce, mağazanın bekçi köpeklerini gezdirip işetmekti. Bunların hepsi ayda 40 frank karşılığında. Puta kuyumcusu, Vignon sokağının köşesinde binlerce pırlantasıyla ışıl ışıl ışıldıyordu ve bu pırlantaların her birinin değeri benim onlarca yıllık maaşımı aşıyordu. Zaten hâlâ ışıldar durur o mücevherler. Seferberlik ilan edildiğinde geri hizmetlerde görevlendirilen bu patron Puta, özellikle de, zaman zaman şoförlüğünü yaptığı bir bakanın hizmetinde çalışmaya başladı. Gelgelelim öte yandan, üstelik bu sefer tamamen gayriresmi olarak, bakanlığa mücevher temin ederek yaranmasını da biliyordu bay Puta. Üst düzey bürokratlar imzalanmış ve imzalanması beklenen ihaleler sayesinde piyasalarda pek isabetli yatırımlar yapıyorlardı. Savaş ilerledikçe mücevhere olan rağbet de artıyordu. Hatta bazen bay Puta o kadar çok talep alıyordu ki, karşılamakta zorlandığı bile oluyordu.</p>

    <p>Aşırı yorulduğu zamanlarda bay Puta’nın gözlerinde, tasalanmasına neden olan bu bitkinliğin etkisiyle ve sadece bu anlarda ufak bir zekâ pırıltısı beliriyordu. Ancak dinlendiğinde, hatlarının tartışılmaz inceliğine karşın yüzü, insanda ömür boyu tatsız bir anı bırakmaması olanaksız türden salakça dingin bir uyum sergiliyordu.</p>

    <p>Eşi bayan Puta, neredeyse yanı başından hiç ayrılmadığı dükkânın kasasıyla bir bütün oluşturuyordu. Bir kuyumcu eşi olmak üzere yetiştirilmişti. Ebeveyn hırsları işte. Sorumluluğuna, tüm sorumluluğuna müdrikti. Mutlu bir evlilik sürdürüyorlardı, kasa da bir yandan dolarken. Çirkin sayılamazdı, bayan Puta, yoo, hatta oldukça güzel bile olabilirdi, niceleri gibi, ancak o kadar sakınımlı, o kadar kuşkucuydu ki, biraz fazlaca taranmış saçlarıyla, biraz fazla kolaya kaçan ve ani gülümsemesiyle, biraz fazla fevri ya da fazla kaçamak hareketleriyle güzel olmanın kenarında kalmakla yetiniyordu, yaşamın kenarında kalırcasına. Bu yaratığın tavırlarında fazla hesapçı olanın ne olduğunu çözmeye ve her şeye karşın ona yanaştığınızda sizi huzursuz eden nedenleri anlamaya çabalamak can sıkıcıydı. Tüccarların onlara yanaşan ve her şeyin farkında olan kişilerde yarattıkları içgüdüsel tiksinti, kimseye bir şey satmayan insanların bu kadar çulsuz olmaktan duydukları sıkıntının ender tesellilerinden biridir.</p>

    <p>Dolayısıyla bayan Puta kendini tümüyle ticaret hayatının kıytırık tasalarına adamıştı, tıpkı bayan Herote gibi, ama daha farklı bir biçimde, hem de kendilerini Tanrı’larına adayan rahibeler gibi, ruhen ve bedenen.</p>

    <p>Ancak, patroniçemizin, ara sıra, günün koşullarının etkisiyle efkârlandığı da olurdu. Örneğin, savaştakilerin anne babalarını bile düşündüğü olmuştu. “Aslında yetişkin çocukları olanlar için ne de büyük bir felaket şu savaş!”</p>

    <p>— Ağzından çıkanı kulağın duysun! diye derhal sözüne karışırdı, bu tür duygusallıklara karşı hazır ve kararlı bir tavrı çoktan edinmiş olan kocası. Fransa’nın savunulması gerekmiyor mu?</p>

    <p>Böylece iyi yürekli, ama her şeyin ötesinde iyi birer vatansever, yani sonuçta metin olmasını bilerek, uykuya dalarlardı savaş boyunca her gece, dükkânlarındaki milyonların üstünde, halis bir Fransız serveti.</p>

    <p>Zaman zaman uğradığı kerhanelerde, bay Puta güçbeğenir ve her şeyden önce de savurgan olmadığını belirtme heveslisi bir kimlik sergilerdi. “İngiliz değilim ben, tatlım, diye uyarırdı yanaşır yanaşmaz. İşimi bilirim ben! Ben acelesi olmayan küçük bir Fransız askeriyim!” Açılış bildirgesi buydu. Zevki bu şekilde bilgece tatmasını bildiği için kadınlar ona epey saygı duvarlardı. Hazcı ama kül yutmaz, tam bir erkek. Geniş bir çevresi olmasından yararlanarak, borsadaki yatırımlara pek güvenmeyen mamayla mücevher alışverişleri yapardı. Bay Puta askeri açıdan şaşırtıcı bir gelişme gösteriyordu, geçici olarak çürüğe çıkmaktan nihai tecile kadar. Bir süre sonra, pek isabetli sayısız heyet raporundan sonra artık tamamen kurtuldu. Onun gözünde yaşamının en büyük mutluluklarından biri güzel baldırlar seyretmek, mümkünse de ellemekti. Bu hiç olmazsa onu, kendini tümüyle ticarete adamış olan karısından üstün kılan bir zevkti. Eşit niteliklere sahip olduklarında, sanki erkeğin yapısı, ne kadar dar görüşlü, durgun olursa olsun, kadınınkine kıyasla biraz daha fazla endişeye yatkındır. Yani bu Puta bir nevi sanatçı müsveddesi sayılabilirdi. Tabii birçok erkek, tıpkı onun gibi, sanat niyetine hep güzel baldır takıntısıyla yetinirlerdi. Bayan Puta çocuğunun olmayışından epey hoşnuttu. Kısır olmaktan duyduğu sevinci o kadar sık dile getiriyordu ki, kocası da bu kez gidip mamaya bu konudaki mutluluklarını dile getirdi. “İyi ama yine de birilerinin çocuklarının oraya gitmeleri gerek, diye yanıtlıyordu o da, bu bir görev olduğuna göre!” Doğrudur, savaş bazı görevler içerir.</p>

    <p>Puta’nın arabada hizmet ettiği bakanın da çocuğu yoktu, bakanların çocukları olmaz.</p>

    <p>1913 dolaylarında benimle birlikte mağazanın ayak işlerine bakan bir yardımcı personel daha vardı: Jean Voireuse’dü bu, akşam küçük tiyatro salonlarında sözüm yabana “figüranlık”, öğleden sonra da Puta’da teslimatçılık yapardı. O da çok cüzi yevmiyelerle yetinirdi. Ama metro sayesinde işleri tıkırındaydı. Alışveriş yaparken yürüyerek neredeyse metroyla aynı sürede gideceği yere varırdı. Öyle olunca da metro bileti parasını cebe indirirdi. Tam bir avanta. Hoş, ayakları biraz, hatta epeyce kokmuyor değildi, ama o bunun farkındaydı ve gelip usulca bayan Puta’yla hesap işlerini halletmek üzere çevreye zarar vermeden mağazaya girebilmek için, o an içeride müşteri olmadığına dair benim ona haber iletmemi beklerdi. Para kasaya girer girmez onu derhal yanıma, dükkânın arka kısmına yollarlardı. Ayakları savaş sırasında da onun epey işine yaradılar. Tüm alayın en hızlı irtibat elemanı olarak bilinirdi. Nekahet döneminde Bicêtre kalesinde ziyaretime geldi ve zaten eski patronumuza beraber gidip para tırtıklama kararını da o sırada aldık. Dediğimizi de yaptık. Madelaine bulvarına geldiğimizde rafları yerleştirmeyi neredeyse bitirmişlerdi...</p>

    <p>— Bak sen! Hayda! Nerden çıktınız böyle! diye şaşırdı bay Puta bizi gördüğünde. Yine de pek sevindim! Girin! Siz, Voireuse, biraz kilo almışsınız! Yakışmış! Ama siz, Bardamu, bayağı solgunsunuz, evladım! Neyse! gençsiniz! Düzelir! Siz ikiniz, yine de, bayağı şanslı sayılırsınız! kim ne derse desin, müthiş şeyler yaşıyorsunuz, değil mi? o tepelerde? Hem de açık havada! Tarih budur işte dostlarım, ben bilmeyeceğim de kim bilecek! Hem de ne tarih ama!</p>

    <p>Bay Puta’ya hiç yanıt vermiyorduk, onu tırtıklamadan önce dilediğini söylemesine izin veriyorduk... Öyle olunca, o da lafı uzatıyordu...</p>

    <p>— Ah ah! Bayağı zor iştir, şu siper savaşları, orası öyle!.. Doğruya doğru! Gelgelelim buralarda da işler ne zor, bir bilseniz!.. Sizler cephede yaralandınız, ha, öyle değil mi? Bense, bittim tükendim! İki yıldır kentte ne de çok gece vardiyası yaptım! İnanamazsınız! Düşünsenize! Tümüyle bitip tükendim! Yorgunluktan geberdim! Ah ah! gece boyu Paris sokakları! en ufak ışık bile yok, sevgili dostlarım... Ve o koşullarda araba kullan, hem de çoğu kez arkada bakan otururken! Üstelik de son sürat! Aklınız almaz!.. Her gece ölüp ölüp diriliyor insan!..</p>

    <p>— Öyle ya, diye vurguladı bayan Puta, üstelik bazen bakanın karısına da şoförlük yaptığı oluyor...</p>

    <p>— Ha, bir de o var! üstelik bununla da kalmıyor...</p>

    <p>— Ne feci! diye katıldık ikimiz birden.</p>

    <p>— Ya köpekler? diye sordu Voireuse, kibarlık olsun diye. Onlar ne oldu? Hâlâ Tuileries parkında gezdiriyor musunuz onları?</p>

    <p>— Onları vurdurttum! Başıma bela olmuşlardı! Mağazaya pek yakışmıyordu!.. Düşünsenize, Alman çoban köpekleri!</p>

    <p>— Çok yazık! diye hayıflandı karısı. Ama şimdiki yeni köpeklerimiz pek şekerler, İskoç teriyesi... Hoş, biraz kokuyorlar... Oysa o kurt köpeklerimiz, hatırlıyor musunuz Voireuse?.. Hemen hemen hiç kokmazlardı. Mağazada kalmalarında hiç sakınca yoktu, yağmur yağdığında bile...</p>

    <p>— Ya öyle! diye ekledi bay Puta. Şu bizim kerata Voireuse’ün ayaklarına benzemezlerdi yani! Ayaklarınız, hâlâ kokuyor mu, Jean? Hey gidi Voireuse hey!</p>

    <p>— Eh hâlâ biraz kokuyorlar sanırım, diye yanıtladı Voireuse.</p>

    <p>Tam o sırada müşteri geldi.</p>

    <p>— Eh, sizi daha fazla tutmayım, dostlarım, dedi bize bay Puta, bir an önce Jean’ı mağazadan uzaklaştırma derdindeydi. Kendinize iyi bakın ha! Nerede kaldığınızı sormuyorum tabii! Elbette! Milli Güvenlik deyince, akan sular durur, al benden bu kadar!</p>

    <p>Milli Güvenlik sözcükleri ağzından çıkar çıkmaz, bayağı ciddileşti, Puta, tıpkı para üstü verirken olduğu gibi... Yani bizi kapıya kovuyorlardı. Giderken bayan Puta ikimizin de eline yirmişer frank sıkıştırdı. Mağaza lüks bir yat gibi cilalanmış ve parlaktı, ince halı üzerinde pek kazulet duran ayakkabılarımız yüzünden, çıkarken onu tekrar boydan boya katetmeye çekiniyorduk.</p>

    <p>— Ah! baksana şu ikisine, Roger! Pek komikler!.. Ne yapacaklarını şaşırmışlar! Sanki ayaklarının altına bir şeyler sıvaşmış gibi! diye ötüyordu bayan Puta.</p>

    <p>— Alışırlar, alışırlar! dedi bay Puta, sevecen ve babacan, bu kadar kısa sürede ve ucuza kurtulduğuna şükrederek.</p>

    <p>Kendimizi sokakta bulunca, yirmişer frankımızla bir halt etmemizin zor olduğunu düşündük, ama Voireuse’ün aklına yeni bir fikir gelmişti.</p>

    <p>— Gel, dedi bana, Meuse nehri bölgesindeyken ölen bir arkadaşın annesine gidelim, ben sekiz günde bir giderim onlara, veletlerinin nasıl öldüğünü anlatmak için... Onlar zengindir... Anası, her seferinde bana yaklaşık yüz frank verir... Dediklerine bakılırsa bunu yapmak onları mutlu ediyormuş... Yani, anlarsın ya...</p>

    <p>— İyi de, ben ne halt edeceğim onlarda? Ben ne anlatabilirim ki onun anasına?</p>

    <p>— Ne olacak, sen de onu gördüğünü anlatırsın... Sana da yüz frank verir... Bunlar zengin insanlar! Dedim ya! Ayrıca şu öküz Puta’ya da benzemezler... Üçe beşe bakmazlar...</p>

    <p>— Olur olmasına ama, anasının ayrıntı sormaya kalkmayacağından emin misin?.. Çünkü ben onun oğlunu tanımam ki... Sıkıştırırsa çuvallarım ben...</p>

    <p>— Yok yok, önemli değil, ben ne dersem sen de onu dersin... Şöyle dersin: Evet, evet... Dert etme! Acılı bir kadın, o, anlıyor musun, onu mutlu etmek çok kolay, yeter ki ona oğlundan söz edilsin... Tek istediği bu... Ne olursa olsun... Taş atıp da kolun yorulmayacak yani...</p>

    <p>Karar vermekte zorlanıyordum, ancak elde edilmesi olağanüstü kolay gibi görünen ve sanki gökten zembille inmiş bu yüz frankı da çok istiyordum.</p>

    <p>— Peki, diye karar verebildim sonunda... Ama bir şeyler uydurmam gerekmeyecekse, bak ona göre ha! Söz mü? Sen ne dersen ben de onu derim, o kadar... Hem, nasıl öldü ki bu adam?</p>

    <p>— Suratının ortasına bir havan mermisi yedi, moruk, hem de öyle böyle değil, Garance denen yerde... Meuse bölgesinde, bir nehir kıyısında... Adamdan geriye nah şu kadarcık bir parça bile bulunamadı be moruk! Anılara karışmıştı yani anlayacağın... Oysa biliyor musun bayağı da boylu boslu bir adamdı, ha, iri kıyımdı yani, güçlü kuvvetli, öyle böyle değil, hem de sporcu, ama tabii, havan mermisine karşı ne yapsın, dimi? Karşı koyulmaz!</p>

    <p>— Bak bu doğru!</p>

    <p>— Temizleniverdi, diyorum sana... Anası bugün bile buna inanmakta hâlâ zorluk çekiyor! On kez de anlatsam, bin kez de anlatsam... O onun sadece kaybolmuş olmasını istiyor... Ne saçma bir fikir... Kaybolmuş ha!.. Ama kabahat onda değil, hiç havan mermisi görmedi ki, o, insanın öylece, bir osuruk gibi havaya karışıp yok olabileceğini ve sonra da her şeyin bitmiş olabileceğini anlayamaz, hele söz konusu olan kendi oğluysa...</p>

    <p>— Öyle tabii!</p>

    <p>— Kaldı ki, gitmeyeli on beş gün oldu, onların evine... Ama göreceksin bak, ben gelir gelmez hemen beni buyur eder anası, salona, sonra biliyor musun, onların evi çok güzel, tiyatro gibi, her yerde o kadar çok perde, halı, ayna var ki... Onlar için, anlıyor musun, yüz frank dediğin nedir ki... Yani benim için yüz para neyse o, işte öyle bir şey... hatta bugün iki yüz vermeye bile hazırdır... Beni görmeyeli on beş gün oldu... Yaldızlı düğmeleriyle uşakları bir göreceksin, dostum...</p>

    <p>Henri-Martin caddesine gelince, sola dönülüyordu, ardından biraz daha ilerledikten sonra da, nihayet, küçük bir özel patikanın ağaçlarının ortasındaki parmaklıkların önüne varılıyordu.</p>

    <p>— Gördün mü! diye belirtti Voireuse, tam önüne geldiğimizde, saray gibi bir yer... dememiş miydim... Anlatılanlara bakılırsa, baba, demiryollarının büyük reislerinden biriymiş... Kodamanın teki...</p>

    <p>— İstasyon şefi değil yani? diye sordum şaka olsun diye.</p>

    <p>— Dalga geçme... Bak işte orda, aşağı iniyor. Bize doğru geliyor...</p>

    <p>Ancak bana işaret ettiği yaşlı adam hemen gelmedi, çimin etrafında, bir askerle konuşarak, kambur kambur yürüyordu. Yaklaştık. Askeri tanıdım, keşfe çıktığım gece Noirceur-sur-la-Lys’de karşılaşmış olduğum yedekti. Hatta, tam o sırada, bana söylemiş olduğu adını bile anımsadım: Robinson.</p>

    <p>— Şu piyade bozuntusunu tanıyor musun? diye sordu bana Voireuse.</p>

    <p>— Evet, tanıyorum.</p>

    <p>— Belki onların bir dostudur... Anneden söz ediyor olmalılar; onu görmemize engel olmalarını istemem doğrusu... Çünkü parayı veren asıl o...</p>

    <p>Yaşlı adam bize yaklaştı. Sesi titriyordu.</p>

    <p>— Sevgili dostum, dedi Voireuse’e hitaben, size acı bir haber vermem gerek, son ziyaretinizden sonra, sevgili eşim sonsuz kederimize daha fazla kazanamayarak vefat etti... Perşembe günü onu bir ara yalnız bırakmıştık, bunu bizden o istemişti... Ağlıyordu...</p>

    <p>Cümlesini bitiremedi. Aniden gerisin geriye dönüp yanımızdan ayrıldı.</p>

    <p>— Seni hatırladım yahu, dedim o zaman Robinson’a, yaşlı bey bizden yeterince uzaklaşınca.</p>

    <p>— Ben de, ben de seni hatırladım...</p>

    <p>— Ne olmuş yaşlı kadına? diye sordum o zaman.</p>

    <p>— Ne olacak, önceki gün kendini asmış, işte o kadar! diye yanıtladı. Ne dangalaklık ama yahu! diye de belirtti... Üstelik savaş boyunca benim manevi annem olacaktı!.. Bendeki de eşek şansı ama dimi! Kısmete bak kısmete! Üstelik bu daha ilk izinli gelişimdi!.. Altı aydır tam da bugünü bekliyordum!..</p>

    <p>Onun, yani Robinson’un başına gelen bu felakete gülmemezlik edemedik, Voireuse’le ben. Doğrusu, gerçekten de boktan bir sürprizdi bu, ancak hatunun rahmetli olmuş olmasının bizim de iki yüz frankımıza kavuşmamıza katkıda bulunduğu söylenemezdi, oysa tam da duruma uygun yeni bir palavra sıkma hazırlıklarına girişmiştik. Öyle olunca, hiçbirimiz hoşnut kalmadık bu işten.</p>

    <p>— İyice heveslenmiştin, dimi, seni aşağılık herif? diye sataşıyorduk Robinson’a, onu gıcık edip kafaya almak için. Peşinen mideye indirdin sanıyordun, değil mi? moruklarla keyifli ziyafeti? Fırsat bu fırsat, manevi ananı da becermeyi umuyordun herhalde?.. Al sana işte!..</p>

    <p>Oraya kurulmuş, gırgır geçerek çimleri seyredip duramayacağımıza göre, üçümüz birlikte Grenelle’e doğru yola koyulduk. Paramızı saydık, üçümüzünkini toplaşan bile dişe dokunur bir rakam çıkmıyordu. Akşam hepimizin hastanesine ya da deposuna dönmesi gerektiği için, elde ancak meyhanede üç kişilik bir akşam yemeğine yetecek kadar para vardı, sonra belki de üç beş kuruş daha artardı, ama kerhanede yukarı kata çıkıp “iş tutmaya” yetecek kadar değil. Ne var ki yine de gittik ambara, ama sadece bir içki içmek için, aşağı katta.</p>

    <p>— Seni yeniden gördüğüme sevindim, diye beyan etti bana Robinson, ama şu herifin anası da ne kaltakmış be!.. Yani düşündükçe deli oluyorum, sen tut, tam da geldiğim gün kendini as, olur mu lan!.. Karıya bak!.. Ben kendimi asıyor muyum be?.. Kederlenmişmiş!.. Laf mı, o zaman benim de her gün kendimi asmam gerekirdi!.. Ya sen?</p>

    <p>— Zenginler, dedi Voireuse, diğerlerinden daha hassastırlar...</p>

    <p>Temiz yürekli bir çocuktu Voireuse. Ardından da ekledi: “Bir altı frankım olsaydı, şurada, para makinesinin yanında duran esmer kızı götürmek isterdim doğrusu...”</p>

    <p>— Haydi git öyleyse, dedik o zaman biz de ona, saksafon çalmasını iyi biliyor mu anlatırsın sonra bize...</p>

    <p>Ne var ki, ne kadar aranırsak aranalım, bahşiş dahil, hatunu becermesi için yeterli paramız yoktu. Para ancak birer kahve daha içmemize yetiyordu, iki de böğürtlen likörü. Höpürdettikten sonra, yeniden dolaşmaya çıktık!</p>

    <p>Vendôme meydanında ayrılabildik ancak. Herkes bir yöne. Ayrıldığımızda birbirimizi görmüyorduk artık, üstelik alçak sesle konuşuyorduk, çünkü feci yankılanıyordu. Işık da yoktu, yasak.</p>

    <p>Onu, yani Jean Voireuse’ü, bir daha asla görmedim. Robinson’u ise daha sonra sık sık gördüm. Jean Voireuse, onu zehirli gazlar hakladı, Somme yöresinde. Gitti deniz kenarında öldü, Bretagne bölgesinde, iki yıl sonra, bir denizci sanatoryumunda. Başlarda bana iki kez mektup yazdı sonra bir daha yazmadı. Deniz kenarına daha önce hiç gitmemişti. “Ne kadar güzel olduğunu bilemezsin, diye yazıyordu, arada sırada denize giriyorum, ayaklarıma iyi geliyor, ama korkarım sesim artık iflah olmayacak.” Bu onun canını sıkıyordu çünkü onun esas tutkusu, içten içe, günün birinde tiyatronun korosuna dahil olabilmekti.</p>

    <p>Koro çok daha iyi para kazandırıyordu ve daha fazla sanattan sayılıyordu, basit figüranlığa kıyasla.</p>
  </div>
</body>
</html>
