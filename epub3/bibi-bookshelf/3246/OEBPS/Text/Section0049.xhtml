<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XLI</h1>

    <p>Bir yandan, onu özlediğimiz söylenemez, ancak onun bu gidişi yine de müessesede hatırı sayılır bir boşluk yaratıyordu.</p>

    <p>Öncelikle onun o gidiş biçimi bizi kara kara düşündürüyordu, bir bakıma hiç de niyetimiz yokken. Doğal değildi bu gidiş biçimi. Böyle bir numaranın ardından bu sefer de bizim başımıza neler gelebileceğini merak ediyorduk.</p>

    <p>Ancak bu soruları uzun uzadıya kurcalayacak, hatta sıkılacak zamanımız dahi olmadı. Baryton’u istasyona götüreli daha birkaç gün olmuştu ki, büroya bir ziyaretçim çıkageldi, özel olarak beni görmek için. Peder Protiste.</p>

    <p>Bomba gibi haberlerim vardı ona anlatacak! Öyle böyle değil! Hele Baryton’un Şimali bölgelerde sürtmek için hepimizi o biçim yüzüstü bırakışı!.. Protiste’in aklı almıyordu bu öğrendiklerini, sonunda olup biteni nihayet kavradığında ise bu değişimden tek ayrımsayabildiği şey benim böylesi bir durumdan nasıl fayda sağlayabileceğimdi. “Müdürünüzün size olan bu güveni bana terfilerin en gönül okşayıcısı gibi geliyor, sevgili Doktorcuğum!” diye başımın etini yemeye başladı.</p>

    <p>Onu ne kadar yatıştırmaya çalışırsam çalışayım, havaya girmişti bir kere, bu tekerlemeyi diline pelesenk ederek bana en parlak gelecekleri müjdeliyordu, kendi tabiriyle muhteşem bir tıbbi kariyer. Artık onu susturmam mümkün değildi.</p>

    <p>Ciddi konulara sıranın gelmesi kolay olmadıysa da, dönüp dolaşıp vardık sonunda Toulouse kentine, o da zaten tam da oradan geliyordu, ayağının tozuyla. Bu sefer bildiklerini anlatma sırası ondaydı elbette, ben de dinledim. Hatta ihtiyarın başına gelen kazayı bana aktardığında, şaşırmışları, afallamışları bile oynadım.</p>

    <p>— Ne? Ne? diye sözünü kesiyordum ben. İhtiyar öldü mü?.. Yahu ne zaman oldu bu?</p>

    <p>Lafı ağzında geveleyerek de olsa, sonunda çıkarmak zorunda kaldı dilinin altındaki baklayı.</p>

    <p>İhtiyarı o küçük merdiveninden aşağı fırlatanın Robinson olduğunu kesin olarak söylememekle birlikte, bunu tahmin etmeme de engel olmamıştı doğrusu... Güya daha bastığı yeri bilemeden ayağı yerden kesilivermiş kadıncağızın! Birbirimizin dilinden anlıyorduk... İyi becermişti, temiz iş... İkinci denemesinde, ihtiyarı bu kez ıskalamamıştı.</p>

    <p>Neyse ki mahallede, Toulouse’da, hâlâ tamamen kör olduğunu sanıyorlardı onun, yani Robinson’un. Dolayısıyla kaza dışı bir ihtimali kimse aklına bile getirmemişti, elim bir kaza tabii, öte yandan, şöyle bir etraflıca düşününce de, koşullar, ihtiyar bayanın yaşı, bir de olayın akşamüstü olmuş olması, yorgunluk hali falan, hani çok da şaşırtıcı olmayan bir kazaydı doğrusu... Ben şimdilik daha fazlasını öğrenmek istemiyordum. Yeterince sır paylaşılmıştı benimle.</p>

    <p>Ne var ki Peder’e konuyu değiştirtmekte zorlandım. Belli ki bu hikâye epey kafasını kurcalıyordu. Israrla dönüp dolaşıp yine sözü o işe getiriyordu, lafı ağzımdan kaçırırım beklentisiyle olsa gerek, sanki ille beni de bulaştırmak istiyordu bu işe... Ağır ol!.. Papaz her gün pilav yemez!.. Bu durumda vazgeçmek zorunda kaldı, bana Robinson’dan söz etmekle yetindi, sağlığından falan... Gözlerinden... Bu açıdan, durum çok daha iyiydi... Ama onun esas derdi moraliydi, hani o hiç düzelmeyen. Gerçekten de, morali bomboktu! Hem de o iki kadının ondan asla esirgemedikleri tüm o yakın ilgiye, sevgiye rağmen... Ama o buna hep şikâyet ederek karşılık veriyordu, kaderinden, yaşamından.</p>

    <p>Bana gelince, papazın bu anlattıklarını hiç yadırgamamıştım. Ne mal olduğunu bilmez miydim ben Robinson’un. Pek sevimsiz, pek nankör eğilimleri vardı onun. Ancak Robinson’dan çok, asıl ben Peder’den çekiniyordum... O konuşurken ser verip sır vermiyordum. Bu açıdan hevesi kursağında kaldı.</p>

    <p>— Sizin o sevgili dostunuz, Doktorcuğum, maddi açıdan artık rahat ve ferah bir düzeye kavuşmasına ve yakında onu mutlu bir izdivacın bekliyor olmasına rağmen, itiraf etmeliyim ki bizi fazlasıyla hayal kırıklığına uğratıyor... Vakti zamanında sizin de onda tanık olduğunuz o kötü alışkanlıklar, o uğursuz gezme tozma merakı mı depreşti yoksa?.. Onun bu eğilimi hakkında ne düşünüyorsunuz, sevgili Doktorcuğum?</p>

    <p>Yani sonuçta, Robinson’un aklı fikri her şeyi yüzüstü bırakıp gitmekteymiş, eğer doğru anladıysam, nişanlısıyla nişanlısının anası da her şeyden önce bu duruma epey içerlemişler, ayrıca da kolayca tahmin edilebileceği gibi çok da üzülüyorlarmış. İşte bana bunları anlatmaya gelmişti Peder Protiste. Bütün bunlar haliyle epey düşündürücüydü ve ben de, kendi hesabıma, çenemi tutmaya ve bu ailenin bu küçük meselelerine kati surette bulaşmamaya kesin kararlıydım... Çuvallayan bu görüşmemizden sonra, Peder’le tramvayda ayrıldık, epey soğukça desem yeridir. Tımarhane’ye döndüğümde içim rahat değildi.</p>

    <p>Baryton’dan İngiltere üzerinden ilk haberleri almamız bu ziyaretten kısa süre sonrasına denk düştü. Birkaç kartpostal. Hepimize “sıhhat, afiyet ve iyi şanslar” diliyordu. Daha sonra da, ordan burdan, harcıâlem bir iki satır bir şeyler karaladığı oldu. İçine bir şey yazmadığı bir kartpostaldan Norveç’e geçtiğini öğrendik, derken birkaç hafta sonra gelen bir telgraf bizi biraz rahatlattı: Kopenhag’a “sağ salim!” varmış.</p>

    <p>Tahmin ettiğimiz gibi, patronun yokluğu bizzat Vigny’de ve çevrede bayağı kötü niyetli yorumlara neden oldu. Enstitü’nün geleceği açısından bu yokluğun nedenleri hakkında gerek hastalarımıza, gerekse civardaki meslektaşlarımıza bundan böyle açıklamalarımızı asgari düzeyde tutmamız daha hayırlı olacaktı.</p>

    <p>Yine aylar geçti, çok temkinli davranma ayları, sönük, ketum. Sonunda, aramızda, Baryton’un anısını bile anmaktan vazgeçer olduk. Zaten onun anısı sanki hepimizi biraz mahcup ediyordu.</p>

    <p>Derken yaz geldi. Sürekli olarak bahçede hastaları gözetleyip duramazdık elbette. Her şeye rağmen az da olsa özgür olduğumuzu kendimize kanıtlayabilmek için Sen nehri kıyısına uzandığımız oluyordu, maksat dışarı çıkmış olalım.</p>

    <p>Karşı kıyıdaki toprak yığınından sonra, büyük Gennevilliers ovası başlıyordu, tozların ve puslu havanın arasından bacaların usulca yükseldiği grili beyazlı pek hoş bir enginlik. Mavnaların yedekte çekildiği yerin tam kenarındaki gemicilerin <em>bistrot</em>’su kanalın girişine bakıyordu. Sarı bir akıntı çarpıyordu alavere havuzuna.</p>

    <p>Bizler aşağıdan saatlerce bunu seyrediyorduk, bir de, yan taraftaki bir nevi uzun bataklığı, hani şu kokuları araba yoluna kadar sinsice yükselen. İnsan alışıyor. Kabara taşa iyice yaşlanıp yorgun düşen bu çamurun rengi de atmıştı. Gökyüzü, kimi yaz akşamları, pembeleşip, duygu yüklendiğinde, neredeyse yumuşacık olduğu da oluyordu bazen, o çamurun. İşte oraya, köprünün üstüne geliyor, geçidin önüne yanaşıp, nehre ulaşmak için gecenin bitmesini bekleyen mavnalardan akordeon dinliyorduk. Özellikle de Belçika’dan gelip aşağı inenler müzik saçıyorlardı, yeşil ve sarı, her tarafından ipler sarkmış, iç çamaşırların kurumakta olduğu, rüzgârın dalga dalga içlerine dalıp ahududu rengi iç gömlekleri hoplatıp zıplattığı bir renk cümbüşüydü bu.</p>

    <p>Gemicilerin o küçük salaş kahvesine sık sık geliyordum, şimdilik hâlâ yalnız, tam da öğle yemeğini izleyen ve patronun kedisinin, dört duvar arasında, yalnızca kendine ait son moda badana mavisi küçücük bir gökyüzünün içine hapsedilmişçesine, uslu uslu yattığı o bir saatlik ölü zaman diliminde.</p>

    <p>Orada, ben de, öğleden sonranın başlarında, uyuklayıp iyice unutulduğumu sanarak, bekliyordum, zamanın geçmesini.</p>

    <p>Uzaktan birisinin geldiğini gördüm, yoldan yukarıya tırmanıyordu. Fazla tereddüt etmeme gerek kalmadı. Daha köprüye adımını atar atmaz tanımıştım onu. Benim biricik Robinson’umun ta kendisiydi bu. Su götürür yeri yok! “Buraya beni aramaya geliyor! dedim hemen kendi kendime... Adresimi ona papaz vermiş olsa gerek!.. Onu bir an önce başımdan savmalıyım!”</p>

    <p>Tam da kendime yeniden dört dörtlük küçük bir bencillik oluşturmakta olduğum bir sırada gelip de beni rahatsız edişi çok iğrenç göründü hemen gözüme. Boşuna dememişler boş ite menzil olmaz diye. <em>Bistrot</em>’nun yanına kadar varmıştı bile. Dışarı çıktım. Beni gördüğüne şaşırmış gibiydi. “Nerden çıktın sen şimdi yine?” diye sordum ona, böyle, hiç de nazik olmayan bir şekilde. “Garenne’den...” diye yanıt verdi, “İyi, peki! Karnın aç mı?” diye sorguladım onu. Öyle pek karnı toka benzemiyordu, ama gelir gelmez de açlıktan ölüyormuş gibi görünmek istemiyordu. “Demek yine yollara düştün?” diye ekledim. Çünkü artık itiraf edebilirim ki, onu yeniden gördüğüme hiç ama hiç memnun değildim. Hiç hoşuma gitmemişti bu iş.</p>

    <p>Parapine de kanal tarafından beni karşılamaya geliyordu. İyi denk düşmüştü. Tımarhane’de bu kadar sık nöbet tutmaktan yoruluyordu Parapine. Doğrusunu söylemek gerekirse ben de işten az kaytarmıyor değildim. Ancak her şey bir tarafa, duruma ilişkin olarak, her ikimiz de Baryton’un artık ne zaman geri döneceğini öğrenmek için neler vermezdik neler. Şu avare dolaşmaktan bir an önce vazgeçip işinin gücünün başına dönmesini ve şu zamazingosuyla artık kendisinin ilgilenmesini umut ediyorduk. Bizim için fazla ağır bir yüktü bu. İkimizin de gözü yükseklerde değildi, ne onun ne de benim ve istikbal meselelerini hiç iplemiyorduk. Hata ediyorduk elbette.</p>

    <p>Bir konuda daha Parapine’in hakkını yememekte yarar var, o da Tımarhane’nin ticari işletmesi ve müşterilerle ne şekilde ilişki kurduğum konusunda bana asla soru sormamasıydı, ancak ben yine de onu bilgilendiriyordum, bir bakıma ona rağmen diyebilirim, öyle olunca da kendi kendime konuşuyor gibi oluyordum. Robinson meselesinde, onu da haberdar etmek önemliydi.</p>

    <p>— Sana Robinson’dan söz etmiştim değil mi? diye sordum ona girizgâh niyetine. Biliyorsun hani, savaştaki arkadaşım?.. Çaktın mı?</p>

    <p>Yüzlerce defa dinlemişti benden elbette o savaş hikâyelerini, ayrıca Afrika hikâyelerini de, üstelik her seferinde de farklı biçimlerde. Benim tarzım buydu.</p>

    <p>“Eh işte, diye sürdürdüm konuşmamı, Robinson da hiçbir fedakârlıktan sakınmayarak ta Toulouse’lardan gelivermiş, sırf bizi görmeye... Akşam yemeğini birlikte müessesede yeriz.” Aslında müessese adına bu şekilde taahhüt altına girmekten biraz sıkılmıyor değildim. Bir bakıma biraz densizlik etmiş oluyordum. Böyle bir durumda bu şekilde davranabilmek için aslında bağlayıcı, belirleyici bir yetkeye sahip olmuş olmam gerekirdi, oysa bundan tamamen yoksundum. Üstelik Robinson da işimi hiç kolaylaştırmıyordu. Bizim oralara dönerken, yolda, şimdiden meraklı ve endişeli bir tavır sergiliyordu, özellikle de yanı başımızda, uzun ve solgun yüzüyle onu tedirgin eden Parapine hakkında. Önce onu, yani Parapine’i de, delilerden biri sanmıştı. Vigny’de nerede kaldığımızı öğrendiğinden beri her yerde deli görmeye başlamıştı zaten. Onu yatıştırdım.</p>

    <p>— Ya sen, diye sordum ona, döndüğünden beri herhangi bir iş miş buldun mu?</p>

    <p>— Arayacağım... diye yanıtlamakla yetindi.</p>

    <p>— Peki ya gözlerin, iyice iyileştiler mi bari? Artık adam gibi görmeni sağlıyorlar mı?</p>

    <p>— Evet, artık neredeyse eskisi kadar görebiliyorum...</p>

    <p>— Eh, artık halinden memnunsundur o zaman? deyiverdim.</p>

    <p>Hayır. Memnun değildi. İşi gücü yoktu da memnun mu olacaktı? Madelon konusunu hemen açmamaya özen gösterdim. Aramızda henüz fazlasıyla hassas bir konuydu bu. Aperitif faslını iyice uzattık, bu vesileyle de onu Tımarhane’yle ilgili ve birçok başka ayrıntı konusunda kapsamlı biçimde bilgilendirdim. Şu boşboğazlık etme huyumdan asla vazgeçemedim gitti. Yani sonuç itibarıyla Baryton’dan pek bir farkım yok. Yemek samimi bir havada sonlandı. Sonra da, Robinson Léon’u o haliyle öyle sokağa atacak değildim elbette. Derhal ona küçük bir açılır kapanır yatak çıkarılıp yemek odasına geçici olarak yerleştirilmesini kararlaştırdım. Parapine hâlâ fikir beyan etmiyordu. “Al bakalım Léon! dedim ben de, işte sana yer buluncaya kadar kalacak yer... — Sağ ol,” diye yanıtladı sadece, o günden itibaren de, her sabah tramvayla Paris’e, güya bir şirket temsilciliği işi aramak için gider oldu.</p>

    <p>Fabrikadan gına gelmişti, öyle diyordu bana, “temsilcilik yapmak” istiyordu artık. Sırf bir temsilcilik işi kapmak için epeyce uğraş vermiş olabilirdi tabii, hakkını yemeyelim, gelgelelim öyle ya da böyle, sonuç o ki bulamamıştı işte.</p>

    <p>Bir akşam Paris’ten her zamankinden erken döndü. Ben hâlâ bahçede büyük havuzun etrafını kolaçan etmekteydim. İki çift laf etmek için gelip beni orada buldu.</p>

    <p>— Baksana! diye girdi söze.</p>

    <p>— Baktım, diye yanıtladım.</p>

    <p>— Sen bana burada ufak bir iş ayarlasan olmaz mı?.. Başka yerde hiçbir halt bulamıyorum...</p>

    <p>— İyi aradın mı ki?</p>

    <p>— Evet, aramaz oluyor muyum...</p>

    <p>— Müessesede mi bir iş istiyorsun? İyi de ne iş yapacaksın? Paris’te küçük bir iş bulamadın mı? Parapine’le birlikte tanıdıklarımıza sorup bir araştırmamızı ister misin?</p>

    <p>İşle ilgili benim devreye girmeyi önermem onu mahcup ediyormuş.</p>

    <p>— Yani asla ve kat’a iş bulunamıyor diye bir şey yok, diye sürdürdü o zaman da. Bulunur belki... Ayak işleri... Olur tabii... Ama şimdi derdimi anlayacaksın... Kafadan çatlakmış gibi görünmem gerek mutlaka... Ne yapıp edip kafadan çatlakmış gibi görünmem gerek, hem de acilen...</p>

    <p>— Peki! dedim ona o zaman, daha fazlasını bilmeme hiç gerek yok!..</p>

    <p>— Yo, yo, Ferdinand, aksine, sana mutlaka çok daha fazlasını anlatmam gerek, üstelik öyle de bir ısrar ediyordu ki, beni iyi anlamalısın... Kaldı ki ben seni iyi tanırım, senin bir şeyi anlaman da uzun sürer, karar vermen de...</p>

    <p>— Anlat bakalım o zaman, dedim ona, kaderime razı, anlat hadi...</p>

    <p>— Deli olduğum sanılmazsa, işler boka saracak, emin olabilirsin... Kıyamet kopacak... Karı beni hapse bile attırabilecek tıynette... Çakozladın mı şimdi?..</p>

    <p>— Madelon’dan mı söz ediyorsun?</p>

    <p>— Evet, elbette ondan söz ediyorum!</p>

    <p>— Aman ne hoş!</p>

    <p>— Ya, ne demezsin...</p>

    <p>— Temelli mi bozuştunuz yani?</p>

    <p>— Mal meydanda...</p>

    <p>— Eğer bana ayrıntı anlatmaya niyetliysen, bu tarafa gel! diye sözünü kestim ben de o zaman ve onu kenara çektim. Böylesi çok daha temkinli olur, deliler yüzünden... Deli meli demeye gelmez, onlar da bir şeyler anlayabilirler ve bakarsın çok daha kepazesini de sonra sağda solda anlatabilirler...</p>

    <p>Tecrit odalarından birine çıktık ve oraya vardıktan sonra tüm dümeni benim için canlandırması uzun sürmedi, kaldı ki onun yeteneklerini zaten ezelden beri iyi biliyordum, üstelik Peder Protiste de gerisini tahmin etmemi sağlamıştı...</p>

    <p>İkinci denemesinde bu kez işi temize havale etmişti. Kimse bir kez daha yan bastığını iddia edemezdi doğrusu! Katiyen! Asla. Söyleyecek laf yoktu.</p>

    <p>— Anlıyor musun, kocakarı, beni gitgide daha çok gıcık etmeye başlamıştı... Özellikle de gözlerim biraz daha iyiye gitmeye başladığından, yani sokakta tek başına idare edecek duruma geldiğimden itibaren... O andan sonra bir sürü şeyi yeniden gördüm... Ve tabii onu da yeniden gördüm, yani kocakarıyı... Ne yalan söyleyeyim, gözüm ondan başkasını görmez olmuştu!.. Her dakika gözümün önündeydi!.. Sanki ömür törpüsü!.. Bence mahsus duruyordu orada!.. Sırf hayatımı zehretmek için... Var mı bunun başka bir izah tarzı!.. Üstelik hep beraber kaldığımız o evde, sen biliyorsun dimi o evi, insan nasıl birbirine girmesin şimdi?.. Ufacıktı orası, sen gördün dimi!.. Alt alta üst üste! Gel de aksini söyle!..</p>

    <p>— Mahzenin basamakları da pek sağlam durmuyordu, dimi?</p>

    <p>O merdivenin ne derece tehlikeli olduğunu orayı ilk kez Madelon’la birlikte dolaşırken ben de fark etmiştim, basamaklar daha o zamandan durduk yerde sallanıyordu.</p>

    <p>— Doğruya doğru, o açıdan hazıra kondum, diye kabullendi, gayet açıksözlülükle.</p>

    <p>— Peki ya oradaki insanlar? diye bir kez daha sorguladım onu. Komşular, papazlar, gazeteciler... Kimse laf sokuşturmadı mı, bu iş olduğunda?..</p>

    <p>— Hayır, yapmadılar besbelli... Sonra, öyle bir şey yapabilecek biri olduğuma kimse inanmıyordu ki... Ödleğin teki olduğumu düşünüyorlardı... Alt tarafı bir kör... Anlıyor musun?..</p>

    <p>— Neyse, bu açıdan kendini şanslı addedebilirsin, yoksa öbür türlü?.. Ya Madelon? bu dümende onun payına düşen neydi? O da bulaştı mı bu işe?</p>

    <p>— Tam öyle sayılmaz... Ama biraz da öyle, ister istemez, çünkü mahzen, anlıyor musun, kocakarı göçtükten sonra tamamen ikimize kalacaktı... O şekilde ayarlanmıştı... İkimiz birlikte o işe girecektik...</p>

    <p>— O zaman niye aşkınız sürmedi daha sonrasında?</p>

    <p>— Valla, orası biraz karışık işte...</p>

    <p>— Senden bıkmış mıydı kız?</p>

    <p>— Yok canım, tam aksine, hatta evlilik meselesine iyiden iyiye hevesliydi... Anası da istiyordu bunu hem de eskisinden bile fazla, üstelik o işin sıcağı sıcağına hallolmasını istiyordu, malum Henrouille ananın mumyaları da artık bize kaldığına göre, hazır üçümüz birlikte rahat yaşayacak imkânlara da kavuşmuşken...</p>

    <p>— Peki aranızda ne olup ne bitti ki?</p>

    <p>— Valla, ben, sadece yakamdan düşsünler istiyordum! Bu kadar basit... Anası da kızı da...</p>

    <p>— Bak, Léon!.. diye lafı ağzına tıkayıverdim bu sözleri duyunca. Beni iyi dinle... Sen de halt etmişsin, olacak iş değil yani... Kendini bir an için Madelon’la anasının yerine koy... Sen onların yerinde olsan bunu normal karşılar mıydın? Düşün bir hele? Oraya geldiğinde kıçında doğru dürüst donun bile yoktu, işin gücün de yoktu, hiç, sabahtan akşama kadar homurdanmaktan başka bir şey yapmıyordun, yok ihtiyar bütün paraya el koyuyormuş da, falan feşmekân... Sonra ihtiyar adres değiştirdi, daha doğrusu sen adresini değiştirttin... Ve buna rağmen yine başlıyorsun suratını ekşitmeye ve afra tafraya... Yahu şu iki kadının yerine koy kendini biraz, insaf!.. Tahammül edilir gibi değilsin yani!.. Ben onların yerinde olsam sana çoktan siktir çekmiştim!.. Seni yüz kez hapse yollamalarını bile hak etmişsin! Benden sana söylemesi!</p>

    <p>İşte ben böyle söyleniyordum Robinson’a.</p>

    <p>“Olabilir, diye yanıtladı beni hiç sektirmeden, ama sen istediğin kadar hekim ol ve de mürekkep yalamış ol ya da neyse işte, benim tabiatımı hiç anlamıyorsun...</p>

    <p>— Kapa çeneni be Léon! deyiverdim ona sonunda, kısa kesmek için. Kapa çeneni, vah zavallım, tabiatını sevsinler senin! Hastalardan biri gibi konuşuyorsun!.. Keşke Baryton cehennemin öbür ucuna gitmiş olmasaydı, yoksa o seni bir tedaviye alırdı ki görürdün! Zaten başına gelebilecek en iyi şey de bu olurdu senin! Seni bir an önce tımarhaneye kapamak gerek! Duydun mu beni! Kapamalı seni! Bak o zaman Baryton nasıl ilgilenirdi senin o tabiatınla!</p>

    <p>— Benim başıma gelenler senin de başına gelseydi, sen de benimle aynı zorlukları yaşasaydın, diye başkaldırdı dediklerimi duyunca, sen de iyice kafayı üşütürdün herhalde! Kesin! Hatta benden bile beter olurdun! Seni gidi ödlek, ben seni bilmez miyim!..” Derken başladı beni bol miktarda kalaylamaya sanki bu konuda hak sahibiymiş gibi.</p>

    <p>O beni fırçalarken ben de gözümü dikmiş ona bakıyordum. Hastalardan böyle kötü muamele görmeye alışıktım nasıl olsa. Artık bana dokunmuyordu.</p>

    <p>Toulouse’dan bu yana epey zayıflamıştı ve onda daha önce hiç görmediğim bir şey gelip suratına oturmuştu, yüz hatlarının üstüne yerleşen bir portre gibi, sanki şimdiden unutulmuşluk vardı içinde, etrafı sessizlikle kaplı.</p>

    <p>Toulouse hikâyelerinde, elbette o kadar vahim olmamakla birlikte, yine de hazmetmekte güçlük çektiği bir başka şey daha vardı ve bunu düşündükçe midesine kramplar giriyordu. O da bir sürü dolandırıcıya haybeye rüşvet vermek zorunda kalmış olmasıydı. Mahzeni üstlendiklerinde sağa sola, papaza, kilisedeki sandalyeci kadına, belediyeye, piskopos naibine ve daha bir sürü kişiye komisyon vermek zorunda kalmış olmayı, üstelik de bunların sonuçta bir anlamda boşa gitmiş olmasını bir türlü hazmedemiyordu. Sözünü ederken bile allak bullak oluyordu. Soygun olarak nitelendiriyordu tüm bu davranışları.</p>

    <p>— Eee, sonunda evlendiniz mi bari? diye sordum konu kapansın diye.</p>

    <p>— Yok canım, dedim ya sana! Ben artık istemiyordum ki!</p>

    <p>— Madelon’cuk da hoş kız ama şimdi? Aksini iddia edecek değilsin herhalde?</p>

    <p>— Mesele o değil ki...</p>

    <p>— Mesele o olmaz olur mu? Mademki artık özgür olduğunuzu söylüyorsun... İlle de Toulouse’dan ayrılmak istiyorduysanız, mahzeni bir süreliğine kızın anasına emanet edebilirdiniz... Daha sonra isterseniz geri dönerdiniz...</p>

    <p>— Fiziksel açıdan bakınca, diye konuya döndü, haklısın, gerçekten sevimli kız, kabul ediyorum, sonuçta bana verdiğin tüyo iyiydi, üstelik düşün ki sanki özel olarak öyle ayarlanmış gibi ilk kez yeniden görmeye başladığımda, bir bakıma ilk onu gördüm, aynadan... Düşünebiliyor musun?.. Işıkta!.. Kocakarı düşeli iki ay olmuştu herhalde... Bir anda hem de sanki tam ona, yani Madelon’a bakarken yeniden görmeye başlayıverdim, yüzüne bakmaya çalışırken... Bir ışık çaktı sanki... Beni anlıyor musun?</p>

    <p>— Hoşuna gitmedi mi peki?</p>

    <p>— Gitti gitmesine de... Mesele ondan ibaret değil ki...</p>

    <p>— Yine de çekip gittin ama...</p>

    <p>— Doğru, ama mademki anlamak istiyorsun dur da sana açıklayayım, önce o beni bir garip bulmaya başladı... Eskisi kadar hevesli değilmişim... Kibar davranmıyormuşum... Bir sürü naz niyaz...</p>

    <p>— Belki de vicdan azabı çekmeye başlamıştın?</p>

    <p>— Vicdan azabı mı?</p>

    <p>— Ne bileyim ben...</p>

    <p>— Valla adını ne koyarsan koy, ama havamda değildim... İşte bu kadar... Ama vicdan azabı olduğunu sanmıyorum...</p>

    <p>— Hasta mıydın yani?</p>

    <p>— Daha çok öyle olsa gerek, hastalık... Zaten baksana en az bir saattir sana hasta olduğumu söyletmeye çalışıyorum... Kabul et ki anlaman bayağı zaman alıyor...</p>

    <p>— Tamam! Anlaşıldı! diye yanıt verdim ona. Mademki böylesinin daha emniyetli olacağını söylüyorsun, biz de senin hasta olduğunu söyleriz olur biter...</p>

    <p>— İyi edersin, diye üsteledi, çünkü hatun ne yapar hiç bilemem... Çok geçmeden ötmeye bile kalkışabilir...</p>

    <p>Sanki bana bir bakıma öğüt verir gibi bir hali vardı, oysa ben bana öğüt vermesini falan istemiyordum. Yeniden ortalık karışacağı için de bu yaklaşım hiç hoşuma gitmemişti.</p>

    <p>— Gerçekten ötmeye kalkar mı sence? diye bir daha sordum ona iyice emin olmak için... Ama kız bir anlamda senin suç ortağın sayılmaz mı?.. Şakımaya kalkmadan biraz düşünmesi gerekmez mi?</p>

    <p>“Düşünmek mi?.. diye lafı ağzıma tıkadı hemen. Onu hiç tanımadığın nasıl da belli oluyor...” Sözlerim onu eğlendirmişe benziyordu. “Bir saniye bile tereddüt etmez o!.. Aynen böyle! Onu benim kadar yakından tanısaydın, sen de bundan hiç kuşku duymazdın! Diyorum ya sana, o âşık bir kadın!.. Sen hiç âşık kadın görmedin mi? Âşık olduğunda, deliriyor, bu kadar basit! Zırdeli! Üstelik bana âşık ve benim için deli oluyor!.. Düşünebiliyor musun? Anlıyor musun şimdi? Öyle olunca da delice olan ne varsa onu tahrik ediyor! Bu kadar basit! Bu onu hiç durdurmaz! Aksine!..”</p>

    <p>Şimdi kalkıp bunu ona söyleyemezdim tabii, ama Madelon’un birkaç ay içinde bu denli kendinden geçmiş olması beni oldukça şaşırtmıştı, çünkü ne de olsa, ben de şahsen iyi kötü tanımıştım onu, yani Madelon’u... Ben de onun hakkında bir fikir sahibiydim, ama bunu söyleyemezdim...</p>

    <p>Toulouse’da yolunu nasıl bulduğuna bakılırsa ve o mavnaya bindiğimiz gün kavak ağacının arkasına gizlenmişken söylediklerini duyduğum kadarıyla, kafa yapısının bu kadar kısa sürede bu derece değişebileceğine inanmak güçtü... Trajedi meraklısından çok işini bilen, iyice yırtık, küçük numarasını ve hikâyelerini yutturabildiği kadar yutturup kendine yer açmaya meraklı bir kadın gibi görünmüştü gözüme. Ancak şu an bulunduğumuz noktada, şimdilik söyleyebileceğim bir şey kalmamıştı. Her şeyi kendi haline bırakmam gerekiyordu. “İyi! Peki! Tamam! diye özetledim. Ya anası? Sırra kadem basmaya niyetlendiğini anladığında, anası da herhalde ortalığı biraz birbirine katmış olsa gerek?..”</p>

    <p>— Hem de nasıl! Sabahtan akşama kadar domuzun teki olduğumu söyleyip duruyordu ve dikkatini çekerim, bunu üstelik tam da aksine bana yakınlık gösterilmesine gereksinim duyduğum bir sırada yapıyordu!.. Ne tantana ama!.. Sonuç olarak anasıyla da bu iş daha fazla yürüyemezdi, baktım olacak gibi değil, mahzeni o ikisine devretmeyi önerdim Madelon’a, ben de kendi hesabıma, şöyle bir tur atmaya çıkacaktım, biraz tek başıma seyahat edip, yeniden birazcık gezip tozacaktım...</p>

    <p>« “Beni de alacan yanına, diye itiraz etti o zaman... Nişanlın değil miyim?.. Beni de yanına alacan Léon ya da hiç gitmeyeceksin!.. Kaldı ki, diye üsteliyordu, daha henüz yeterince iyileşmedin...</p>

    <p>— Hayır, iyileştim ve yalnız gitçem işte! diye karşılık veriyordum ben de... İşin içinden çıkamıyorduk bir türlü.</p>

    <p>« “Bir kadının yeri kocasının yanıdır! diyordu anası. Evleniverin olsun bitsin!” Sırf beni kışkırtmak için kızına arka çıkıyordu.</p>

    <p>« Böyle şeyler duymak, bana acı veriyordu. Beni bilirsin! Sanki savaşa gittiğimde bir karım olmasına ihtiyaç duymuşum gibi! Hele ordan kurtulmak için! Ya Afrika’da karım marım mı vardı ki benim? Ya Amerika’da, var mıydı bir karım?.. Yani onların bu konuda saatlerce tartıştığını duydukça mideme ağrılar saplanıyordu! Kramp giriyordu! Kadınlar ne işe yarar bilmez miyim ben! Sen de bilirsin dimi! Hiçbir boka yaramazlar! Ben az seyahat etmedim! O zırvalarıyla beni iyice çileden çıkardıkları bir gün, artık dayanamayıp anasının karşısına geçerek hakkında neler düşündüğümü bir bir sayıp döktüm! “Gerzek moruğun tekisiniz siz, dedim ona... Siz Henrouille anadan bile çok daha hıyarsınız!.. Eğer insanları benim tanıdığım kadar tanımış olsaydınız, benim kadar dünyayı dolaşmış olsaydınız elâleme böyle uluorta öğüt vermeye kalkışmazdınız ve üstelik o boktan kilisenizin köşe bucağından erimiş mum parçaları toplayarak da hayatı asla öğrenemezsiniz! Biraz çıkın gezin tozun da faydasını görün! Çıkın da şöyle biraz sağınıza solunuza bakın bunak süprüntü! Hava almış olursunuz! En azından dualarınız dışında da bir şeylere zaman ayırmış olursunuz ve hiç olmazsa teke gibi kokmazsınız!..”</p>

    <p>« İşte öyle geçirdim lafı, ben, anasına! Diyorum ya sana, epeydir ona ağzının payını vermek için can atıyordum diye, üstelik o da kaşınıyordu yani... Ama her şey bir tarafa bu öncelikle bana bayağı iyi geldi... Sanki içine sıkıştığım bu durumdan beni kurtardı... Ne var ki kartaloz da sanki bu fırsatı kolluyor, benim bayramlık ağzımı açmamı bekliyormuş o da bana bildiği tüm küfürleri sıralamak için! O da öyle bir kustu zehrini, hem de haddinden fazlasını. “Hırsız! Miskin! diye canıma okuyordu... Bir mesleğiniz bile yok sizin!.. Neredeyse bir yıldır size ben bakıyorum kızımla birlikte!.. İşe yaramaz serseri!.. Pezevenk!..” Gözünde canlandırabiliyor musun? Tanı bir aile faciası... Derken önce şöyle bir iyice düşündü, sonra da alçak sesle söyleyiverdi, ama biliyor musun öyle bir söyledi ki, tam üstüne basa basa, canı yürekten: “Katil!.. Katil!” diye seslendi bana. Bende de heves diye bir şey kalmadı haliyle.</p>

    <p>« Kız ise bunları izlerken anasını oracıkta haklamamdan korkuyor gibiydi. Aramıza attı kendini. Kendi eliyle anasının ağzını kapadı. İyi de etti. Demek başından beri ağız birliği etmiş kartalozlar! diyordum kendi kendime. Apaçık. Neyse, görmezden geldim... Şiddetin sırası değildi... Kaldı ki hemfikir olmalarını hiç iplemiyordum aslına bakarsan... İyice eteklerindeki taşları döktükten sonra beni artık rahat bırakacaklarını sanırsın değil mi?.. Nerede o günler! Hadi canım sen de! Ne mal olduklarını bilmezmişiz gibi... Kız yine aşka geldi. Hem yüreği hem de götü kalkmıştı... İyice coştu...</p>

    <p>« — Seni seviyorum Léon, görmüyor musun seni sevdiğimi, Léon...</p>

    <p>« Başka bir şey bilmiyordu, o “seni seviyorum”unun dışında. Sanki her derde devaymış gibi.</p>

    <p>« — Onu hâlâ mı seviyorsun? diye giriyordu devreye bunu duyan anası. İşe yaramaz serserinin teki olduğunu görmüyor musun onun? Ciğeri beş para etmez? Sayemizde gözlerine kavuştu ya, şimdi kim bilir seni ne kadar çok mutsuz edecektir o, kızım! Bak bunu nah şuraya yazıyorum! Bizzat, annen olarak!..</p>

    <p>« Sahnenin sonunda herkes ağlamaya başlamıştı, ben bile çünkü bu iki kaltakla aramı iyiden iyiye bozmak istemiyordum, her şeye rağmen köprüleri tamamen atmak istemiyordum.</p>

    <p>« Aradan sıyrılmayı başarmıştım, ama birbirimize o kadar çok laf etmiştik ki artık bu yüzleşmeyi daha fazla kaldıramazdık. Yine de haftalarca sudan nedenlerle didişerek, günler ve özellikle de geceler boyu birbirimizi gözetleyerek uzadı gitti.</p>

    <p>« Ayrılmaya bir türlü cesaret edemiyorduk, ama artık tadımız tuzumuz da kalmamıştı. Bizi bir arada tutan daha çok endişelerimizdi.</p>

    <p>« “Bi başkasını mı seviyorsun yoksa? diye soruyordu Madelon bana, durup durup.</p>

    <p>« — Nereden çıktı bu şimdi! diye yatıştırmaya çalışıyordum ben de onu. Yok canım!” Ama bana inanmadığı besbelliydi. Onun gözünde, insan hayatta ille de birini sevmeliydi ve onunla yetinmeliydi.</p>

    <p>« “Söylesene bana, diye yanıt veriyordum ona, ne yapayım ben başka bir kadını?” Ama aşk onun saplantısıydı. Onu sakinleştirmek için daha ne demem gerektiğini bilemiyordum. Daha önce aklımdan dahi geçmemiş şeyleri kurcalıyordu. Kafasının içinde böyle şeyler sakladığını hiç düşünmezdim.</p>

    <p>« “Kalbimi çaldın sen benim, Léon! diye suçluyordu beni, hem de ciddi ciddi. Demek gitmek istiyorsun! diye tehdit ediyordu. Git o zaman! Ama seni uyarıyorum Léon ben de o zaman kahrımdan ölürüm!..” Ben mi onun kahrından ölümüne neden olacaktım yani? Ne anlamı vardı şimdi bunların ha? Söylesene? “Olur mu canım, neden ölesin!” diye yatıştırıyordum onu. Her şeyden önce ben senin hiçbir şeyini çalmadım bir kere! Sana çocuk bile yaptırmadım yahu! Düşün bir hele! Sana hastalık da bulaştırmadım? Öyle değil mi? Eee? Tek istediğim şey çekip gitmek, o kadar! Farz et ki tatile çıkıyorum... Bunda anlamayacak ne var... Biraz makul olmaya çalış...” Ama kendi bakış açımı ona ne kadar çok açıklarsam o kadar az beğeniyordu benim o bakış açımı. Yani birbirimizi artık hiç anlayamıyorduk. Gerçekten de düşündüğümü olduğu gibi söylemiş olabileceğim, bunun gerçeğin ta kendisi olduğu, yalın ve içten olduğu düşüncesi onu deli ediyordu.</p>

    <p>« Üstelik beni çekip gitmeye teşvik edenin de sen olduğunu düşünüyordu... Beni kendi duygularımdan utandırarak tutamayacağını anlayınca da başka bir yöntemle tutmaya kalkıştı.</p>

    <p>« — Sakın sanmayasın ki Léon, sana şu mahzen işlerinden dolayı bağlandım!.. Para benim pek de umurumda değil aslında... Benim esas istediğim şey, Léon, seninle beraber olmak... Mutlu olmak... O kadar... Bu da gayet doğal... Beni terk etmeni istemiyorum... Bizim birbirimizi sevmiş olduğumuz kadar sevdikten sonra ayrılmak dayanılmaz bir şey... Bari söz ver bana, çok uzun süreliğine gitmeyeceğine söz ver Léon?..</p>

    <p>« Kızın bu krizi bu şekilde haftalarca sürdü. Âşık olmasına sırılsıklam âşıktı ve insanı iyice bayıyordu yani... Her akşam o aşk çılgınlığına başlıyordu yine. Sonunda, mahzeni annesine emanet etmemize razı oldu, ama ikimiz birlikte Paris’e gidip iş aramamız koşuluyla... Hiç ayrılmamacasına!.. İşe bakar mısırı!.. Her şeyi anlayışla karşılamaya hazırdı, benim yalnız başıma kendi yolumdan gitmem ve onun da kendi yoluna gitmesi hariç... Bu konuda yapacak bir şey yoktu... Bu durumda o bu konuda ne kadar ısrarlı olursa beni de bir o kadar sinir ediyordu, haliyle!</p>

    <p>« Onu makul olmaya zorlamaya çalışmanın bir anlamı yoktu. Bunun boşa zaman harcamak olduğunu, bir bağnazlıkla karşı karşıya olduğumu deneye deneye anlamıştım artık, üstelik bu onun daha bile fazla kudurmasına neden oluyordu. O zaman benim de onun o aşkından, öyle diyordu ya hani, kurtulmak için değişik numaralar icat etmem gerekti... Ona zaman zaman aklımı kaçırdığımı anlatıp onu korkutma fikri de böyle doğdu işte... Delilik nöbetlerine tutulduğumu falan... Hiç beklenmedik anlarda... Bana ters ters baktı, bir tuhaf... Bunun yine bir palavra olup olmadığından emin değildi... Ancak yine de ona daha evvel anlatmış olduğum maceralar yüzünden, bir de beni etkilemiş olan savaş yüzünden, sonra özellikle de Henrouille anayla olan o son numara ve ona karşı davranışlarımdaki garip ve ani değişim nedeniyle şöyle bir durup düşünme ihtiyacını hissetti...</p>

    <p>« Bir haftadan fazla sürdü düşünmesi ve bu süre zarfında beni bayağı rahat bıraktı... Bu nöbetlerim konusunda anasına da bir şeyler çıtlatmış olsa gerekti... Öyle ya da böyle beni tutma konusunda o kadar ısrarlı değillerdi artık... “Tamam oldu işte diyordum kendi kendime, kurtulduk! Artık özgürüm...” Daha şimdiden kendimi rahat rahat, Paris taraflarına tüyerken düşleyebiliyordum, ortalığı kırıp dökmeden!.. Ama dur! İşimi sağlama alayım derken bu sefer de ölçüyü kaçırdım... İnce ayara kalkıştım... Söylediğimin doğru olduğunu onlara kesinkes kanıtlayabilmek için en baba numarayı bulduğumu sandım... Gerçekten de eşref saatim geldiğinde tam bir kafadan çatlak olduğuma inansınlar diye... “Dokun bak! dedim ona bir akşam, yani Madelon’a. Bak dokun, kafamın arkasındaki şişi hissediyor musun! Üstündeki yara izini de hissediyorsun dimi, şişliğin de bayağı iri olduğunu...”</p>

    <p>« İyice elleyince, o kafamın arkasındaki şişi, bu onu öyle bir duygulandırdı ki anlatamam... Bu onu hiç iğrendirmediği gibi, aksine çok daha fazla tahrik etmez mi şimdi, al başına!.. “Flandres bölgesinde oramdan yaralanmıştım. Kafatasımı delip tam oradan ameliyat ettiler beni...” diye ısrar ediyordum ben de.</p>

    <p>« — Ah! Léon! diye hopladı birden şişliği hissedince, senden çok özür dilerim, Léon’cuğum benim!.. Şimdiye kadar sana inanmıyordum, ama artık tüm kalbimle senden özür diliyorum! Şimdi anlıyorum işte! Sana karşı çok kötü davranmışım! Öyle! öyle! Léon, korkunç bir davranış sergilemişim!.. Bir daha asla sana kötü davranmayacağım! Söz veriyorum! Kendimi affettirmek istiyorum Léon! Derhal! Benim kendimi affettirmeme engel olma sakın, ne olur?.. Sana o mutluluğunu yeniden vereceğim! Sana iyi bakacağım, gör bak! Yarından tezi yok! Artık sana karşı daima çok sabırlı davranacağım! O kadar sevecen olacağım ki! Göreceksin Léon! Seni öylesine iyi anlayacağım ki artık benden vazgeçemeyeceksin! Sana tüm kalbimi yeniden veriyorum, ben tümüyle seninim!.. Her şeyimle! Tüm hayatım senin olsun Léon! Ama en azından beni affettiğini söyle bana ne olur, affettin dimi Léon?..</p>

    <p>« Hiç öyle bir şey söylememiştim ki, ben, hiç. Her şeyi o söylemişti, öyle olunca da, kendi kendine hem sorup hem cevap vermesi kolaydı tabii... Onu durdurmak için ne yapmalıydım ki?</p>

    <p>« Yara izimi ve şişimi ellemek onu sanki bir anda aşk sarhoşu yapmıştı! Kafamı yeniden ellerinin arasına almak istiyordu, bir daha bırakmamak ve beni Sonsuz’a dek mutlu kılmak istiyordu, ben istesem de istemesem de! O sahneden itibaren artık anasının bana saldırmasına hiç izin vermedi. Ağzını bile açtırtmıyordu, Madelon, anasına. Tanınmaz hale gelmişti, beni canı pahasına savunmaya kararlıydı!</p>

    <p>« Bunun bir son bulması gerekiyordu! Dost kalarak ayrılmamızı tercih ederdim elbette... Ama artık bunu denemenin bile âlemi yoktu... Aşktan yerinde duramıyordu ve bayağı da inatçıydı. Bir sabah, ikisi birlikte alışverişe çıktıklarında, ana kız, ben de senin yaptığını yaptım, kendime küçük bir bohça hazırladım ve usulca sıvıştım... Bundan sonra artık yeterince sabırlı davranmadığımı söyleyemezsin herhalde?.. Ama diyorum ya işte, o noktadan sonra ne yapsam faydası yoktu... Artık her şeyi biliyorsun... Bu haspanın yapmayacağı şey yok dediğimde, her an burada bile gelip beni bulabileceğini ve üstüme düşebileceğini söylediğimde, artık bana dönüp de rüya gördüğümü söylemezsin umarım! Ben ne dediğimi biliyorum! Ben onun ne mal olduğunu da biliyorum! Ayrıca bana kalırsa beni şimdiden delilerle bir bakıma içeri tıkılmış halde bulursa daha rahat ederiz... Öyle olunca artık hiçbir şeye kafası basmayanları oynamak benim için çok daha kolay olur... Ona, işte böylesi gerek... Anlamazdan gelmek... »</p>

    <p>İki üç ay önce olsaydı Robinson’un bana bütün bu anlattıkları hâlâ ilgimi çekebilirdi, ama sanki bir anda yaşlanmış gibiydim.</p>

    <p>Aslında, giderek Baryton’a benzemeye başlamıştım, hiç iplemiyordum. Toulouse macerasıyla ilgili Robinson’un bütün bu anlattıkları benim için canlı, elle tutulur bir tehlike oluşturmuyordu, onun o meseleleriyle ne kadar ilgilenmeye çalışırsam çalışayım, onun o meseleleri çoktan rafa kalkmış gibi duruyordu. Ne dersek diyelim, ne iddia edersek edelim, dünya gerçekten çekip gitmeden çok öncesinde terk ediyor bizleri.</p>

    <p>Daha önce en çok meraklısı olduğumuz şeylerden, günün birinde artık gitgide daha az söz eder oluveririz, ille de konuşmak gerektiğinde de zorlanırız. Hep kendi sesimizi duymaktan gına gelmiştir... Kısa keseriz... Vazgeçeriz... Otuz yıldır konuşup duruyoruzdur zaten... Haklı çıkmayı bile umursamamaya başlarız. Zevkler arasında kendimize ayırdığımız o küçük yeri bile koruma arzusunu yitiririz... Kendimizden iğreniriz... Azıcık karnını doyurmak, birazcık ısınmak ve hiçbir yere varmayan yolda giderken mümkün olduğu kadar çok uyuyabilmek artık yetiyor da artıyordur bile. Yeniden bir şeylere ilgi duymak için başkalarının önünde takınacak yeni surat ifadeleri bulmak gerek... Ancak artık repertuarımızı değiştirecek gücümüz kalmamıştır. Eveleyip geveleriz. Onların, yani dostların arasında kalabilmek için bin türlü numara ve bahane ararız, ancak ölüm de artık buradadır, leş kokulu, yanı başımızda, artık daima orada kalacaktır, bir el pişpirik kadar bile gizemi kalmamış olacaktır. Gözümüzde bir anlam ifade etmeye devam eden tek şey olarak ufak tefek üzüntülerimiz kalmıştır, söz gelimi o küçük şarkısı bir Şubat akşamı ebediyen susan Bois-Colombes’daki ihtiyar amcamızı henüz sağken ziyaret etmeye bir türlü zaman ayıramamış olmanın üzüntüsü. Yaşamdan geriye sakladığımız bir bu kalmıştır. Yani bu ufacık korkunç pişmanlık, gerisini ise, az çok yolda kusmuşuzdur, epey çabalayarak ve zorlanarak da olsa. Artık kimsenin geçmediği bir sokağın köşesindeki eski püskü bir anı fenerine dönüşmüşüzdür.</p>

    <p>Madem canımız sıkılacak, bunu oldu olacak, mümkün olan en az yorucu yöntemle, yani yine de gayet düzenli alışkanlıklarla yapmakta yarar vardır. Müessesede her şeyin saat onda yatakta olması konusunda çok titizdim. Işıkları ben söndürüyordum. İşler kendiliğinden düzene giriyordu.</p>

    <p>Zaten öyle pek de düş gücü harcamamıza gerek kalmadı. Baryton’un geliştirdiği “Geri zekâlılar sinemaya” sistemi bizi yeterince oyalıyordu. Müessese artık pek fazla tasarruf edemiyordu. İsraf, diyorduk kendi kendimize, patron için ciddi bir endişe kaynağı olduğuna göre, belki de onu geri gelmeye teşvik eder.</p>

    <p>Robinson’un yazın bahçede hastalarımızı dans ettirebilmesi için bir akordeon satın almıştık. Vigny’de hastaları sabah akşam oyalamak kolay değildi. Onları her dakika kiliseye de yollayamazdık ki, orada canları fazla sıkılıyordu.</p>

    <p>Toulouse’dan bir daha asla haber alamadık, Peder Protiste bir daha asla beni görmeye gelmedi. Tımarhane’deki yaşantımız tekdüze, kaçamak bir biçimde hizaya giriyordu. Manevi olarak, içimiz rahat değildi. Fazla sayıda hayalet vardı, ortalıkta.</p>

    <p>Yine aylar geçti. Robinson yeniden sağlıklı bir görünüme kavuşuyordu. Paskalya’da, delilerimiz biraz ortalığı birbirine kattılar, açık renkli şık giysili kadınlar bahçelerimizin önünden geçiyorlardı, bir o yana bir bu yana. Erken bahar. Bol miktarda bromür.<a href="../Text/Section0055.xhtml#Footnote0101" id="Backlink0101"><sup>[101]</sup></a></p>

    <p>“Tarapout”da benim figüranlık yaptığım dönemden bu yana personel birkaç kez yenilenmişti. Küçük İngiliz kızlar iyice uzaklara kaçmıştı, bana söylenen oydu, Avustralya’ya. Onları bir daha asla göremeyecektik...</p>

    <p>Tania’yla yaşadıklarımdan sonra kulislere girmemi yasaklamışlardı. Israr etmedim.</p>

    <p>Sağa sola her tarafa ve özellikle de Kuzey ülkelerinin konsolosluklarına mektuplar yazmaya koyulduk, Baryton’un olası geçişleri hakkında ipucu toplayabilmek amacıyla. Onlardan dişe dokunur hiçbir yanıt alamadık.</p>

    <p>Parapine benim yanımda teknik hizmetlerini sessizce ve telaşlanmadan sunmaya devam ediyordu. Yirmi dört ayda, toplam yirmi cümleden fazlası çıkmamıştı ağzından. Günlük gelişmelerin gerektirdiği ufak tefek idari ve maddi düzenlemeleri hemen hemen tek başıma kararlaştırmak zorunda kalıyordum. Ara sıra çuvalladığını oluyordu. Parapine bunları asla yüzüme vurmuyordu. Karşılıklı kayıtsızlık sayesinde anlaşıyorduk. Kaldı ki yeterli sayıda bir hasta akışı kurumumuzun maddi gereksinimlerini karşılamaya yetiyordu. Kira ve erzak ödendikten sonra, yaşamamıza rahatlıkla yetecek para kalıyordu, Aimée’nin teyzesine nafaka da düzenli olarak ödendikten sonra, elbette.</p>

    <p>Robinson’u artık geldiği döneme kıyasla çok daha az endişeli buluyordum. Yüzüne gözüne renk gelmişti ve üç kilo almıştı. Sonuç olarak, göründüğü kadarıyla, ailelerde küçük deliler var olmaya devam ettiği sürece, insanlar ellerinin altında olmamızdan pek hoşnut kalacaklardı, başkente bayağı yakın bir yerde bulunmamız da çok pratikti doğrusu. Bahçemiz bile tek başına ziyarete değerdi. Paris’ten özel olarak güzel yaz günlerinde gül koruluklarımızı ve sepetlerimizi hayran hayran gezmeye gelenler vardı.</p>

    <p>Madelon’u ilk kez görür gibi olmam, Haziran ayının Pazar günlerinden birine rastlamıştı, bir grup ziyaretçinin ortasında, tam parmaklıkların önünde, bir an için kımıldamadan duruyor gibi gelmişti bana.</p>

    <p>Önceleri onu ürkütmemek için bu görüntüden Robinson’a söz etmek istemedim, sonra yine de, iyice bir düşünüp taşınıp, birkaç gün sonra, ona alışkanlık haline getirdiği, civarlarda öylesine yaptığı o gezintilerden artık vazgeçip, en azından bir süreliğine, fazla uzaklaşmamasını tembih ettim. Bu öğüt onu tedirgin etti. Ancak önünü arkasını öğrenmek için ısrar etmedi. Temmuz sonuna doğru, Baryton’dan bir iki kartpostal aldık, bu kez de Finlandiya’dan. Bu bizi mutlu etti etmesine, ama bize dönüşünden hiç söz etmiyordu Baryton, yalnızca bize bir kez daha “iyi şanslar” ve bin türlü dostça şey dilemekle yetiniyordu.</p>

    <p>İki ayımız daha bizlerden uzaklaşıp gidiverdi, bunları başkaları da izledi... Yazın kalkan tozlar yeniden yolların üstüne indi. Ruh hastalarımızdan biri, Azizler Yortusu<a href="../Text/Section0055.xhtml#Footnote0102" id="Backlink0102"><sup>[102]</sup></a> civarlarında, Enstitümüzün önünde küçük bir olay yarattı. Daha önceleri pek sakin ve ağırbaşlı olan bu hastamıza, Azizler Yortusu’nda ölüler etrafında kopan bu kıyamet fazla gelmişti. Zamanında davranarak, penceresine çıkıp, artık bir daha asla ölmek istemediğini haykırmasını engelleyemedik... Gezmeye çıkanlar onu çok eğlendirici bula bula bir hal olmuşlardı... Bu itiş kakış sırasında bir kez daha, ama bu sefer ilkinden çok daha net bir şekilde, tam aynı yerde, parmaklıkların önünde, bir grubun ilk sırasında Madelon’u tanıdığım hissine kapıldım, çok sevimsiz bir histi bu.</p>

    <p>Ertesi gece, endişeyle uyandım, gördüklerimi unutmaya çalışıyordum, ama tüm bu unutma çabalarım boşa gitti. Uykuya dalmaya çalışmaktan vazgeçmek daha hayırlı olacaktı.</p>

    <p>Çok uzun zaman geçmişti, Rancy’ye dönmeyeli. Madem kâbus şu ya da bu şekilde peşime düşecek, oldu olacak oralara kadar bir uzansam daha mı iyi olur acaba, diye düşünmeye koyuldum, tüm felaketler, er ya da geç, oradan geliyordu nasıl olsa... Geride az mı kâbus bırakmıştım ben... Onlarla yüzleşmeye gitmek, bir bakıma tedbirli davranmak olarak da değerlendirilebilirdi... Vigny’den gelirken, en kestirme yol, Rancy için, rıhtımdan Gennevilliers köprüsüne kadar ilerlemekti, hani o Sen nehri üzerine uzanmış, yamyassı olan. Nehrin yavaş yavaş dağılan sisleri suyun hizasında yırtılır, acele etmeye başlar, geçerler, ileriye doğru fırlarlar, sendelerler ve gidip korkuluğun ötesinde asitli gaz lambalarının çevresine düşerler. Soldaki büyük traktör fabrikası kocaman bir gece parçasının arkasına saklanır. İçin için onu yakan ve asla bitmeyen ruhsuz bir yangın pencerelerini açık tutar. Fabrikayı geçince, rıhtımda yalnız kalırsınız... Ancak kaybolmak olanaksızdır... Aşağı yukarı gelmiş olduğunuzu yorulmuş olmanızdan anlarsınız.</p>

    <p>O zaman da Bournaires sokağından yine sola döndükten sonra kısa sürede oraya varırsınız. Hemzemin geçidin sürekli yanan fenerinin kırmızı yeşil ışıkları sayesinde yolunuzu bulmakta zorlanmazsınız.</p>

    <p>Ben, zifiri karanlıkta bile, hiç şaşmadan gözlerim kapalı bulurdum Henrouille’ların evini. Sık sık gitmişliğim vardı oraya, bir zamanlar...</p>

    <p>Ancak o akşam, tam kapılarının önüne vardığımda, ilerleyeceğime düşünmeye koyuldum...</p>

    <p>O koca müstakil evde artık yapayalnız oturuyordu kız, diye düşünüyordum... Hepsi de ölmüştü, hepsi... İhtiyar kaynanasının Toulouse’da nasıl can verdiğini öğrenmiş olsa gerekti ya da en azından tahmin etmiştir... Neler hissetmişti acaba?</p>

    <p>Kaldırımın sokak lambası cam sundurmaya beyaz bir görüntü kazandırıyordu, sanki basamakların üstü kar kaplıymış gibi. Orada, sokağın köşesinde, kalakaldım öylece, seyretmekle yetindim, uzunca bir süre. Gidip kapıyı çalabilirdim elbette. Açmazlık etmezdi de. Ne de olsa, küs değildik. Beklemeye koyulduğum yerde dondurucu bir soğuk vardı...</p>

    <p>Sokağın sonunda yine bir su birikintisi vardı, benim zamanımdaki gibi. Tamirat yapılacağı vadedilmiş, çalışmalar bir türlü başlamamıştı... Artık buradan kimse geçmiyordu ki.</p>

    <p>Ondan korkuyor değildim, Henrouille’ların gelininden yani. Hayır. Ama birden, şu an, onu yeniden görme isteğimi yitirmiştim. Onu yeniden görmeye kalkışmakla hata etmiştim. Orada, evinin önündeyken, artık ondan öğrenebileceğim bir şey kalmadığını fark etmiştim... Hatta şimdi benimle konuşması sıkıcı bile olurdu, işte bu kadar. Artık birbirimiz için ifade ettiğimiz şey bundan ibaret olmuştu.</p>

    <p>Artık gecenin içinde ondan çok daha öteye varmıştım, hatta ölmüş olan ihtiyar Henrouille’dan bile daha ilerideydim... Artık hep beraber değildik... Yollarımız temelli olarak ayrılmıştı... Yalnızca ölüm değildi bizi ayıran, yaşam da ayırıyordu... Olayların akışının sonucuydu bu... Her koyun kendi bacağından asılır! diyordum kendi kendime... Ve ben de kendi yoluma devam ettim, Vigny’ye doğru.</p>

    <p>Bundan sonrası için gelin Henrouille beni izleyecek kadar eğitim görmüş değildi... Karakter sahibiydi, bak o doğru... Ama eğitimli değildi! Zurnanın zırt dediği yer de buydu işte. Eğitim görmemişti! Eğitim çok temel bir unsurdur! Dolayısıyla artık ne beni anlayabilirdi, ne de çevremizde olup biteni, istediği kadar nobran ve inatçı olsun... Bu yetmez... Diğerlerinden daha öteye gidebilmek için biraz da yürek ve bilgi gerek... Sen nehrine doğru dönebilmek için Sanzillons sokağına daldım sonra da Vassou çıkmazına. Hallolmuştu, o iç sıkıntım! Neredeyse halimden memnundum! Gelin Henrouille cephesinde ısrar etmenin bir anlamı olmadığının farkına varabildiğim için kendimle gurur duyuyordum, nobran karıyı nihayet yolda ekebilmiştim!.. Ne parçaydı ama! Kendi çapımızda yakınlık kurmuştuk... Bir zamanlar birbirimizin dilinden iyi anlamıştık gelin Henrouille’la... Epey uzunca bir süre... Ama artık, benim için yeterince aşağılarda değildi, daha fazla inemezdi... Bana yetişemezdi... Bunun için yeterli eğitime ve güce sahip değildi. İnsan yaşamda yükselmez, alçalır. O artık daha fazlasını yapamayacaktı. Benim bulunduğum seviyeye kadar inemeyecekti... Benim çevremde onun dayanamayacağı kadar yoğun bir gece vardı.</p>

    <p>Bébert’in teyzesinin kapıcılık yapmış olduğu binanın önünden geçerken de, içeri girmek geçti içimden, sırf artık o kapıcı dairesinde kimlerin oturduğunu görmek için, hani o bir zamanlar Bébert’i tedavi etmiş olduğum ve onun da oradan göçüp gitmiş olduğu yer. Yatağın üstündeki o okul önlüklü fotoğrafı belki de hâlâ yerinde duruyordur... Ama insanları uyandırmak için saat çok geçti. Kendimi tanıtmadan geçip gittim...</p>

    <p>Az ötede, La Liberté mahallesinde, eskici Bézin’in dükkânında hâlâ ışık olduğunu gördüm... Beklemiyordum doğrusu... Ancak yalnızca tezgâhın ortasında tek bir ufacık gaz lambası yanıyordu. O, yani Bézin, kahveden kahveye dolaşan ve Bit Pazarı’ndan Porte Maillot’ya kadar herkesin tanıdığı bir şahsiyet olarak yörenin tüm girdisini çıktısını, havadislerini bilirdi.</p>

    <p>Uyanıksa eğer bana bir sürü şey anlatabilirdi. Kapısını ittim. Zili çaldı, ama kimseden ses seda çıkmadı. Dükkânın dip tarafında yattığını biliyordum, daha doğrusu yemek odasında yatıp kalkıyordu... Gerçekten de oradaydı, karanlıkta, kafası masanın üstünde, kollarının arasında, eğri bir şekilde oturmuştu onu bekleyen soğuk bir kap yemeğin yanında, mercimek yemeği. Yemek yemeye başlamış, ama girer girmez uykuya yenik düşmüştü anlaşılan. Bayağı horluyordu. İçki de içmişti besbelli. Hangi gün olduğunu gayet iyi anımsıyorum, bir Perşembe günüydü, Porte des Lilas’da semt pazarının kurulduğu gün... Yerde ayaklarının dibinde bir “bohça” dolusu kelepir mal duruyordu hâlâ.</p>

    <p>Bézin’in severdim, iyi çocuktu bence, diğerlerinden daha tiksindirici değil yani. Söyleyecek bir şey yok. Pek uyumluydu, gıcık değildi. Şimdi sırf meraktan, soracağım ufak tefek sorular için onu uyandıracak halim yoktu doğrusu... Bu durumda, gaz lambasını söndürdükten sonra çekip gittim.</p>

    <p>O bir nevi ticarethanesinde, başının çaresine bakmakta zorlanıyordu, elbette. Öte yandan, o hiç olmazsa uykuya dalmakta güçlük çekmiyordu.</p>

    <p>Vigny taraflarına dönerken ne de olsa biraz hüzünlüydüm, tüm bu insanların, bu evlerin, bu pis ve ruhsuz nesnelerin artık eskisi gibi, doğrudan yüreğime hitap ederek, bana bir şey ifade etmediklerini düşünüyordum, ayrıca benim de, ne kadar zıpır görünmeye çalışırsam çalışayım, yeterli gücüm kalmamış olabilirdi, bunu hissediyordum, yani daha da öteye gidecek kadar, böyle, tek başıma.</p>
  </div>
</body>
</html>
