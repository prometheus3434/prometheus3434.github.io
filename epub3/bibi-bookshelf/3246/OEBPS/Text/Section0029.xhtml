<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XXI</h1>

    <p>Ventru<a href="../Text/Section0055.xhtml#Footnote0068" id="Backlink0068"><sup>[68]</sup></a> sokağıyla Lénine meydanı arasında, kiralık binalar dışında artık pek bir şey kalmamıştı. Müteahhitler kırsal alan olarak geriye kalan ne varsa hemen hepsini ele geçirmişlerdi, <em>Les Garennes</em><a href="../Text/Section0055.xhtml#Footnote0069" id="Backlink0069"><sup>[69]</sup></a> deniyordu oraya. Uç kısımda ufacık bir parça kalmıştı topu topu, birkaç boş arsa, son sokak fenerinden sonra.</p>

    <p>Direnişçi bir iki müstakil ev, binaların arasına sıkışmış vaziyette, işte öyle küflenip gidiyordu, dört oda, aşağıdaki koridorda da nem içinde tüten koca bir soba; pek fazla yakılmazdı doğrusu ateş, tasarruf olsun diye. Bunlar, kalanlar, rantiye evleridir. Evlerine girer girmez öksürürdünüz duman yüzünden. Oralarda kalanlar zengin rantiyeler değildir, hayır, özellikle de beni yolladıkları Henrouille’lar. Ama olsun, hiç olmazsa bir şeycikleri olan kişilerdi.</p>

    <p>İçeri girince, Henrouille’ların evinde, dumana ek olarak, yüznumara kokardı, bir de yahni. Evlerini ödemeyi daha yeni bitirmişlerdi. Koskoca bir elli yıllık birikimlerine denk düşüyordu bu. Evlerine girer girmez ve onları görür görmez ikisinde de bir tuhaflık olduğunu düşünür, ama ne diye merak ederdiniz. Valla Henrouille’larda doğal olmayan şey, elli yıl boyunca karı koca, paralarının tek kuruşunu bile pişmanlık duymadan harcayamamış olmalarıydı. Evlerine hem canlarını hem de ruhlarını adayarak sahip olabilmişlerdi, salyangoz gibi. Ama o, yani salyangoz, hiç olmazsa bunu farkına varmadan yapar.</p>

    <p>Henrouille’larsa, onlar sırf bir eve sahip olmak için yaşamın kıyısından geçip gittiklerine inanamıyorlardı ve tıpkı çevrelerine örülen duvardan dışarı çıkarılan insanlar gibi şaşkınlık içindeydiler. İnsanlar, içine atılıp unutuldukları zindanlardan çıkarıldıklarında kim bilir ne garip bir yüz ifadesi takınıyorlardır.</p>

    <p>Henrouille’lar, daha evlenmeden bile önce, ev almaya niyetlenmişlerdi. Önce ayrı ayrı sonra da, birlikte. Yarım yüzyıl boyunca akıllarına başka herhangi bir şey getirmeyi reddetmişlerdi ve yaşam onları başka şeyleri düşünmeye zorladığında da, savaşı örneğin, özellikle de oğullarını, bu onları büsbütün hasta etmişti.</p>

    <p>Her ikisi de daha o zamandan sahip oldukları onar yıllık tasarruflarıyla, yeni evliler olarak, evlerine yerleştiklerinde, inşaat henüz tamamlanmamıştı. Ev o zamanlar tarlaların ortasındaydı hâlâ. Oraya ulaşabilmek için, kışın, takunya kullanmak gerekiyordu, onları Révolte<a href="../Text/Section0055.xhtml#Footnote0070" id="Backlink0070"><sup>[70]</sup></a> yolunun köşesindeki manava bırakırlardı sabah işe giderken, saat altıda, atlı tramvay istasyonuna, Paris istikametinde, oradan üç kilometre uzakta, iki paralık biletle.</p>

    <p>Tüm bir yaşam boyunca bu koşullara dayanabilmek demek bünyenizin sapasağlam olması demektir. Portreleri yatağın üzerine asılıydı, üst katta, nikâhta çekilmiş bir resim. Yatak odalarının, mobilyaların taksitleri de ödenmişti, hem de epey uzun süredir. On, yirmi, kırk yıldır ödenen tüm faturalar zaten hep bir arada iğnelenmiştir, komodinin üst çekmecesinde, ayrıca tamamen güncelleştirilmiş hesap defteri de aşağıda asla yemek yenmeyen yemek odasındadır. Eğer isterseniz Henrouille size bütün bunları gösterebilir. Cumartesi günleri, yemek odasında hesapları denkleştiren odur. Kendileriyse, yemeği hep mutfakta yediler.</p>

    <p>Bütün bunları yavaş yavaş öğrendim, önce onlardan, sonra daha başkalarından, daha sonra da Bébert’in teyzesinden. Onları biraz daha yakından tanıdığımda, en büyük korkularının ne olduğunu bizzat kendileri anlattılar, ömür boyu çektikleri korkuyu, yani oğullarının, tek çocuk, atıldığı ticaret hayatında, işlerinin ters gitmesi korkusu. Bu pis düşünce, otuz yıl boyunca hemen her gece uykularını kaçırmıştı, az ya da çok. Kalem işine girmişti oğlan! Düşünsenize, son otuz yılda kalemlerde ne aksamalar olmuş, iniş çıkışlı ne krizler yaşanmıştı! Belki bugüne dek kalem sahibi olmaktan beter, istikbali o derecede belirsiz, başka bir meslek görülmemişti.</p>

    <p>Kimi işler vardır o kadar ters giderler ki düze çıkma umudu kalmadığı için borç almayı dahi düşünmezsiniz, ama bazıları da vardır ki borç meselesi her zaman az çok gündemdedir. Bu tür bir borcu düşündüklerinde, hâlâ, evin ve gerisinin taksitlerinin artık ödendiği bugün için bile, Henrouille’lar oturdukları yerden fırlıyorlar ve göz göze geliyorlardı, kıpkırmızı yüzlerle. Böyle bir durumda ne mi yaparlardı? Reddederlerdi.</p>

    <p>Ezelden beri her türlü borç talebini geri çevirmeyi kararlaştırmışlardı... Prensip meselesi, ona, yani oğullarına bir birikim aktarabilmek için, bir miras ve bir ev, Baba Yadigârı. Onların düşünce tarzı buydu. Elbette ağırbaşlı bir çocuktu, oğulları, ama ticaret hayatında bazen birileri sizi sürükleyiverirdi...</p>

    <p>Sorulduğunda, ben, her konuda onlara hak veriyordum.</p>

    <p>Benim annem de, ticaretle uğraşıyordu; onun o ticaret işleri bize yalnızca sorun çıkarmıştı, az ekmek, çok bela. Dolayısıyla ben, ben de sevmiyordum, bu iş hayatını. Bu oğulun oluşturduğu tehdidi, rizikolu bir vadeyle karşı karşıya kalması halinde ola ki istemeye niyetlenebileceği bir borcun oluşturabileceği muhtemel tehlikeyi, peşinen anlayabiliyordum. Açıklamaya gerek yoktu. O, yani baba Henrouille ise, Sébastopol bulvarında elli yıl boyunca noter kâtipliği yapmıştı. Dolayısıyla, çarçur edilen nice senetler görmüştü! Hatta bana esaslı birkaç vaka bile anlattı. Başta kendi babası olmak üzere, öyle ki Henrouille’un olgunluk sınavının ardından, öğretmenlik mesleğine atılamayışı ve bir an önce kâtiplik işlerine girişmek zorunda kalışı da, kendi babasının iflas etmesi yüzündendi. Böyle şeyleri unutmak ne mümkün.</p>

    <p>Her neyse, evlerinin taksitleri ödendiğine, mülkiyet hakkı falan da tamamen alındığına, tek bir kuruş borçları da kalmadığına göre, kendilerini güvende hissetmek açısından pek bir dertleri kalmamıştı bu ikisinin! Altmış altıncı yaşlarına gelmişlerdi.</p>

    <p>Ve işte tam da bu sırada, adama garip bir sıkıntı peyda olmuştu, daha doğrusu, aslında bu bir nevi sıkıntıyı epeydir hissediyormuş, ama eskiden hiç üstünde durmuyormuş, çünkü daha evin ödenmesi gerekiyormuş. Bu mesele iyice hale yola girip, tamamen halledilince ve imzalar da atılınca, işte o zaman başlamıştı o garip sıkıntısını düşünmeye. Sanki bir baş dönmesi, sonra da her iki kulağında birden sis boruları öter olmuştu.</p>

    <p>Günlük gazete almaya başlaması da o döneme denk düşüyordu mademki artık alacak imkân vardı! İşte Henrouille’un kulaklarında hissettiği her şeyi gazete yazıyordu ve uzun uzadıya anlatılıyordu. Öyle olunca da gidip o ilandaki ilacı almıştı, ama o sıkıntısını geçirmediği gibi, tam aksi olmuştu; sanki kulakları daha bile fazla ötüyordu. Yoksa aslında buna kafayı taktığı için mi daha fazla geliyordu? Yine de ne olur ne olmaz diye birlikte Dispanserin doktoruna muayene olmaya gitmişlerdi. O da onlara, “Tansiyonunuz var,” demişti.</p>

    <p>Bu kelime etkilemişti onu. Ama aslına bakılacak olursa bu takıntı çok da iyi zamana denk düşmüştü. Evi ve oğlunun vadelerini onca yıldır kendine o kadar dert etmişti ki, kırk yıldır her vadede çuvalını, o koca bedenini tümüyle esareti altına alan o endişe kurgusunun içinde aniden bir yer boşalmış gibiydi, üstelik aynı daimi ürkek tutkuyla. Doktor ona tansiyonundan söz ettiğinden beri, artık kafayı yastığa koyar koymaz tansiyonunun atışlarını dinliyordu, kulağının dibinde. Hatta nabzını kontrol etmek için ayağa bile kalkıyordu ve sonra da, kalbinin her atışında, bedeninin küçük gevşek darbelerle sarsılışını hissedebilmek için, orada, yatağının yanında, gecenin ortasında, uzun süre, hiç kımıldamadan, duruyordu. İçinden, bunun, bütün bu şeylerin, kendi ölümü olduğunu söylüyordu; hep yaşamdan korkmuştu, şimdiyse endişesini bir şeylere bağlıyordu, ölüme, tansiyonuna, nasıl ki kırk yıl boyunca bunu evin taksitlerini ödeyememe riskine bağladıysa.</p>

    <p>Hâlâ mutsuzdu, eskisi kadar, ancak mutsuz olmak için bir an önce yeni bir geçerli neden bulmalıydı. Sanıldığı kadar kolay bir şey değildir bu. “Mutsuzum” demekle iş bitmiyor. İnsan ayrıca bunu kendine kanıtlayabilmeli, kendini geri dönüşü olmayacak biçimde ikna edebilmelidir. Onun da istediği buydu aslında: içindeki korkuya sağlam bir gerekçe kazandırabilmek, hem de bayağı geçerli cinsinden. Tansiyonu 22’yıniş, doktora göre. 22 ciddi bir rakamdı. Doktor ona kendi ölümünün yolunu bulmayı öğretmişti.</p>

    <p>Meşhur kalemci oğulsa, o pek ortalıkta görünmüyordu. Yılbaşına doğru bir iki kez çıkardı piyasaya. O kadar. Ama zaten artık istediği kadar gelebilirdi kalem taciri beyzade! Anneciğinde ve babacığında ödünç alınabilecek hemen hemen hiçbir şey kalmamıştı. Böyle olunca da artık neredeyse hiç gelmiyordu oğul.</p>

    <p>Bayan Henrouille’a gelince, onu tanımam çok daha uzun zaman aldı; onun kendine dert ettiği hiçbir endişesi yoktu, hayal dahi edemediği kendi ölümünün endişesi de dahil olmak üzere. Yalnızca yaşından yana yakınması vardı, ama o da daha çok laf olsun diye, herkes gibi yapmış olmak için, bir de hayatın sürekli “pahalılaştığından” dem vururdu. En büyük uğraşları artık tamamlanmıştı. Ev ödenmişti. Taksitleri daha çabuk ödeyebilmek için, son taksitleri, büyük bir mağazanın hesabına, yeleklere düğme dikmeye başlamıştı. “Yüz para kazanmak için kaç düğme dikmek gerektiğine inanamazsınız!” Üstelik yaptığı işin teslim edilmesi, otobüsle, hep sorun oluyordu ikinci mevkide, hatta bir akşam o yüzden dayak bile yemişti. Yabancı bir kadındı bu, ömür boyu konuşmuş olduğu ilk ve tek yabancıydı, o da onu azarlamak için.</p>

    <p>Evin duvarları eskiden çevrede hava akımı varken nispeten kuru kalabiliyordu, ama artık kira getirisi olan yüksek binalarla çevrili olduğundan beri, evlerinde her şeyden nem sızıyordu, perdeler bile küf lekeleriyle kaplanmaktaydı.</p>

    <p>Ev alındıktan sonra, bunu izleyen bir ay boyunca bayan Henrouille güler yüzlü davranmıştı, mükemmel, vaftiz sonrası bir rahibe kadar sevinçten uçar vaziyette. Hatta Henrouille’a: “Jules, biliyor musun, bugünden itibaren her gün gazete alacağız, artık alabiliriz...” diyen de oydu. Öylesine. İlk kez onu düşünmüştü, ona, yani kocasına bakmıştı, ardından da kendi etrafına bakınmıştı ve derken onun annesini düşünmüştü, kayınvalide Henrouille’u. Ve daha o an, yeniden ciddileşivermişti, kız, son ödemeyi yapmadan önceki haline dönmüştü. Ve işte her şey bu düşünceyle birlikte yeniden başladı, çünkü kocasının annesiyle, ne karı koca arasında, ne de dışarıdan kimseciklere pek sözü edilmeyen bu ihtiyar kadınla ilgili olarak, yapılabilecek daha başka tasarruflar vardı.</p>

    <p>Bahçenin dibinde yaşıyordu o, eski süpürgelerin, eski tavuk kafeslerinin ve çevredeki tüm binaların gölgelerinin biriktiği çitin çevrelediği yerde. Neredeyse içinden hiç çıkmadığı kıytırık bir kulübede kalıyordu. Zaten sırf yemeğini verebilmek bile başlı başına bir hadiseydi. Kimsenin daracık sığınağına girmesini istemiyordu, oğlunun bile. Cinayete kurban gitmekten korkuyormuş, öyle diyordu.</p>

    <p>Gelin yeni tasarruflar yapmayı tasarlamaya başladığında, bunu önce kocasına çıtlattı, onu sınamak için, ezcümle, yaşlı kadını düşkünler yurduna tüm bu bunak karılarla ilgilenen Saint-Vincent Sörlerinin yanına yerleştirmelerinin mümkün olup olmadığını yoklama babında. O, yani oğul, ne evet dedi, ne de hayır. O sırada onun ilgisi başka bir noktaya odaklanmıştı, şu hiç susmayan kulağındaki seslere. Bunları, yani bu sesleri düşündükçe, dinledikçe, bu korkunç seslerin onu uyutmayacağına karar vermişti. Ve gerçekten de, uyuyacağına onları dinliyordu, düdükler, davullar, mırmırlar... Yeni bir işkenceydi bu. Gece gündüz durmadan bununla ilgileniyordu. Tüm sesleri içine almıştı.</p>

    <p>Ancak yine de, zamanla, bu şekilde aylar sonra, o endişe aşınmıştı ve yalnızca onunla ilgilenmesine yetecek boyutta değildi artık. Bu durumda o da karısıyla birlikte Saint-Ouen pazarına döndü. Söylenene göre, tüm bölgenin en ucuzu oymuş, yani Saint-Ouen pazarı. Sabahtan çıkıyorlardı ve bütün günü orada geçiriyorlardı, hesap işleriyle birlikte fiyatlarla ilgili ve belki de şöyle yerine böyle yapılsa daha ne kadar tasarruf edebilecekleri konusundaki fikir alışverişi için... Gece saat on bire doğru, evlerindeyken, bir cinayete kurban gitme korkusu yeniden peyda oluyordu. Düzenli aralıklarla ortaya çıkan bir korkuydu bu. Ondaki, karısındaki kadar değildi. Onun yeniden umutsuzca sarıldığı şey, özellikle de sokağın iyice sakinleştiği o saatlerde, daha çok kendi kulaklarındaki gürültülerdi. “Bu olduğu sürece ben asla uyuyamam!” diye yüksek sesle söyleniyordu kendini iyice endişeye sevk etmek için. “Çekmeyen bilmez!”</p>

    <p>Ama bayan Henrouille kocasının ne demek istediğini asla anlamaya çalışmamıştı, ne de o kulak sıkıntıları kisvesi altında onun asıl içini kemiren sorunun ne olabileceğini tasavvur etmeye. “Beni rahat duyabiliyorsun ama, değil mi?” diye sorardı ona.</p>

    <p>— Evet, diye yanıt verirdi Henrouille da.</p>

    <p>— Eee iyi ya, demek ki mesele yok!.. O halde sen esas bize o kadar pahalıya mal olan ananı ve her geçen gün pahalılaşan hayatı düşünsen daha iyi edersin... Üstelik kaldığı yer tam bir mikrop yuvasına döndü!..</p>

    <p>Temizlikçi kadın onlara haftada üç saat geliyordu kaba temizlik için, yıllar boyunca evlerine gelen tek misafir o oldu. Bayan Henrouille’a yatak çarşaflarını değiştirmede de yardımcı oluyordu ve temizlikçinin her gittiği yere laf taşıma merakını iyice pekiştirmek için, on yıldır birlikte şilteyi her çevirişlerinde, bayan Henrouille mümkün olduğu kadar yüksek sesle ona şöyle diyordu: “Biz evde asla para saklamayız!” Bilgi olsun diye ve önlem olarak, öylesine, olası hırsızları ve katilleri caydırmak için.</p>

    <p>Yatak odalarına çıkmadan önce, birlikte, tüm çıkış yollarım büyük bir özenle kilitlerlerdi ve o sırada biri ötekinin başında beklerdi. Daha sonra, birlikte kaynananın oraya bir göz atmaya gidilirdi, bahçenin dibine, lambası hâlâ yanıyor mu diye bakmaya. Bu onun hâlâ yaşadığının kanıtı olurdu. Ne de çok gazyağı tüketirdi! Lambasını asla söndürmezdi. O da katillerden korkuyordu, aynı zamanda kendi çocuklarından da korkuyordu. Yirmi yıldır orada yaşıyordu ama, yaz kış, pencerelerini asla açmamış, lambasını da asla söndürmemişti.</p>

    <p>Oğlu onun, yani anasının, paralarını saklıyordu, ufak tefek rantlar. Buna büyük bir özen gösterirdi. Yemekleri kapısının önüne konurdu. Parası da saklanırdı. Böylesi çok uygundu. Ama o bu çeşitli düzenlemelerden şikâyetçiydi ve üstelik tek şikâyet konusu da bu değildi, her şeyden şikâyetçiydi. Kapısının arkasından, izbesine yaklaşan herkese bağırıp çağırıyordu. “Yaşlanıyorsanız ben ne yapayım benim suçum ne, nine, diye müzakere etmeye çalışıyordu gelin. Tüm yaşlı kimseler gibi sizin de ağrılarınız var...</p>

    <p>— Yaşlı diye size derler! Pis entrikacı! Pis sürtük! Esas sizin o riyakârlığınız gebertecek beni!..”</p>

    <p>Yaş olgusunu şiddetle inkâr ediyordu Henrouille ana... Ve kapısının arkasından, dünyanın tüm belalarına, uzlaşmasızca, meydan okuyordu. Dış dünyayla her türlü teması, yazgıları ve boyun eğmeleri pis bir sahtekârlık olarak görüp reddediyordu. Bunların adını bile anmak istemiyordu. “Kandırmaca bunlar! diye avaz avaz bağırıyordu. Üstelik bunları icat eden de sizlersiniz!”</p>

    <p>Viranesinin dışında olup biten her şeye karşı kendini feci şekilde savunuyordu, her tür yakınlaşma ve uzlaşma arzularına karşı da. Eğer kapısını açarsa düşman güçlerin evini istila edip, onu ele geçireceklerinden ve bunun da her şeyin sonu olacağından emindi.</p>

    <p>— Az kurnaz değil bu zamaneler, diye bağırıyordu. Kafalarının her tarafında ayrı gözleri ve göt deliğine kadar düşmüş çeneleri var üstelik daha başka bir sürü yere kadar ve de sırf yalan söyleyebilmek için... Bunlar böyledir işte...</p>

    <p>Paris’te Marché du Temple’da kendi anasıyla eskicilik yaptığı zamanlarda, iyice gençliğinde, konuşmayı öğrendiği şekilde konuşuyordu, dolu dolu... Halk tabakalarının henüz kendi yaşlanmalarını seyre koyulmayı öğrenmedikleri bir dönemin ürünüydü o.</p>

    <p>— Bana paramı vermiyceksen ben de çalışmak istiyom o zaman! diye bağırıyordu gelinine. Duyuyon mu beni, edepsiz karı? Çalışmak istiyom!</p>

    <p>— Ama artık çalışamazsınız ki, nine!</p>

    <p>— Ya! Demek yapamazmışım! Sıkıysa gel de inime girmeye çalış bakalım! Gösteririm sana yapabilir miymişim yapamaz mıymışım!</p>

    <p>Ve bir kez daha küçücük sığınağında kendi haline terk ediliyordu. Ne var ki, ihtiyar kadını ille bana göstermek de istiyorlardı, bu yüzden gelmiştim ve onu bize kapıyı açmaya razı etmek için, sıkı bir dümen çevirmek gerekti. Bir yandan da, doğrusu, benden ne istendiğini pek anlayabilmiş değildim. Kapıcı, yani Bébert’in teyzesiydi onlara pek yumuşak, pek kibar, pek yardımsever bir hekim olduğumu söyleyen... Benden öğrenmek istedikleri şey, sadece ilaçlarla moruklarının uslu durmasını sağlayıp sağlayamayacağımdı... Ama bundan daha çok istedikleri şey, esas istedikleri şey (özellikle de onun, yani gelinin), ihtiyar kadını tımarhaneye kapattırarak başlarından atmamdı... En az bir yarım saat boyunca kapısını çalmamızın ardından, sonunda kapıyı aniden açtı ve onu karşımda buluverdim, gözlerinin kenarlarında pembe sızıntılar vardı. Oysa buruş buruş ve kararmış yanaklarının üstünde bakışları basbayağı cıvıl cıvıldı, daha sonra içinizde saklamak isteyeceğiniz hafif bir zevki size kendinize rağmen sunuşu nedeniyle dikkatinizi çeken ve gerisini unutturan bakışlar, gençliğin ta kendisi.</p>

    <p>Gölgenin içindeki bu şen bakış, çevredeki her şeyi, gençten bir neşeyle, asgari düzeyde ama artık elimizin altında benzeri kalmayan bir arılıktaki coşkuyla canlandırıyordu, böğürdüğünde çatlak çıkan sesi herkes gibi konuşmaya tenezzül ettiğinde sözcükleri güleç bir biçimde vurguluyordu ve işte o zaman cümle ve özdeyişleri zıplatıyor, hatta hoplatıyor ve pek komik biçimde dipdiri sıçratıyordu, tıpkı bir zamanlar, sırayla ve ustalıkla bir şeyler anlatma ve şarkı söyleme konusunda beceri sahibi olmamanın marazi, ayıp ve alıklık sayıldığı dönemlerde insanların sesleriyle ve çevredeki nesnelerle gayet iyi yapmasını bildikleri gibi.</p>

    <p>Yaş onu titrek bir eski ağaç gibi, şen dallarla kaplamıştı.</p>

    <p>Neşeliydi ihtiyar Henrouille, huysuz, leş gibi, ama neşeli. Yirmi yılı aşkın bir süredir içinde yaşadığı bu yoksunluk, ruhunun derinliklerinde iz bırakabilmiş değildi. Tam aksine esas dışarıya karşı kasıyordu kendini, sanki soğuk, tüm korkunçluklar ve ölüm içeriden değil de, yalnızca oradan gelecekti. İçeriye gelince, orada hiçbir şeyden korkmuyor gibiydi, aklından tümüyle emindi sanki, su götürmez ve artık tasdik edilmiş bir şeymişçesine, dünya durdukça.</p>

    <p>Bir de, hem de tüm dünyayı dolaşarak hâlâ kendi aklının peşinde bu kadar koşturan benim halime bakın.</p>

    <p>“Deli” deniyordu onun hakkında, yani ihtiyar kadın hakkında, kolaydı tabii öyle “deli” deyip işin içinden çıkmak. On iki yıldır bu sığınağından en fazla üç defa çıkmıştı işte o kadar! Belki bir bildiği vardı... Hiçbir şeyi yitirmek istemiyordu... Üstelik o bildiğini bizim gibi yaşamdan esinlenmekten vazgeçmiş kişilere anlatacak değildi ya.</p>

    <p>Onu akıl hastanesine yatırma projesine takmıştı kafayı kızı. “Sizce de, o deli değil mi, Doktor bey?.. Ne yapsak oradan bir türlü çıkartamıyoruz!.. Oysa ara sıra çıkmak ona da iyi gelir!.. Elbette size de iyi gelir nine!.. Boşuna inkâr etmeyin! Size iyi gelir!.. İnanın bana.” Bu tarz bir davetiye karşısındaysa ihtiyar kadın kafasını kaldırıyordu, kapanmış, inatçı, vahşi...</p>

    <p>— Kendisine ilgi gösterilsin istemiyor... Oraya buraya siymeyi tercih ediyor... Evi buz gibi ve ateş yakacak yer bile yok... Böyle nasıl kalabilir ki Tanrı aşkına, olacak iş mi canım... Siz söyleyin Doktor bey, böyle kalamaz artık, değil mi?..</p>

    <p>Ben anlamazdan geliyordum. Henrouille ise, sobanın yanında kalmıştı, karısı, anası ve benim aramda ne dolaplar döndüğünü tam olarak bilmemeyi yeğliyordu...</p>

    <p>İhtiyar kadın yeniden sinirlendi.</p>

    <p>— Bana tüm malımı mülkümü iade edin ben de burdan çekip gideyim!.. Başımın çaresine bakacak gelirim var benim!.. O zaman bir daha da yüzümü bile görmezsiniz!.. Dünya durdukça!..</p>

    <p>— Başınızın çaresine bakacak gelir mi? Ama nine, yılda üç bin franklık maaşınızla geçinemezsiniz ki, olacak iş mi canım!.. Sizin evden son çıkışınızdan bu yana hayat bayağı pahalılaştı!.. Siz söyleyin Doktor bey, sözümüzü dinleyip Sörlerin oraya gitse çok daha iyi olur, değil mi... Onlar, yani Sörler ona iyi bakarlar... Pek cicidir Sörler...</p>

    <p>Ama bu Sörlere gitme olasılığı onun tüylerini diken diken ediyordu.</p>

    <p>— Sörlere mi?.. Sörlere mi?.. diye diklendi derhal. Ben bugüne kadar Sörlere adımımı bile atmadım! Oldu olacak papaza da gideydim bari!.. Ha? Eğer dediğiniz gibi param yetmeyecek olursa da, eh ne yapalım, ben de gider çalışırım o zaman!..</p>

    <p>— Çalışmak mı? Nine! Nerde çalışacaksınız canım? Aaa! Doktor bey. Duydunuz mu dediğini: Çalışmakmış! Bu yaşta! Yakında seksenine basacak! Çılgınlık değil mi şimdi bu, Doktor bey! Kim ne yapsın ki onu? Aman nine, siz delisiniz deli!..</p>

    <p>— Deli mi! Kimmiş o! Hangi delikten çıkmış!.. Ama siz, sizin hangi delikten çıktığınız belli!.. Pis kaka!..</p>

    <p>— Duyuyor musunuz Doktor bey, nasıl da saçmalıyor şimdi ve üstelik bana sövüyor! Söylesenize, onu burada nasıl tutalım?</p>

    <p>ihtiyar kadın bu kez de yüzünü benim tarafıma, yeni tehdide doğru, yani bana, çevirdi.</p>

    <p>“Bu nerden bilecekmiş bakalım deliliğimi meliliğimi? Kafamın içine mi girmiş, ha? Ya sizin kafanızın içine, ha? Girmeden nerden bilecekmiş bakalım?.. Madem öyle siktir olup gidin ikiniz de!.. Defolun evimden!.. İşte böyle başımın etini yiye yiye, verdiniz daha fazla ziyan, altı ay süren kıştan!.. Burda dikilip baldıran içine bata çıka çene çalacağınıza gidin oğlumla ilgilenin! Benden daha fazla ihtiyacı var oğlumun doktora! Daha şimdiden dişi bile kalmadı onun ağzında ne de güzeldi dişleri oysa ben bakarken ona!.. Yallah, yallah dedim size, siktir olup gidin ikiniz de!” Ve kapıyı çarpıverdi suratımıza.</p>

    <p>Lambasının arkasına geçip bizi hâlâ gözetliyordu, biz avluya çıkıp uzaklaşırken. Avluyu geçmemizin, yeterince uzaklaşmamızın ardından, yeniden kıkır kıkır gülmeye başladı. Kendini iyi savunmuştu.</p>

    <p>Bu talihsiz seferden döndüğümüzde, Henrouille hâlâ sobanın yanında duruyordu, sırtı bize dönük. Ne var ki karısı beni sorularıyla sıkıştırmaya devam ediyordu, hep aynı yönde... Ufacık, barut rengi ve çokbilmiş bir yüzü vardı, gelinin. Konuşurken dirsekleri vücuduna neredeyse yapışık duruyordu. Hiçbir mimik yansıtmıyordu. Bu vizitenin boşa gitmemesinde ısrarlıydı, bunun ille de bir işe yaraması gerekiyordu... Hayat durmadan pahalılaşıyordu... Kaynanasının emekli maaşı artık yetmiyordu... Sonuçta, onlar da yaşlanıyorlardı... Artık eskisi gibi ihtiyar kadının bakımsız kalıp ölmesinden korkup duramazlardı... Örneğin yangın çıkarabilirdi... Pirelerinin ve pisliklerin arasında... Ona iyi bakılacak düzgün bir tımarhaneye gitmek varken...</p>

    <p>Onlarla aynı fikirdeymişim gibi bir havaya büründüğümü görünce, ikisi birden daha kibar davranmaya başladılar... Tüm mahalleye hakkımda bayağı övücü sözler yayacaklarını vadettiler. Tabii onlara yardım etmek istersem... Onlara acırsam... Onları kurtarırsam ihtiyar kadından... İçinde yaşamakta inat ettiği koşullarda aslında onun da çok mutsuz olduğunu düşünürsek hele...</p>

    <p>— Ve hatta oturduğu bölmeyi kiraya bile verebiliriz, diye önerdi birden canlanan koca... Pot kırmıştı, bu konuyu benim önümde bu şekilde açarak. Karısı masanın altından ayağına bastı, ezercesine. Nedenini anlayamadı.</p>

    <p>Onlar itişip kakışırken ben de sırf istedikleri akıl hastanesine zorla yatırılması için sevk kâğıdını yazmak suretiyle bile koparabileceğim bin franklık banknotun hayalini kurmaya başlamıştım. Bu işi bayağı önemsiyor gibiydiler... Bébert’in teyzesi herhalde bana güvenmelerini sağlamıştı ve koca Rancy’de benim kadar çulsuz başka bir doktor bulamayacaklarını söylemişti... Beni rahatlıkla avuçlarının içine alabileceklerini... Böyle bir işi Frolichon’a önerecek değillerdi ya! O namuslu adamın tekiydi!</p>

    <p>Tam da bu düşüncelere dalmışken ihtiyar kadın dolap çevirdiğimiz odaya dalıverdi. Sanki içine doğmuştu. Bu ne sürprizdi öyle! Etek çaputlarım kucaklamıştı ve etekleri sıyrılmış vaziyette, paldır küldür bize bağırıp çağırmaya başladı, özellikle de bana. Sırf bunun için çıkıp gelmişti avlusunun derinliklerinden.</p>

    <p>— Namussuz herif! diye doğrudan bana küfrediyordu, çekip gidebilirsin! Siktirip gidebilirsin, sana bunu daha önce de söyledim! Kalmanın hiçbir yararı yok!.. Delilerin oraya gitmeyeceğim!.. Sörlerin oraya da gitmeyeceğim dedim sana!.. Ne yaparsan yap, ne kadar yalan söylersen söyle!.. Bana diş geçiremezsin, seni satılmış herif!.. Onlar benden önce giderler oraya, adiler, yaşlı kadın soyguncuları!.. Sen de, it herif, sen de hapsi boylayacaksın, benden söylemesi, hem de çok geçmeden!</p>

    <p>Gerçekten de hiç şansım yoktu. Tam da kırk yılda bir, bir çırpıda bin frank kazanabilecekken! Arkama bile bakmadan basıp gittim.</p>

    <p>Sokaktaki küçük sütunlu girişin üstünden sarkıyordu hâlâ, sırf uzaktan bana bağırıp çağırabilmek için, sığındığım karanlığın tam orta yerine: “İt herif!.. İt herif!” diye böğürüyordu. Sesi yankılanıyordu. O ne yağmurdu öyle! Bir sokak lambasından ötekine geçerek koşuşturdum, Place des Fêtes’teki memişhaneye kadar. İlk barınak.</p>
  </div>
</body>
</html>
