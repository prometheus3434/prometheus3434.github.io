<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XIX</h1>

    <p>Yoldan gelip geçenler benimle ormandaki çavuşun konuştuğu gibi konuştular. “İşte! dediler bana. Yanılmanız olanaksız, dosdoğru gidin tam karşınızda.”</p>

    <p>Gerçekten de camlı, bodur büyük binalar gördüm, bir nevi sonu gelmeyen sinek kafesleri, içlerinde kımıldayan insanlar seçilebiliyordu, gelgelelim belli belirsiz kımıldayabiliyorlardı ancak, sanki umutsuzca ve cılızca cebelleşiyorlardı kim bilir hangi karşı konulmaz şeyle. Ford bu muydu yani? Çepeçevre ve tepede gökyüzüne kadar giden bir gümbürtü, çağlayanlarca makineden gelen çok yönlü ve tok bir ses, sert, mekanik akşamın dönmede, kaymada, inlemede inat edişi, hep kırılmaya hazır gibi ama asla kırılmadan.</p>

    <p>“Demek burası dedim içimden... Hiç de çekici değil...” Hatta her şeyden beterdi. Daha yakına yanaştım, iş için adam aradıklarının yazıldığı bir taş tahtanın bulunduğu yere kadar.</p>

    <p>Tek bekleyen ben değildim. Sabretmekte olanlardan biri bana iki gündür orada olduğunu anlattı, hem de hâlâ aynı yerde. Yugoslavya’dan gelmişti, bu kuzucuk, işe alınmak için. Bir başka çulsuz daha benimle konuştu, güya sırf kendi zevki için çalışmaya gelmiş, manyağın teki, blöfçü.</p>

    <p>Bu kalabalığın içinde neredeyse kimse İngilizce konuşmuyordu. Birbirlerini karşılıklı olarak gözetliyorlardı, güvensiz, sıkça dayak yiyen hayvanlar gibi. Oluşturdukları kitleden sidikli apış arası kokuları yükseliyordu tıpkı hastanedeki gibi. Sizinle konuştuklarında ağızlarından uzak durmaya çalışıyordunuz yoksulların içinin daha şimdiden ölüm kokması hasebiyle.</p>

    <p>Küçük kalabalığımızın üstüne yağmur yağıyordu. Kuyruklar saçakların altına sıkışıvermişti. Bayağı sıkıştırılabilir niteliktedir iş arayan insan dediğiniz şey. Ford’un hoş tarafı, diye açıkladı bana içini dökme meraklısı ihtiyar Rus, kim olursa olsun ve ne olursa olsun önüne geleni işe almasıydı. “Yalnız, ayağını denk al, diye de ekledi kulağıma küpe olması için, onun orda fazla hava atmaya gelmez, çünkü hava atmaya kalkarsan bir çırpıda kıçına tekmeyi yapıştırıverir ve yine bir çırpıda senin yerine el altında hep hazır tuttuğu o mekanik makinelerden birini koyuverir, sonra işe geri dönebilmek için ayıkla pirincin taşını!” Paris ağzını iyi biliyordu bu Rus, ne de olsa yıllarca orada “taksicilik” yapmış, ardından Bezons’da bir kokain meselesinden sonra kapı dışarı edilmiş, son olarak da Biarritz’de aracını pey sürüp bir müşterisiyle barbut oynamış ve kaybetmişti.</p>

    <p>Doğruydu, Ford’un önüne geleni işe alması konusunda bana anlattıkları. Yalan söylememişti. Yine de kuşkuyla yaklaşıyordum çünkü çulsuzlar kolaylıkla sayıklarlar. Sefalette öyle bir an gelir çatar ki ruh artık bedene sürekli olarak eşlik edemez hale gelir. O orada gerçekten çok fazla sıkıntı çekmektedir. Sizinle konuşan şey artık neredeyse bir ruhtan ibarettir. Sorumluluk sahibi değildir ki ruhlar.</p>

    <p>Dımdızlak hale getiriverdiler bizi girizgâh niyetine, elbette. Muayene, laboratuvara benzer bir yerde yapılıyordu. Yavaş yavaş sıradan geçiyorduk. Hastabakıcı daha baştan, “Sizin haliniz harap, diye saptadı bana bakarken, ama dert değil.”</p>

    <p>Oysa ben de Afrika’daki ateşli hastalıklar yüzünden işe almayı reddederler diye korkmuştum, olur ya, sırf karaciğerimi ya da dalağımı elleyip fark ederlerse! Ama aksine, gelen mallar arasında eciş bücüşlerin ve sakatların olmasından pek memnun gibiydiler.</p>

    <p>— Burada yapacağınız iş açısından, ne halde olduğunuzun hiçbir önemi yok! diye yüreğime su serpiverdi denetçi hekim, hemencecik.</p>

    <p>— İyi o zaman diye yanıtladım ben de, ama biliyor musunuz, bayım, ben mektepliyim ve hatta bir zamanlar tıp eğitimine bile girişmiştim...</p>

    <p>Birden, bana ters bir bakış attı. Bir kez daha çam devirmiş olduğumu hissettim, hem de ucu bana dokunacak şekilde.</p>

    <p>— Burada eğitiminiz hiçbir işinize yaramaz, evladım! Buraya düşünmeye gelmediniz, size uygulamanız emredilen hareketleri yapmaya geldiniz... Fabrikamızda düşçülere ihtiyacımız yok. Bizim ihtiyacımız olan şey şempanzelerdir... Benden size bir tavsiye daha. Bize bir daha asla aklınızdan söz etmeyin! Başkaları sizin yerinize düşünecektir dostum! Sonra söylemedi demeyin.</p>

    <p>Beni uyarmakta haklıydı. Buranın örf ve âdetleri hakkında kendimi nasıl ayarlamam gerektiğini bilmemde yarar vardı. Budalalıkta sıramı savmıştım, hem de en az on yıllığına. Artık kendi halinde efendi biri olarak görünmek istiyordum. Giyindikten sonra, uzayıp giden sıralara dağıtıldık, kararsız gruplar halinde makinelerin korkunç şangırtısının geldiği tarafa doğru yedek güç olarak itelendik. Koca binada her şey titriyordu ve insanın kendisi de tepeden tırnağa bu titreme tarafından ele geçiriliyordu, yukarıdan aşağı titreşen bu sarsıntılar, camlardan, zeminden ve hurdalardan, her taraftan geliyordu. Bu durumda, beyninizin hem içine hem dışına işleyen ve daha aşağıda da bağırsaklarınızı sallayıp sonsuz, bıkıp usanmaz ve seri halinde küçük darbelerle gözlerinize kadar çıkan o dehşetengiz kudurmuşluk gürültüsünün içinde insanın kendisi de haliyle makineleşiyordu hâlâ titremekte olan çuvalıyla. İlerledikçe sırayla yitiriyorduk yol arkadaşlarımızı. Onlardan ayrılırken şirin şirin gülümsüyorduk sanki bu olup biten pek sevimli bir şeymişçesine. Artık konuşmak ya da birbirinin sesini duymak olanaksız hale gelmişti. Her seferinde üç ya da dört kişi kalıyordu her bir makinenin etrafında.</p>

    <p>İnsan yine de direniyor, kendi özünden tiksinir hale gelmek kolay iş değil, biraz oturup düşünelim diye bütün bunları durdurmak ve böylece içinde kalbinin nasıl da kolay attığını duyabilmek istiyor, ancak bu artık mümkün değil. Bitmesi artık söz konusu olamaz. Bu sonsuz çelik kutu tam bir felaket ve bizler de içinde dönüp duruyoruz, makinelerle ve tüm dünyayla birlikte. Hep birlikte! Ve asla aynı anda düşmeyen binlerce küçük tekerlek ve dibek tokmakları birbirini ezen sesler çıkarıyorlar hatta bazıları o kadar şiddetli ki çevrelerinde insana biraz olsun iyi gelen bir tür sessizliği bile harekete geçirdikleri oluyor.</p>

    <p>Araç gereç yüklü kıvrım kıvrım küçük vagon aletlerin arasından geçebilme derdine düşmüştü. Yol açılsın! Şu küçük isterik bir sefer daha hareket edebilsin diye derhal fırlasın herkes. Ve hop! bu tangırdayan çılgın, kayışlarla direksiyonların arasında gidip daha ötede kıpırdanarak, insanlara boyunduruk tayınlarını dağıtmaya gidiyor.</p>

    <p>Genizden girip kulakların içini ve kulak zarını yakan o buhardan, o yağ kokusundan ilelebet kurtulmaktansa, makineleri olabildiğince mutlu etme derdine düşen boynu bükük işçiler insanın midesini bulandırıyor, uygun ebatta somunlar takıp duruyorlar, somunlar ve yine somunlar. Utanç değil onların boynunu büken. İnsan gürültüye teslim oluyor, savaşa teslim olur gibi. En tepede, kafada alnın gerisinde hâlâ dalgalanan iki üç düşünceyle insan kendini makinelere bırakıveriyor. Bitti. Nereye bakarsanız bakın, eliniz neye değerse değsin, artık kaskatı. Hâlâ birazcık anımsayabildiğiniz ne varsa o da demir gibi katılaşıyor ve düşüncenin içinde artık hiçbir tadı kalmıyor.</p>

    <p>İnsan bir anda bayağı pis bir şekilde yaşlanıveriyor.</p>

    <p>Dışarıdaki yaşamı yok etmeli, onu da çeliğe dönüştürüp, işe yarar bir şey haline getirmeli. Eski halini yeterince sevmiyorduk, işte bu yüzden. Dolayısıyla onu da bir nesneye dönüştürmek gerek, sağlam olsun, Kural bu.</p>

    <p>Ustabaşının kulağına eğilip bir şeyler söylemeye çalıştım, yanıt niyetine bir domuz gibi homurdandı ve artık ömür boyu yapmam gereken o çok basit işlemi, gayet sabırla, sırf işaretler yoluyla bana gösterdi. Buradaki diğerleri gibi, artık dakikalarım, saatlerim, kalan zamanım, yanımdaki âmâya küçük takozlar uzatmakla geçecekti, o ise onları, yani takozları, çaplarına göre tasnif ediyordu, hep aynı takozları, yıllardır. Ben bu işi daha baştan çok beceriksizce yaptım. Beni kınamadılar, sadece bu ilk işte üç günümü henüz doldurmuştum ki, dikiş tutturamazlığım daha şimdiden tescilli, beni rondela dolu küçük yük arabasının güdülmesi işine kaydırdılar, hani o dilenci vapuru gibi bir makineden ötekine dalgalanan. Şuraya üç tane bırakıyordum, buraya on iki tane, oraya yalnızca beş. Kimse benimle konuşmuyordu. Artık yalnızca afallamayla sayıklama arası bir tür kararsızlıkla var olunabiliyordu. Tek önemli olan şey insanları yöneten binlerce aletin şangırtılı sürekliliğinin sağlanmasıydı.</p>

    <p>Saat altıda her şey durduğunda gürültüyü beyninizin içinde taşımaya devam ediyordunuz, ben gece boyu yetecek kadar gürültü depolamıştım, yağ kokusuyla birlikte, sanki bana sonsuza dek kullanacağım yeni bir burun, yeni bir beyin takmışlardı.</p>

    <p>Bu durumda, giderek, her şeyden vazgeçe vazgeçe, sanki bir başkası oldum... Yeni bir Ferdinand. Birkaç haftaya kalmadan. Ancak yine de dışarıdaki insanları yeniden görme arzusu geri geldi. Atölyedekileri değil elbette, onlar, yani iş arkadaşlarım, makine yankıları ve kokularından ibarettiler tıpkı benim gibi, sonsuza dek titreşen çuvallar. Oysa gerçek bir bedene dokunmak istiyordum, pembe bir beden, gerçek hayat dolu, sessiz ve yumuşak.</p>

    <p>Bu kentte hiç kimseyi tanımıyordum, hele de kadınları. Epey uğraştıktan sonra, bir “Umumhane”nin kesin olmayan adresini edinebildim, kaçak bir karpuz sergisi, kentin Kuzey bölgesinde. Birkaç akşam üst üste oralarda dolandım durdum, fabrika çıkışında, keşif babında. Bu sokağın diğerlerinden farkı yoktu, olsa olsa benim oturduğum sokaktan daha temiz olabilirdi.</p>

    <p>Bu işlerin olup bittiği küçük köşkü tespit etmiştim, bahçeler içinde. İçeri girebilmek için acele etmek gerekiyordu, maksat, kapıda nöbet tutan kaldırım kargası bir şey görmemiş olsun. Amerika’da itilip kakılmadan karşılandığım biricik yer burası oldu, hatta verdiğim beş dolar karşılığında kibarca dahi denebilir. Üstelik de gayet güzel genç kadınlar, dolgun, her taraflarından alımlı bir güç ve sağlık fışkıran, sonuçta neredeyse <em>Laugh Calvin</em>’indekiler kadar güzel.</p>

    <p>Ayrıca bunları hiç olmazsa adam gibi elleyebiliyordunuz. Bu yerin müdavimi olmaktan alıkoyamadım kendimi. Tüm maaşımı buraya yatırıyordum. Akşam oldu mu, ruhumu yeniden inşa edebilmem için, ille de bu muhteşem güler yüzlü ev sahibelerinin erotik içli dışlılıklarına gereksinim duyuyordum. Sinema artık beni kesmiyordu, fabrikanın maddi melaneti karşısında âciz kalan, zararsız bir panzehir. Biraz daha dayanabilmek için, büyük çapaçul uyarıcılara, yaşamsal zorlayıcılara başvurmak gerekiyordu. Üstelik bu evde benden istenen aidatlar çok cüzi düzeyde kalıyordu, ahbap işi, çünkü Fransa’dan, bu hanımlara, ıvır zıvır birtakım ufak tefek şeyler getirmiştim. Ancak, Cumartesi akşamı, ufak şeylerin esamesi okunmuyordu artık, tam <em>business</em> zamanıydı ve yerimi olduğu gibi kaçamak yapmaya gelmiş “baseball” takımlarına bırakıyordum, olağanüstü canlı, güçlüydüler, sanki nefes alır gibi kolaylıkla mutluluğa ulaşabilen bir halleri vardı.</p>

    <p>Takımlar doyuma ulaşırken, imgelem gücü şahlanan bendeniz, mutfakta yalnızca kendim için küçük öyküler yazıyordum. Sporcuların bu mekânın yaratıklarına yönelik coşkusu elbette biraz çaresiz kalan benim tutkumun boyutlarına ulaşamıyordu. Güçleri kuvvetleriyle barışık bu atletler fizik mükemmellik konusunda yeterince doygundular. Güzellik, alkol ya da konfor gibidir, alışırsınız, sonra da artık aldırış dahi etmezsiniz.</p>

    <p>Onlar, daha çok eğlenmek için geliyorlardı, kerhaneye. Çoğu kez de sonunda kavga ederlerdi, bayağı. O zaman da polis fırtına gibi dalar ve topunu da küçük kamyonlara doluşturup götürürdü.</p>

    <p>Kısa bir süre sonra mekânın güzel kadınlarından birine, Molly, olağanüstü derecede güven duymaya başlamıştım, ürkmüş hayvanlarda bu duygu aşk yerine geçer. Sanki dün gibi anımsıyorum o sevecenliğini, o sarışın ve muhteşem biçimde zarif ve de kaslı upuzun bacaklarını, soylu bacaklar. Gerçek insani soyluluğu veren, kim ne derse desin, bacaklardır, hiç sekmez.</p>

    <p>Ruhen ve bedenen içli dışlı olmuştuk ve artık her hafta birkaç saat birlikte kentte dolanıyorduk. Bayağı tuzu kuruydu bu dostumun, çünkü o evde günde yüz dolar kadar götürüyordu, oysa ben, Ford’da, ancak altı dolar kazanıyordum. Yaşamak için icra etmek zorunda olduğu aşk onu fazla yormuyordu. Amerikalılar bu işi kuşlar gibi hafifçe yapıyorlardı.</p>

    <p>Akşamüstü, onunla yemek sonrasında buluşmaya giderken, bütün gün işportacı yük arabamı sürüklediğim halde, kendimi zorlayıp neşeli görünmeye çalışıyordum. Kadınların yanında neşeli olmak gerek, en azından işin başında. Ona bir şeyler önerme konusunda bayağı güçlü ama içeriği belirsiz bir arzuyu kafamdan bir türlü atamıyordum, ne var ki gücüm kalmamış oluyordu. Sanayi ürünü beyni sulanmışlığın ne olduğunu gayet iyi anlıyordu, Molly, işçilere alışkındı.</p>

    <p>Bir akşam, öylesine, laf olsun diye, bana elli dolar hediye etti. Önce ona şöyle bir baktım. Cesaret edemiyordum. Annemin böyle bir durumda neler söyleyeceği geliyordu aklıma. Sonra düşündüm ki annem, zavallı, bana hiç o kadarını vermemişti. Molly’yi mutlu etmek için, derhal, onun o dolarlarıyla gidip kendime o yılın bahar modasına uygun yepyeni güzel bir pastel bej takım elbise aldım <em>(four piece suit)</em>. O güne kadar karpuz sergisine o kadar kostaklanarak geldiğimi gören olmamıştı. Patroniçe koca gramofonunu, sırf bana dans etmesini öğretmek için çalıştırdı.</p>

    <p>Daha sonra yeni takım elbisemin açılışını yapmak için Molly’yle birlikte sinemaya gittik. Yoldayken bana kıskanıp kıskanmadığımı sordu, çünkü takım elbise bana hüzünlü bir hava vermişti, aynı zamanda da fabrikaya bir daha geri dönmeme arzusunu. Yeni bir takım elbise, insanın kafasını allak bullak ediveriyordu. Yoldan geçenlerin bize bakmadığı anlarda takım elbisemi öpüyordu küçücük tutkulu öpücüklerle. Bense başka şeyler düşünmeye çalışıyordum.</p>

    <p>Bu Molly de yani, ne kadındı ama! Nasıl da cömert! Ne ten rengiydi o! Tam bir gençlik baharı! Bir arzu ziyafeti. Ve yeniden endişelenmeye başlıyordum. Pezevenk?.. diye sorguluyordum kendimi.</p>

    <p>— Artık Ford’a gitmeyin bari! diye bir de caydırmaya çalışıyordu beni Molly. Bir büroda kendinize göre ufak bir iş ayarlayın... Tercüman olarak örneğin, bu sizin tarzınıza uygun... Kitapları pek seversiniz...</p>

    <p>Bana böyle çok sevecen öğütler veriyordu, mutlu olmamı istiyordu. İlk kez bir insanoğlu benimle ilgileniyordu, tabir caizse içerden diyeceğim, bencilliğimle ilgileniyordu ve tüm diğerleri gibi durduğu yerden beni yargılamak yerine kendini benim yerime koyuyordu.</p>

    <p>Ah ah! keşke Molly’yle daha önce, şu yola değil de bu yola sapmak için henüz vakit varken karşılaşsaydım! O kaltak Musyne ve o küçük tezek parçası Lola’ya takılarak coşkumu yitirmeden önce! Ancak kendime yeni bir gençlik kurmak için artık iş işten geçmişti. İnancımı yitirmiştim! İnsan kısa sürede yaşlanıveriyor üstelik de geri dönüşü olmayan biçimde. İnsan bunu, kendi mutsuzluğunu kendine rağmen sevme biçiminden anlıyor. Doğa bizlerden daha güçlüdür işte o kadar. Bizi bir tarza oturtup deniyor ve bir daha da o tarzdan kurtulamıyoruz. Ben bir endişe istikametinde yola çıkmıştım. İnsan tam farkına bile varmadan rolünü ve kaderini usulca ciddiye almaya başlıyor, geriye dönüp baktığımızda da artık bunu değiştirmek için iş işten geçmiş oluyor. Tümüyle endişeli oluvermişsinizdir artık ve bunun ebediyen böyle olması kararlaştırılmıştır.</p>

    <p>Beni gayet kibarca yanı başında tutmaya çalışıyordu Molly, beni vazgeçirmeye... “Bakın, yaşam Avrupa’da olduğu gibi burada da akıp gidebiliyor, Ferdinand! Birlikte mutsuz olmayız.” Bir yönüyle haklıydı da. “Birikimlerimizle yatırım yaparız... kendimize bir ticarethane satın alırız... Herkes gibi oluruz...” Bunları vicdani tereddütlerimi yatıştırmak için söylüyordu. Projeler. Ona hak veriyordum. Hatta beni yanında tutabilmek için sarf ettiği bunca çabadan ötürü utanıyordum bile. Sevmesine seviyordum onu, elbette, ama o marazi takıntımı daha çok seviyordum, o her yerden kaçma arzusunu, bilmem neyin peşinden giderek, salakça bir kibrin etkisiyle olsa gerek, bir nevi üstünlük inancıyla.</p>

    <p>Onu kırmaktan kaçınmaya çalışıyordum, o da bunu anlıyor ve kaygımı giderecek şekilde davranıyordu. O kadar sevecendi ki, sonunda ona içimi kemiren o her yerden siktir olup gitme takıntımı açtım. Beni günlerce dinledi, uzun uzadıya dökülmemi ve kendimi tiksindirici şekilde anlatmamı, düşlemler ve kibirler arasında debelenmemi, üstelik bundan dolayı hiç de sabrı tükenmedi, tam aksine. Yalnızca bu gereksiz ve ebleh endişenin üstesinden gelmeme yardımcı olmaya çalışıyordu. Tüm bu saçmalıklarımla lafı nereye getirmek istediğimi pek anlayamıyordu, ama bana hak veriyordu, hayaletlere karşı ya da hayaletlerle birlikte, nasıl istersem. Öyle bir ikna edici yumuşaklık sergiliyordu ki, sonunda iyiliğine iyice aşina olmuştum ve neredeyse üstüme almaya başlamıştım. Ancak öyle olunca da o meşhur kaderime karşı, varoluş nedenim olarak adlandırdığım şeye karşı, mızıkçılık yapmaya başladığım izlenimine kapıldım ve birden artık ona tüm düşündüklerimi anlatmaktan vazgeçtim. Kendi içime döndüm, yapayalnız, eskisinden bile daha mutsuz olduğuma da sevinerek çünkü yalnızlığıma yeni bir tür sıkıntı katmıştım hem de gerçek bir duyguya benzer bir şeyler.</p>

    <p>Tüm bunlar çok sıradan şeyler. Ancak Molly meleksi bir sabırla donatılmıştı, üstelik kişilerin doğuştan yetenekleri olduğuna da sıkı sıkı inanırdı. Kız kardeşi, örneğin, Arizona Üniversitesi’nde yuvalarındaki kuşların ve inlerindeki yırtıcıların fotoğraflarını çekme takıntısına yakalanmıştı. Dolayısıyla, bu özel tekniğin garip derslerini almaya devam edebilsin diye, Molly ona, yani fotoğrafçı kız kardeşine, ayda elli dolar yolluyordu, düzenli olarak.</p>

    <p>Sonsuz bir yürek gerçekten, içinde de gerçek bir soyluluk barındırıyordu, mangıra dönüşebilen cinsten, benimki ya da birçoklarınınki gibi numaradan da değil. Bana gelince, Molly benim pespaye maceramla mali açıdan da ilgilenmeye dünden razıydı. Beni zaman zaman bayağı şapşalca bir çocuk olarak görse de, inancımın gerçek olduğunu düşünüyordu ve gerçekten de cesaretimin kırılmasını asla hak etmediğimi düşünüyordu. Sadece, bana ayırmayı düşündüğü bütçe ödeneği için ona bir tür küçük bilanço oluşturmaya teşvik ediyordu beni. Benimse bu bağışı kabul etmeye gönlüm razı olmuyordu. Son bir hassasiyet kalıntısı beni gerçekten fazlasıyla tinsel ve fazlasıyla sevecen bu insandan daha fazlasını beklemekten, daha fazla hesap yapmaktan alıkoyuyordu. Böylece de kasıtlı olarak Takdiri ilahiyle aramı bozmuş oldum.</p>

    <p>Hatta, o sırada, mahcup biçimde, Ford’a dönme yolunda bazı çabalar bile sarf ettim. Gerçi, arkası gelmeyen küçük kahramanlıklardı bunlar. Sadece fabrikanın kapısının önüne kadar gidebildim, ama tam o giriş noktasında donup kaldım ve çalışır vaziyette beni bekleyen tüm bu makinelerle buluşma düşüncesi, bendeki bu emekçi hevesleri geri dönüşsüz biçimde söndürdü.</p>

    <p>Ana enerji merkezinin koca penceresinin karşısına dikildim, sarmaşık gibi karmakarışık ve sinsi parlak bin küsur borudan, nereden geldiğini ve ne olduğunu bilmediğim bir şeyleri pompalayıp geri püskürterek kükreyen o biçimsiz devin. Ağzım açık seyre dalarak öylece dikildiğim bir sabah, taksici Rus’umun oradan geçeceği tuttu. “Hey baksana, dedi bana, şutlandın, seni kerhaneci!.. Üç haftadır yoksun ortada... Yerine bir makine koydular bile... Oysa seni uyarmıştım...”</p>

    <p>“Böylece, dedim o zaman kendi kendime, hiç olmazsa bu iş bitti... Bi daha gelmenin âlemi yok...” Ve yeniden Kent Merkezi’ne doğru hareketlendim. Dönerken, Konsolosluğa uğradım, hani olur a adı Robinson olan bir Fransız’la ilgili bir şeyler duymuş olabilirler mi diye.</p>

    <p>“Bittabi! Kesinlikle! diye yanıtladılar beni konsoloslar. Bizi iki kez görmeye bile geldi ve hâlâ sahte kimlikle dolaşıyordu... Polis de peşinde zaten! Onu tanıyor musunuz?..” Şansımı zorlamadım.</p>

    <p>O andan itibaren, her an karşıma çıkmasını bekler oldum o Robinson’un. Eli kulağındaydı bunu hissedebiliyordum. Molly hâlâ şefkatli ve iyi niyetli olmaya devam ediyordu. Hatta temelli olarak gitmek istediğime kanaat getirdiğinden beri eskisinden bile daha sevecen davranıyordu. Oysa bana karşı sevecen davranmanın bir yararı yoktu. Molly’yle izinli olduğu öğleden sonraları sık sık kentin çevresinde geziniyorduk.</p>

    <p>Çıplak tepecikler, minnacık göletlerin çevresinde kayın ağacı korulukları, kurşuni bulutlarla yüklü bir gökyüzünün altında orada burada kasvetli dergiler okuyanlar. Molly’yle karmaşık iç dökmelerden kaçınıyorduk. Üstelik, neyin ne olduğunu da biliyordu. Bir üzüntüsü hakkında fazla söyleyecek bir sözü olamayacak kadar içten biriydi o. İçinde olup bitenler ona yetiyordu, yüreğinde. Öpüşüyorduk. Ama onu iyi öpemiyordum, gerektiği gibi, yani aslında önünde diz çökerek. Aynı anda aklımdan hep başka şeyler de geçiyordu, boşuna zaman ve şefkat harcamamalıydım, bilmem hangi olağanüstü güzel, soylu bir şeyler için saklamak istiyordum sanki her şeyi, daha sonrası için, ama Molly için değil ve bu iş için değil. Onu, yani Molly’yi öperek tutkumu tüketirken, sanki yaşam onun hakkında, karanlığın dibindeki yaşam hakkında öğrenmek istediklerimi alıp götürecekti, benden gizleyecekti ve o zaman da bunlar yetmeyecekti bana ve sonuçta gücüm yetmediği için elde avuçta ne varsa yitirmiş olacaktım, yaşam beni aldatmış olacaktı tüm diğerleri gibi. Yaşam, yani gerçek erkeklerin gerçek metresi.</p>

    <p>Yeniden kalabalığa yöneliyorduk ve sonra da onu evinin önünde bırakıyordum, çünkü geceleri, sabahın körüne kadar müşterilerle meşguldü. O müşterilerle uğraşırken, ben her şeye rağmen hüzünlüydüm ve bu hüzün bana onu o kadar iyi anlatıyordu ki, onu gerçekte olduğundan daha fazla yanımda hissediyordum. Vakit geçirmek için bir sinemaya gidiyordum. Sinema çıkışında bir tramvaya biniyordum, orda burda ve gecenin içinde sefere çıkıyordum. Saat ikiye geldiğinde bu saatten önce ya da sonra pek rastlayamayacağınız türde çekingen yolcular biniyordu, her zaman pek solgun ve uyuklayan, uysal paketler halinde, varoşlara kadar.</p>

    <p>Onlarla birlikte uzaklara gidiliyordu. Fabrikalardan bile daha uzaklara, belli belirsiz parsellere, birbirinden ayırt edilemeyen evlerin olduğu sokaklara kadar. Küçük şafak yağmurlarıyla yapış yapış olmuş kaldırımların üstünde gün ışıyordu mavimtırak bir renge bürünerek. Tramvay arkadaşlarım gölgeleriyle aynı anda kayboluveriyorlardı. Güne gözlerini yumuyorlardı. Bu gölgelileri konuşturmak bayağı zor işti. Aşırı yorgunluk. Şikâyet etmiyorlardı, hayır, kapanış saatinden sonra, geceleyin kentin tüm bürolarını ve mağazalarını habire temizleyenler onlardı. Bizlere kıyasla, gündüz insanlarına, daha az endişeli gibiydiler. Bunun nedeni, belki de, onların insanların ve nesnelerin inebileceği en alt seviyeye varmış olmalarıydı.</p>

    <p>Bu gecelerden birinde, yine başka bir tramvaya binmişken ve son durağa gelmişken ve de dikkatli biçimde inerken, birinin bana adımla seslendiğini duyar gibi oldum: “Ferdinand! Hey Ferdinand!” Bu durum haliyle bu karanlıkta sanki bir skandal etkisi yaratıyordu. Hiç hoşuma gitmemişti. Gökyüzü, çatıların üzerinde, saçaklar tarafından biçimlendirilen bayağı soğuk küçük paketler halinde geri geliyordu daha şimdiden. Kesinlikle biri bana sesleniyordu. Arkamı döndüğümde, Léon’u derhal tanıdım. Fısıldayarak yanıma geldi ve dertleştik.</p>

    <p>O da diğerleriyle birlikte bir büro temizliğinden dönüyormuş. Bula bula bu dümeni bulmuştu. Bayağı ağırbaşlı bir yürüyüşü vardı, buna biraz da gerçek bir haşmet katıyordu, sanki kentte tehlikeli ve handiyse kutsal bir şeyler başarmış gibi. Zaten tüm gece temizlikçilerinin takındıkları hava da buydu, daha önceden de ayrımsamıştım. Yorgunluk ve yalnızlık anlarında tanrısallık insanın içinden geliyordu. Bulunduğumuz mavimtırak karanlığın ortasında, onun da bakışları bununla doluydu gözlerini her zamanki gözlerinden daha fazla açtığında. O da sayısız lavabo yüzeyi temizlemişti ve nice katlar parlatmıştı, gerçekten de kat kat, sessizlikten oluşan katlar.</p>

    <p>Ekledi: “Seni hemen tanıdım Ferdinand! Tramvaya biniş tarzından... İnanır mısın, içeride tek bir kadın bile olmadığını gördüğünde hüzünleniş biçimin yetti seni tanımama. Öyle dimi yani? Senin tarzın bu dimi yani?” Doğru, benim tarzım buydu. Gerçekten de pantolon fermuarı gibi açık saçık bir ruhum vardı. Bu doğru gözlemde beni şaşırtacak bir şey yoktu. Ama beni asıl şaşırtan şey onun da Amerika’da başarılı olamamış olmasıydı. Bu hiç de öngördüğüm şey değildi.</p>

    <p>Öyle olunca ben de ona San Tapeta’daki kadırgadan söz ettim. Ama bunun ne demek olduğunu anlamıyordu. “Ateşin var senin!” diye yanıtladı sadece. O bir yük gemisiyle gelmişti. Ford’da kendine iş bulmayı denerdi denemesine ama gerçekten de göstermeye cesaret edilemeyecek derecede sahte olan kimlik belgeleri ona engel olmuştu. “Bunlar olsa olsa cepte durmaya yararlar,” diye belirtti. Temizlik ekiplerinde nüfus kütüğü konusunda pek o kadar titiz değiller. Hoş, maaşlar da pek o kadar yüksek değildi, ama pas geçiliyordu. Bu bir tür gece vardiyası Yabancı Lejyonu’ydu.<a href="../Text/Section0055.xhtml#Footnote0061" id="Backlink0061"><sup>[61]</sup></a></p>

    <p>— Peki ya sen naapıyorsun? diye sordu bana o sırada. Demek hâlâ kafayı yemiş durumdasın? Hâlâ bıkmadın mı ıvır zıvır zımbırtılardan yahu? Hâlâ yeni yolculuklar peşinde misin yani?</p>

    <p>— Fransa’ya dönmek istiyorum, dedim ona, göreceğim kadarını gördüm, haklısın valla, yetti...</p>

    <p>— İyi de edersin, diye yanıtladı beni, çünkü bizler için aş pişti bayram geçti... Farkına bile varmadan yaşlandık, bunun ne olduğunu iyi bilirim... Ben de dönmek isterdim aslında, ama hep şu kimlik belgeleri meselesi... Adam gibisini edininceye kadar biraz daha bekleyeceğim... Yaptığımız iş kötü sayılmaz. Beteri var. Ama İngilizce öğrenemiyorum be... Otuz yıldır bu temizlik işinde olup da aynı dalgada “Exit”ten başka bir halt öğrenemeyenler var, o da ovarak parlattığımız kapıların üstünde yazıyor olması hasebiyle, bir de “Lavatory” var öyle. Anlıyor musun?</p>

    <p>Anlıyordum. Eğer Molly’den mahrum kalırsam ben de bal gibi gidip işe girmek zorunda kalacaktım, gece işinde.</p>

    <p>Bunun böyle sürüp gitmemesi için de bi neden yoktu.</p>

    <p>Sonuç olarak, savaşın içinde olduğumuz sürece, barışta işlerin daha iyi gideceğini söylüyorduk ve bu umudu çiğniyorduk sakız gibi, ama sonra, yine her zamanki bildik boktan başka bir halt olduğu yoktu. Önceleri bunu söylemeye cesaret edemiyorduk kimsenin midesini bulandırmamak için. Sonuçta iyi huyluyuzdur. Derken günün birinde yine de herkesin önünde dökülüveriyorduk. Kenefte debelenmekten gına geliyor insana. Ama o zaman da herkes pek terbiyesiz olduğunuzu düşünüyordu. İşte hepsi bu.</p>

    <p>Bu seferden sonra iki üç kez daha, randevulaştık Robinson’la. Hiç de iyi görünmüyordu. Detroit’in hergeleleri için kaçak likör üreten bir Fransız asker kaçağı ona “business”ından küçük bir pay vermeye razı olmuştu. Aklına yatar gibiydi Robinson’un. “Aslında ben de biraz ‘ustura’ yapmak isterdim o adilerin zıkkımlanması için, diye itiraf etti bana, ama biliyor musun, artık petkam sıkmıyor... Biraz üstüme gelen ilk aynasız karşısında yelkenleri suya indireceğimi hissediyorum... Öyle şeyler geldi ki başıma... Sonra üstelik hep uykum var... Öyle ya, gündüz uykusu, uykudan savılmaz... Hele o ‘büroların’ tozu var ya, ciğerlerimizi dolduracak şekilde havalandırdığımız, ondan hiç söz etmesek daha iyi... Düşünsene!.. Adamı gebertir bu...”</p>

    <p>Bir başka akşam için sözleştik. Yeniden Molly’nin yanına gittim ve ona her şeyi anlattım. Epey çaba sarf ediyordu, onu ne kadar üzdüğümü bana belli etmemek uğruna, ama yine de bunu anlamak işten bile değildi. Onu artık daha sık öpüyordum, ama onunki derin bir kederdi, bizdekilerden daha gerçekti, çünkü bizdeki âdet, olandan fazlasını göstermektir. Amerikalı kadınlarda ise tam tersine. Bunu anlamaya, kabullenmeye cesaret edemiyor insan. Bu biraz onur kırıcı, ama yine de, onunki gerçek bir hüzündü, ne kibir, ne kıskançlık, ne de hırgür, bu yalnızca gerçek yürek acısıydı ve itiraf etmek gerek ki bizim içimizde bu boyut eksiktir, üstelik hüzünlenme zevki açısından da kupkuruyuz. Yüreğinde ve her alanda daha zengin olamadığı, buna karşın yine de insanlığı özünde gerçekte olduğundan daha aşağı gördüğü için utanç duyuyor insan.</p>

    <p>Ara sıra, onun, yani Molly’nin, yine de bana ufak bir sitem etmekten kendini alıkoyamadığı da oluyordu, ama hep ölçülü ve çok kibar ifadelerle.</p>

    <p>— Çok gayretlisiniz, Ferdinand, diyordu bana, diğerleri kadar kötü olmamak için de çok çabaladığınızı biliyorum, ancak, gerçekten ne istediğinizi tam olarak bilip bilmediğinizden kuşkuluyum... İyi düşünün! Oraya döndüğünüzde de karnınızı doyurmanız gerekecek, Ferdinand... Ve üstelik başka bir yerde artık buradaki gibi gece gündüz düş kurarak dolaşamazsınız... Pek sevdiğiniz üzere... Hazır ben çalışıyorken... Bunu hiç düşündünüz mü Ferdinand?</p>

    <p>Bir açıdan bakınca, yerden göğe kadar haklıydı, ama herkesin bir yapısı vardır. Onu kırmaktan çekiniyordum. Üstelik pek de kırılgandı.</p>

    <p>— Sizi temin ederim ki sizi çok seviyorum, Molly, üstelik hep de seveceğim... sevebildiğim kadar... kendime özgü biçimde.</p>

    <p>Kendime özgü demek, pek fazla değil demekti. Oysa Molly bayağı etli butluydu, bayağı çekici. Ne var ki hayaletlere yönelik şu tatsız eğilimim de vardı. Bu belki de tümüyle benim hatam değildi. Yaşam insanı haddinden çok daha uzun süre hayaletlerle birlikte kalmaya zorluyor.</p>

    <p>— Pek müşfiksiniz, Ferdinand, diye yatıştırıyordu beni, benim için fazla gözyaşı dökmeyin... Sizde, bu hep daha fazlasını öğrenme arzusu bir tür hastalığa dönüşmüş... İşte o kadar... Neyse, bu da herhalde sizin kaderiniz... O yoldan, tek başınıza... En uzağa giden kişi tek başına yolculuk edendir... Demek yakında gideceksiniz?</p>

    <p>— Evet, Fransa’da öğrenimimi tamamlayacağım ve sonra da geri geleceğim, diye iddia ettim pişkin pişkin.</p>

    <p>— Hayır, Ferdinand, bir daha geri gelmeyeceksiniz... Üstelik ben de artık burada olmayacağım...</p>

    <p>Kül yutmuyordu.</p>

    <p>Ayrılık saati geldi çattı. Bir akşam onun eve dönüş saatinden az önce birlikte istasyona doğru gittik. Gündüz gidip Robinson’la vedalaşmıştım. O da onu terk etmemden pek hoşnut değildi. Habire herkesi terk ediyordum. İstasyonun peronunda, Molly’yle birlikte treni beklerken, onu tanımamış gibi yapan adamlar geçti önümüzden, ama bir şeyler fısıldaşıyorlardı.</p>

    <p>— Daha şimdiden uzaklardasınız, Ferdinand. Gerçekten, tam olarak ne istiyorsanız onu yapıyorsunuz, değil mi, Ferdinand? Önemli olan bu... Tek kayda değer şey bu...</p>

    <p>Tren istasyona girdi. O makineyi gördüğümde atılmakta olduğum maceradan o kadar da emin değildim artık. Molly’yi içimde kalan tüm cesareti toplayarak öptüm. Üzgündüm, gerçek bir üzüntü, kırk yılda bir, herkes adına, benim adıma, onun adına, tüm insanlar adına.</p>

    <p>Yaşam boyunca aradığımız şey belki de budur, yalnızca bu, olabildiğince büyük bir üzüntü, ölmeden önce kendimiz olabilmek için.</p>

    <p>Bu ayrılıştan bu yana yıllar geçti, nice yıllar... Detroit’e sık sık mektup yazdım, başka yerlere de, aklımda kalan tüm adreslere, bir de onu, yani Molly’yi tanıyan, izleyen birinin çıkabileceği her yere. Asla yanıt alamadım.</p>

    <p>Artık umumhane kapanmış. Tek öğrenebildiğim şey bu oldu. O iyi, hayran olunası Molly, eğer hâlâ yazdıklarımı okuyabiliyorsa, bilmediğim bir yerlerde, şunu bilmesini isterim ki ben onun için hiç değişmedim, onu hâlâ seviyorum ve hep seveceğim, kendime özgü biçimde, istediği zaman da buraya gelip ekmeğimi ve kaçamak kaderimi paylaşabilir. Eğer artık güzelliğini yitirmişse de, eh, ne yapalım! İdare ederiz! İçimde ondan kalan o kadar çok güzellik sakladım ki, o kadar canlı, o kadar sıcak, ikimize yetecek kadar var hem de en az yirmi yıllığına, yani iş bitinceye kadar.</p>

    <p>Hoş, ondan ayrılmak için bir miktar çılgınlık gerekiyordu hem de pis ve soğuk cinsinden. Her şeye rağmen, ruhumu bugüne kadar korumasını bildim ve Amerika’da geçirdiğim o birkaç ay boyunca Molly bana o kadar iyilik ve düş bahşetti ki, eğer ölüm, hemen yarın, gelip beni alacaksa, eminim, asla diğerleri kadar soğuk, çirkin, hantal olmayacağım.</p>
  </div>
</body>
</html>
