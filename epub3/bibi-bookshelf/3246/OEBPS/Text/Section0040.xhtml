<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XXXII</h1>

    <p>Robinson Rancy’den ayrıldıktan sonra, hayatın canlanacağını sanmıştım, örneğin her zamankinden biraz daha fazla hasta geleceğini, ama kazın ayağı öyle değildi. Önce yörede kriz, işsizlik baş gösterdi, en kötüsü de buydu. Sonra hava da, kış olmasına karşın, yumuşadı, nem oranı düştü, oysa hekimlik açısından bizlerin gereksinim duyduğumuz hava soğuk ve rutubetli olanıdır. Salgın hastalık da gelişmedi, yani sözün kısası aksi bir mevsim yaşandı, pek fena.</p>

    <p>Hatta, vizitelerine yürüyerek giden meslektaşlar bile gördüm, anlayın artık, yürüyüşten keyif almış gibi bir havaya bürünüyorlardı, oysa bu iş epey canlarını sıkıyordu çünkü bunu sırf arabalarını kullanmamak için yapıyorlardı, tasarruf babında. Benimse, bir tek yağmurluğum vardı dışarıda giyebileceğim. Acaba o nedenle mi bu derece inatçı bir nezleye yakalanmıştım? Yoksa gerçekten de çok az yemek yemeye mi alıştırmıştım kendimi? Her şey mümkün. Ola ki yeniden sıtma nöbetlerim tutmuştu? Her neyse, gelgelelim, hafif bir soğuk algınlığının ardından, ilkbahara doğru, durmadan öksürmeye başladım, şifayı fena kapmıştım. Tam bir facia. Günün birinde sabah yataktan kalkamaz haldeydim. Bébert’in teyzesi tam da kapının önünden geçiyordu. Onu çağırttım. Yukarı geldi. Onu hemen mahallede hâlâ alamadığım küçük bir vizite ücretini tahsil etmeye yolladım. Tek alacağım oydu, sonuncusu. Yarısını alabildiğim bu meblağ beni on gün idare etti, yorgan döşek.</p>

    <p>On gün boyunca yattığı yerde insanın bol bol düşünecek vakti oluyor. Biraz düzelir düzelmez Rancy’den ayrılacaktım, kararımı vermiştim. İki aylık kira borcum da vardı üstelik... Yani, elveda üç beş parça eşyam! Usulca tüyecektim, kimseye bir şey söylemeden elbette, bir daha da asla izime rastlayan olmayacaktı La Garenne-Raney’de. Ne iz ne de adres bırakmadan kaybolacaktım. Sefalet canavarı, o leş kokulu yaratık, peşinize düşmüşken, tartışmanın ne âlemi var ki? Aklı olan, çenesini kapar, siktir olur gider.</p>

    <p>Canımın çektiği yere gidip yerleşebilirdim tabii, doktor diplomamla, orası öyle... Ama başka bir yerde işler ne daha keyifli, ne de daha kötü olacaktı... Başlangıçta, haliyle, biraz daha iyi olurdu elbette, çünkü insanların sizi tanımaları, havaya girip size nasıl zarar verebileceklerini bulmaları ne de olsa biraz zaman ister. Henüz size kötülük etmenin en kolay yolunu bulmaya çalıştıkları sürece, biraz nefes almak mümkündür, ama işte o bağlantı noktasını buldukları an, her gittiğiniz yerde kör tuttuğunu beller. Sonuçta en keyifli dönem, gidilen her yeni yerde henüz bir yabancı olmaya devam ettiğiniz zaman dilimidir. Sonrasında, aynı hırtlık yeniden başlar. İnsan doğası budur. İşin püf noktası, o sevgili dostlarımızın sizin zayıf noktanızı iyice bellemelerini gereğinden fazla beklememektir. Tahtakurularını sığınacakları çatlaklarını bulmadan önce ezmek gerek. Öyle değil mi?</p>

    <p>Hastalara, müşterilere gelince, o konuda boş hayallere hiç kapılmıyordum... Başka bir semtte ne buradakilerden daha tokgözlü, ne daha az bağnaz, ne de daha yürekli olacaklardı. Burada neyse orada da o, aynı mey, aynı sinema, aynı spor geyikleri, işkembenin ve belden aşağısının doğal gereksinimlerine aynı coşkulu boyun eğiş oradakileri aynı hantal sürüye dönüştürecekti, çamura batmış, bir palavradan diğerine seğirten, her daim zevzek, üçkâğıtçı, kötü niyetli, iki telaş arası saldırgan.</p>

    <p>Ama mademki o, yani hasta, gerçek hayatta, yatağında dilediği yöne dönme hakkına sahip, bizim de o zaman kendimizi bir o yana bir bu yana atma hakkımız olmalı, elimizden gelen de yalnızca bu zaten, kendimizi Kaderimize karşı savunmak için bulduğumuz biricik çare bu. Kimse Acı’sını yarı yolda bir yerlerde ekmeyi boşuna hayal etmemeli. Boş bulunup da evlenmiş olduğunuz çirkin mi çirkin bir eşe benzer, Acı denen o şey. Ömür boyu onu pataklamak uğruna kendini tüketmektense onu azıcık olsun sevmeye gayret etmek daha akıl kârı olabilirdi belki de. Değil mi ki onu cehennemin dibine yollayamayacağınızı daha baştan kabullenmişsiniz?</p>

    <p>Her neyse, Rancy’deki asmakatımdan usulca sıvıştım. Son kez dairelerinin önünden geçtiğimde, kapıcımın ailesi sofra şarabına ve kestanelere yumulmuştu. Beni ne gören oldu ne de tanıyan. Kadın kaşınıyordu, adamsa sobanın üstüne eğilmiş, sıcaktan mayışmıştı, daha şimdiden kafası o kadar kıyak, kan oturan yüzü de o kadar morarmıştı ki, gözleri kapanıyordu.</p>

    <p>Bu insanlar açısından artık dipsiz bir kuyuya iner gibi sonsuzluğa doğru kayıyordum. Sizi tanıyan, dolayısıyla gözetleyip zarar verebilecek üç kişinin hayatınızdan eksilmesi, artık ne haltlar karıştırdığınızı bilmemesi insana bayağı iyi geliyor. Ne güzel. Üç dedim, çünkü kızlarını da hesaba katıyorum, pire ve tahtakuruları yüzünden cildinde kan çıbanına varan yaralar açacak derecede durmadan kaşınan çocukları Thérèse. Gerçekten de, onların, yani kapıcılarımın evinde her tarafınız o kadar çok ısırılıp sokuluyordu ki, dairelerine girerken sanki ağır ağır bir fırçanın içinden geçmekteymişsiniz hissine kapılıyordunuz.</p>

    <p>Girişteki gaz lambasının çiğ ve tıslayan alevi, kaldırımın kenarından geçenlerin üzerine uzun bir parmak izdüşümü gibi düşüyor ve onları bir anda, kapının karanlık çerçevesinde beliren sarhoş, şaşkın hayaletlere dönüştürüyordu. Onlar da, yani yoldan geçenler, hemen ardından başka pencerelerin, lambaların önünde, orda burda, suratlarına biraz renk katmaya çalışıyor, sonunda da gecenin içinde kaybolup gidiyorlardı, tıpkı benim gibi, kapkara, sönük.</p>

    <p>Yoldan geçenleri tanımak zorunda bile değildiniz artık. Oysa, onları o gelişigüzel gezintileri sırasında durdurabilmek isterdim, bir an için olsun, sırf onlara cehennemin dibinde kaybolmaya gittiğimi, artık ne şunun ne de bunun bana zarar veremeyeceğini, hiçbir şeye kalkışamayacakları kadar uzaklara gittiğimi, çekip gittiğimi kesin bir dille ilan edebilmek için, bok yesinler...</p>

    <p>Liberté bulvarına geldiğimde, sebze taşıyan arabalar titrek titrek Paris’e doğru yol alıyorlardı. Onları izledim. Yani artık Rancy’den tamamen ayrılmış sayılırdım bile. Bir yandan da içim titriyordu. Öyle olunca da biraz ısınmak niyetiyle, Bébert’in teyzesinin dairesine uğrayacak şekilde yolumu değiştirdim. Koridorun dibinde lambasının ışığı gölgeyi deşeliyordu. “Sonuçta, dedim kendi kendime, teyzeye de bir ‘elveda’ demem gerek.”</p>

    <p>Orada, alıştığı şekilde, sandalyesinin üstünde duruyordu, daireden yükselen kokularla tüm bunları ısıtan küçük soba arasında, Bébert öldüğünden beri iyice çökmüş suratı da artık her an ağlamaya hazırdı, duvarda ise, dikiş kutusunun hemen üstünde, Bébert’in önlüklü, bereli, boynunda haç, kocaman bir okul fotoğrafı. Aldığı kahvenin promosyonu olarak hak kazandığı bir “agrandisman”dı bu. Onu uyandırdım.</p>

    <p>“Merhaba Doktor bey,” diye sıçradı. Daha başka neler dediğini de gayet iyi hatırlıyorum. “Hasta gibi bir haliniz var! diye fark etti hemencecik. Otursanıza... Ben de hiç iyi değilim...”</p>

    <p>— Şöyle bir gezmeye çıkmıştım, diye yanıtladım, bozuntuya vermemek için.</p>

    <p>— Gezmeye çıkmak için, dedi, epey geç bir saat, özellikle de Clichy meydanına doğru gidiyorsanız... Rüzgârda cadde epey soğuktur bu saatlerde!</p>

    <p>Derken kalktı ve sağa sola toslayıp tökezleyerek bize bir <em>grog</em><a href="../Text/Section0055.xhtml#Footnote0083" id="Backlink0083"><sup>[83]</sup></a> hazırlamaya koyuldu, bir yandan da hiç sektirmeden konuşmaya başladı, daldan dala atlayarak, Henrouille’lardan ve elbette kaçınılmaz olarak Bébert’den.</p>

    <p>Ne yaparsanız yapın, Bébert’den söz etmesini engellemek olanaksızdı, oysa bu onun içini kemirip yakıyordu, üstelik o da bunun farkındaydı. Artık sözünü hiç kesmeden dinliyordum onu, uyuşmuş gibiydim. Bana Bébert’in ne de şeker meziyetleri olduğunu anımsatmaya çalışıyordu, üstelik kendini paralayarak sanki bunu iyice sergilemek ister gibiydi, çünkü Bébert’in meziyetlerinin hiçbirini unutmamalıydık, sonra da yine baştan alıyordu ve bana her şeyi iyice aktarıp, biberonla beslenmesinin bütün ayrıntılarını anlattıktan sonra, ötekilerinin yanına mutlaka eklenmesi gereken bir başka meziyetini daha buluyordu Bébert’in ve hikâyeyi sil baştan bir daha sıralamaya koyuluyor, derken bu sırada yine de bir şeyleri unutuyordu, dolayısıyla ister istemez azıcık ağlayıp sızlanması gerekiyordu, çaresizlikten. Yorgunluktan ne diyeceğini şaşırıyordu. Küçük hıçkırıklar içinde sızıp kalıyordu. Pek sevmiş olduğu küçük Bébert’in o küçük anısını uzun süre gölgesinde tutup saklayacak gücü kalmamıştı artık. Hiçlik hep onun yanı başındaydı, daha şimdiden biraz üstüne varmıştı bile. Azıcık <em>grog</em> ve yorgunluk yetiyordu ona, bulutların alıp uzaklara götürdüğü küçük bir uçak gibi horlayarak uyuyakalıveriyordu. Dünyada ona ait hiç kimse kalmamıştı.</p>

    <p>O böyle kokuların içinde yığılıp kalmışken ben de gitmekte olduğumu ve Bébert’in teyzesini artık herhalde bir daha hiç görmeyeceğimi düşünüyordum, Bébert ise, o da tamamen gitmişti, hem de uzatmadan, geri dönmemecesine, teyze de peşinden gidecekti, hem de gecikmeden. Her şeyden önce kalbi hastaydı, iyice de yaşlanmıştı. Atardamarlarına kanı elinden gelebildiği kadarıyla zar zor itekliyordu kalbi, toplardamarlardan yukarı çıkmakta ise zorlanıyordu. Öncelikle, ölülerin sanki sıra bekleyen bir kalabalığa benzediği, o yandaki koca mezarlığa gidecekti teyze. Hastalanmadan önce Bébert’i oyun oynamaya götürdüğü yerdi orası, mezarlık. Ondan sonra da her şey artık tamamen bitmiş olacaktı. Birileri gelip dairesini yeniden badana edecekti ve tıpkı bilardo masasının deliğinin kenarında bu işe bir son vermeden önce bir süre nazlanıp olduğu yerde dönerek titreşen toplar gibi birbirimize kavuştuğumuzu söyleyebilecektik.</p>

    <p>Toplar da epey şiddetli, gümbürtülü şekilde giderler ve aslına bakarsanız, asla bir yere gittikleri yoktur. Biz de bir yere gitmeyiz, zaten toprak da yalnızca bu işe yarar, hepimizi kavuşturmaya. Artık Bébert’in teyzesi için mesafe kısalmıştı, hamle edebileceği bir yer bile kalmamıştı neredeyse. Hayat devam ettiği sürece kavuşmak olanaksızdır. Sizi oyalayan fazlasıyla renk ve çevrenizde hareket eden fazlasıyla insan vardır. Ortalık sessiz olmadan kavuşamayız, yani iş işten geçtikten sonra, ölüler gibi. Benim de biraz daha hareket etmem, başka yerlere gitmem gerekiyordu. Olacakları biliyor olmam bir işe yaramıyordu, elimden bir şey gelmiyordu... Onunla birlikte burada kalamazdım.</p>

    <p>Diplomam cebimde şişlik oluşturuyordu, paramdan ve kimlik belgelerimden daha büyük bir şişlik. Karakolun önünde, gece yarısı vardiyasının gelmesini beklerken, nöbetçi memur da tükürebildiği kadar tükürüyordu. Selamlaştık.</p>

    <p>Bulvarın köşesindeki yanardöner zamazingodan sonra, benzin için, bu sefer de cam kafeslerinin içinde yeşillere bürünmüş görevlileriyle birlikte duhuliye resmi gişeleri çıkıyordu karşınıza. Tramvaylar çalışmıyordu. Görevlilerle hayat, hayatın giderek daha zorlaşması, pahalılaşması hakkında laflamanın en uygun zamanıydı. İki kişiydiler orada, biri genç biri yaşlı, ikisinin de saçları kepekli, nah bu kadar kocaman defterlerin üstüne eğilmişler. Camlarından bakınca, surların gölgesinin oluşturduğu devasa rıhtımlar görülüyordu, gecenin içinde iyice yükseklere doğru yol alıp epey uzaklardan gelen gemileri bekliyorlardı, pek asil gemilerdi bunlar, bir daha asla böyle gemiler görülmeyecekti. Kesinlikle. Yolları gözleniyordu.</p>

    <p>Görevlilerle epey sohbet ettik, hatta soğumasın diye ufak sobanın üstüne konmuş kahveden bile birer fincan içtik. Gece yarısı, elimde küçük bohçamla tatile mi gidiyorum yoksa diye sordular bana, dalga geçmek için, öylesine. “Evet öyle,” diye yanıt verdim onlara. Memur kısmına sıradışı şeyler anlatmaya kalkışmanın âlemi yoktur. Olan biteni anlamama yardımcı olmaları olanaksızdı. Yine de ettikleri lafa biraz alınmış olsam gerek, ilginçlik taslamak isteğine kapıldım, onları şaşırtmak istedim yani ve onlara 1816 seferinden söz ettim, öylesine, ayaküstü, büyük Napolyon’u kovalayan Kazak süvarilerini Bentlere kadar, tam da bulunduğumuz yere getiren sefer.</p>

    <p>Bunu pek laubali bir şekilde gündeme getirmiştim, elbette. Kültürel üstünlüğüm ve hercai bilgiçliğim konusunda bu iki çirkefi lafı bile uzatmaya gerek kalmadan ikna ettikten sonra, rahatlamış olarak yukarı doğru çıkan caddeden Clichy meydanına doğru yeniden yola koyuldum.</p>

    <p>Dikkat ettiyseniz Rue des Dames’ın<a href="../Text/Section0055.xhtml#Footnote0084" id="Backlink0084"><sup>[84]</sup></a> köşesinde bekleyen iki fahişe vardır daima. Karanlık basmasından gün ışıyıncaya kadar geçen şu birkaç bitkin saat boyunca direnirler. Onların sayesinde gölgelerin ötesinde de sürebiliyor yaşam. Bağlantıyı sağlayan onlar, kollarına çantalarını takmış, içi tıka basa reçeteler, her tür kullanıma göre mendiller ve kırlardaki çocuk fotoğraflarıyla dolu. Gölgede onlara yaklaştığınızda dikkat etmek gerek, çünkü bu kadınlar o kadar uzmanlaşmışlardır ki, varlıklarıyla yoklukları birdir, bir sıkımlık canları kalmıştır onların, ancak onlarla yapılabilecek her şeyi özetleyen iki üç cümleye yanıt verebilecek kadar. Düğmeli çizmeler giymiş birer böcek ruhudur onlar.</p>

    <p>Onlara hiçbir şey söylememek gerek, hatta yaklaşmamakta bile yarar var. Kötüdürler. Önümde yeterince alan vardı. Rayların ortasından koşmaya başladım. Cadde uzundu.</p>

    <p>En dipte mareşal Moncey’nin heykeli vardır. 1816’dan beri hep Clichy meydanını savunur durur, anılara ve unutmaya karşı, kim bilir neye karşı, o ucuz sayılabilecek inci tacıyla. Ben de boş caddede koşarak 112 yıllık bir gecikmeyle gelebildim ancak yanına kadar. Ne Rus kalmıştı ortada, ne savaş, ne de Kazaklar, asker de yoktu, koca meydanda ele geçirilebilecek bir tek tacın altındaki kaide kenarı kalmıştı. Bir de küçük bir mangalın ateşi ve çevresine büzüşmüş, leş kokulu dumanların arasında yan gözle bakan üç titrek gariban. İnsan kendini kötü hissediyordu.</p>

    <p>Birkaç araba çıkışa doğru kaçıyordu kaçabildikleri kadar.</p>

    <p>İnsan, başı sıkıştığında hep Paris’in büyük bulvarlarını diğerlerinden daha az soğuk bir yer olarak anımsar. Yüksek ateş nedeniyle başım artık yalnızca irade gücüyle ilerleyebiliyordu. Teyzenin <em>grog</em>’unun etkisi altında, arkadan estiğinde soğuğu o kadar çok hissedilmeyen rüzgârın önünden kaçarak yokuş aşağı indim. Saint-Georges metrosu yakınlarında boneli bir yaşlı hanım hastanede yatan torunu için gözyaşı döküyordu, dediğine göre kız menenjitmiş. O da fırsat bu fırsat dileniyordu. Tam adamını bulmuştu.</p>

    <p>Ona sözcükler vermekle yetindim. Küçük Bébert’den söz ettim ben de ona, bir de kentteyken benim tedavi ettiğim bir küçük kızdan, öğrenciliğim sırasında ölmüştü kız, menenjitten, o da. Üç hafta sürmüştü can çekişmesi, üstelik yan yatakta yatan annesi üzüntüsünden bir türlü uyuyamıyordu, öyle olunca da bu üç haftalık can çekişme boyunca hep kendi kendini tatmin etmişti annesi, o kadar ki her şey bittikten sonra bile onu durdurmak mümkün olmamıştı.</p>

    <p>Bu da insanın, bir saniye bile, zevk almadan duramayacağını kanıtlar, ayrıca da gerçekten üzülmenin ne kadar zor olduğunu. Varoluş böyle bir şey işte.</p>

    <p>Hüzünlü yaşlı kadınla Galeries Lafayette’in önünde ayrıldık. Onun havuç boşaltması gerekiyordu Hal dolaylarında. Zerzevat yolunu izliyordu, tıpkı benim gibi, tam aynısını.</p>

    <p>Ancak “Tarapout”<a href="../Text/Section0055.xhtml#Footnote0085" id="Backlink0085"><sup>[85]</sup></a> beni hemen çekiverdi. Işıklandırılmış koca bir pasta gibi konmuş duruyor bulvarın üzerine. Üstelik insanlar oraya dört bir köşeden sökün ediyorlar larvalar gibi sıkıştırılmış vaziyette. Çevreyi kaplayan gecenin içinden çıkıyor insanlar, gözlerini daha şimdiden fal taşı gibi açıp görüntülerle doldurmak için. Bir daha ayılmamacasına kendilerinden geçiyorlar. Sabah metroda gördüklerinizin aynısı bunlar. Ama burada, “Tarapout”nun önünde mutlular, New York’taki gibi kasanın önünde karınlarını kaşıyorlar, bedenlerinden biraz bozuk para akıtır akıtmaz da kararlı biçimde ışığın deliklerinden içeri neşe içinde dalıveriyorlar. İnsanların, hareketlerin, nesnelerin üzerine lambalar ve ışıklı süsler dolusu öylesine güçlü bir ışık düşüyor ki, sanki ışık tarafından çırılçıplak soyulmuş gibi oluyordunuz. Bu girişte özel bir şey konuşamazdınız, gecenin tam tersi gibiydi burası.</p>

    <p>Ben de iyice afallamış vaziyette, yandaki bir küçük kahveye kapağı atıyorum. Yanımdaki masada bir de ne göreyim, saçının kepekleri falan hepsi tamam, eski hocam Parapine arpasuyuna yumulmuş. Hasret gideriyoruz. Seviniyoruz. Bana dediğine bakılırsa, hayatında bayağı önemli değişiklikler olmuş. Anlatması şöyle bir on dakikasını alıyor. Pek de iç açıcı değil. Profesör Jaunisset ona karşı o kadar kötü davranır olmuş, onu o kadar taciz etmiş ki ayrılmak zorunda kalmış Parapine, istifa edip laboratuvarını terk etmiş, tabii bir de lisenin kız öğrencilerinin anneleri ağzını burnunu dağıtmak amacıyla dayanmışlar Enstitü’nün kapısına. Sürüyle dert. Soruşturmalar. Sıkıntılar.</p>

    <p>Son anda, başka bir geçim kaynağına ucu ucuna tutunabilmiş, tıbbi bir dergideki alengirli bir ilan sayesinde. Çok bir şey değil elbette, ama yine de çok yorucu olmayan ve gayet rahat becerebileceği türden bir şeyler. Söz konusu olan, profesör Baryton’un küçük yaştaki geri zekâlıların sinema sayesinde gösterdikleri zihni gelişmeler konusundaki son kuramlarının zekice uygulanmasıymış. Bilinçaltı konusunda bayağı önemli bir ileri adım. Kentte herkes bunu konuşuyormuş. Pek modern.</p>

    <p>Parapine bu özel müşterilere modern “Tarapout”ya kadar eşlik ediyormuş. Onları gidip Baryton’un banliyödeki modern kliniğinden alıyor, gösteriden sonra da geri götürüyormuş, iyice beyinleri sulanmış, gözleri görüntüye doymuş, mutlu mesut ve daha da modern. İşte bu kadar. Ekranın karşısına geçtikleri andan itibaren onlarla ilgilenmeye gerek yokmuş zaten. Eşsiz bir izleyici kitlesi. Herkes memnun, aynı filmi arka arkaya on kez izlemek onları mest ediyormuş. Bellekleri yokmuş. Daima yeni bir şey keşfetmiş gibiymişler. Aileleri dört köşe. Parapine de. Ben de. Kahkahalar atıyorduk, hem mutluluktan, hem de Parapine’in modernlik düzleminde kendini yeniden inşa edişini kutlamak için arka arkaya devirdiğimiz arpasularının etkisiyle. Kararımızı vermiştik, saat sabahın ikisinden önce bir yere kımıldamayacaktık, onun o geri zekâlılarını ancak “Tarapout”daki son seanstan sonra derleyip toparlayacak ve doktor Baryton’un Vigny-sur-Seine’deki müessesesine arabayla palas pandıras geri götürecektik. İyi numara.</p>

    <p>Hazır kavuşmuş olmaktan ikimiz de mutluyken, sırf karşılıklı fantezilerimizi aktarma zevki için konuşmaya başladık, öncelikle her birimizin yolculuklarından söz ettik, sonra da laf döndü dolaştı Napolyon’a geldi, öylesine, sohbet sırasında Clichy meydanındaki Moncey’den söz açılmışken. Amaç birlikte hoşça vakit geçirmek olduğu zaman her şeyden zevk alınabiliyor, çünkü o zaman insan kendini gerçekten özgürmüş gibi hissediyor. Yaşantısını unutuyor, yani akçeli işleri.</p>

    <p>Daldan dala derken, Napolyon hakkında bile anlatacak gülünç şeyler bulduk. Parapine bayağı iyi biliyordu Napolyon’un öyküsünü. Bana anlattığına göre eskiden çok merak salmışmış, Polonya’da, daha henüz lise öğrencisiyken. İyi bir eğitim almıştı o, yani Parapine, benim gibi değil.</p>

    <p>Yeri gelmişken bana şunu anlattı: Rusya hezimetinin ardından geri çekilirken, son bir kerecik olsun Polonyalı gözdesine müthiş bir malak emzirtmek için Napolyon’un Varşova’ya gitmesine engel oluncaya kadar anaları ağlamış generallerinin. Öyleymiş işte, Napolyon, en büyük yenilgilerin ve felaketlerin ortasında bile. Gayriciddiymiş yani. O bile, Joséphine’ciğinin biricik kartalı! Tabir caizse gözü dünyayı görmeyecek derecede ayranı kabarıkmış. Zaten insan sefa pezevengi olunca elden ne gelir ki, hepimiz de öyle değil miyiz aslında? İşin en acı tarafı da bu işte. Hepimizin aklı fikri orasında! Beşikteyken, kahvedeyken, tahttayken, tuvaletteyken. Her yerde! Her yerde! Babafingo! Napolyon ol ya da olma! Boynuzlu ol ya da olma! Varsa yoksa doyum! Varsın gebersin miğferleri tüylü saplarına kadar berezinayemiş<a href="../Text/Section0055.xhtml#Footnote0086" id="Backlink0086"><sup>[86]</sup></a> o dört yüz bin hayalperest! diyordu içinden büyük mağlup, yeter ki Polyon efendi bir kez daha iş tutsun! Ne alçak herif! Haydi bakalım! Hayat dediğin budur işte! Olacağı buydu! Gayriciddi! Koca zorba seyircilerinden bile daha önce sıkılıyor oynadığı oyundan. Seyirciler için yeni çılgınlıklar salgılamaktan gına geldiğinde gidip düzüşmeyi yeğliyor zorba. Öyle olunca da suyu ısınıveriyor! Kaşla göz arasında Kader defterini dürüveriyor onun! Coşkulu kitlelerin ona kızmasının nedeni, onları bol keseden katletmiş olması değil! Katiyen! O da iş mi! O mesele için çoktan affedildi bile! Ama artık birdenbire sıkıcı olmuş olması, işte bu affedilemez. Ciddiyet ancak fasulyedense hoş görülebilir. Salgınlar ancak mikroplar kendi toksinlerinden bıktıklarında son bulur. Robespierre’in kellesini uçurdular çünkü hep aynı şeyi yineleyip duruyordu, Napolyon’a gelince, o da kendi yarattığı Légin d’honneur nişanı ifratına iki yıldan fazla dayanamadı. Bu delinin ıstırabı da Avrupa’nın yarısına oturduğu yerden macera yaşama arzusu aşılamak zorunda kalışı olmuştur. Olmayacak duaya âmin. Bu yüzden geberdi.</p>

    <p>Oysa sinema, düşlerimizin bu yeni küçük emekçisi, işte onu satın almak, bir iki saatliğine elde etmek mümkündü, tıpkı bir fahişe gibi.</p>

    <p>Üstelik, günümüzde o kadar çok sıkılıyoruz ki, önlem olsun diye her tarafa fazladan bir sürü artist yerleştirdik. Hatta randevuevlerine bile yerleştirdik artistleri, her tarafa taşan o ürpermeleriyle, bir kattan diğerine sıvaşıp akan o içtenlikleriyle. O kadar ki kapıları bile zangırdatıyorlar. Yarış halindeler, bakalım kim daha fazla titreyecek, hem de daha cüretkâr, daha sevecen biçimde, kim kendini arkadaşından daha yoğun olarak salıverecek? Artık sadece mezbahaya değil, kenefe de madalya takıyorlar, hatta tefeci dükkânlarına bile, hepsi de sizi eğlendirmek, oyalamak, Kaderinizin dışına çıkarabilmek için.</p>

    <p>Kuru kuruya yaşamak mı dediniz, tam bir tımarhane! Hayat, gözetmeni sıkıntı olan bir sınıfa benzer, zaten her dakika tepenizdedir, ne yapıp edip, mutlaka çok ilginç bir şeylerle ilgileniyormuş gibi yapmalısınız, yoksa gelir başınızın etini yer. 24 saatlik basit bir zaman dilimi olmanın ötesine gidemeyen bir gün, tahammül edilemez bir şeydir. Gün denen şey mutlaka upuzun ve neredeyse dayanılmaz bir zevk silsilesi olmalıdır, uzun bir çiftleşme olmalıdır gün, ister seve seve ister seke seke.</p>

    <p>Böyle olunca, zorunluluk karşısında şaşkına dönmüşken, her bir saniyenizin içinde bin çeşit başka şeyin ya da yerin arzusu sıkışırken, insanın aklına ne de iğrenç fikirler geliyor.</p>

    <p>Robinson, başına o kaza gelmeden önce, aynı zamanda sonsuza da kafayı takmış bir çocuktu, kendi çapında, ama artık onun hesabı görülmüştü. Daha doğrusu, ben öyle sanıyordum.</p>

    <p>Hazır kahveye kurulmuşken, rahat rahat, ben de Parapine’e ayrıldığımızdan bu yana başımdan geçenleri anlatmaya koyuldum. Halden anlıyordu o, benim halimden bile ve ben de ona Rancy’den olmadık biçimde ayrılmak suretiyle tıbbi kariyerimi mahvetmiş olduğumu itiraf ettim. Eğri oturup doğru konuşalım. Gayet tatsız bir durumdu bu. Rancy’ye dönmeye gelince, bunu aklımdan çıkarmalıydım, malum koşullardan ötürü. Parapine de bizzat bu kanaatteydi.</p>

    <p>Tam böyle pek keyifli bir sohbete dalmışken, yani bir nevi karşılıklı günah çıkardığımız sırada, “Tarapout”nun perde arası oldu ve sinemanın müzisyenleri<a href="../Text/Section0055.xhtml#Footnote0087" id="Backlink0087"><sup>[87]</sup></a> topluca <em>bistrot</em>’ya doluştular. Öyle olunca da koro halinde kafa çekmeye başladık. Müzisyenler onu, yani Parapine’i gayet iyi tanıyorlardı.</p>

    <p>Derken laf lafı açıyor ve iki perde arasındaki figüranlık için tam da bir Paşa<a href="../Text/Section0055.xhtml#Footnote0088" id="Backlink0088"><sup>[88]</sup></a> aranmakta olduğunu öğreniyorum onlardan. Sessiz bir rol. Çekip gitmişti, “Paşa”lık yapan kişi, tek kelime etmeden. Prolog kısmında iyi bir rol bu oysa, kazancı da yerinde. Zahmetsiz. Ayrıca, unutmayalım ki, etraf da müthiş bir demet fıkır fıkır İngiliz dansöz kaynayacak, binlerce oynak ve belirgin kas. Tam bana göre ve tam da ihtiyaç duyduğum şey.</p>

    <p>Pek kibar davranıp rejisörün teklifini beklemeye koyuluyorum. Yani bir anlamda adaylığımı koymuş oluyorum. Vakit hayli geç olduğu, ayrıca da ta Porte Saint-Martin’e kadar gidip bir başka figüran aramaya zamanları kalmadığı için, pek memnun oldu rejisör kolunu bile kıpırdatmadan beni bulabildiğine. Sağa sola koşuşturma derdinden kurtulmuştu. Ben de. Beni doğru dürüst incelemedi bile. Yani yekten benimseyiveriyor beni. Apar topar götürülüyorum. Yeter ki topallamayayım, benden tek istenen bu, ki o bile...</p>

    <p>“Tarapout” sinemasının o güzelim, sıcacık, kapitone alt katlarına dalıyorum. İngiliz kızların gösteri saatini beklerken hercai koşuşturmalar ve küfürlerle dinlendikleri parfümlü localardan oluşan tam bir arı kovanı. Ekmek paramı yeniden garantiye almanın coşkusuyla derhal bu genç ve uçarı iş arkadaşlarımla ilişki kurma telaşına kapıldım. Onlar da zaten beni son derece zarif bir şekilde aralarına kabul buyurdular. Adeta melek bunlar. Ağzı sıkı melekler. Günah çıkarma derdi ve küçümsenme olmayışı da pek hoş doğrusu, İngiltere bu işte.</p>

    <p>Büyük para dönüyordu “Tarapout”da. Kulislerde bile her taraf şatafat, bolluk, kalçalar, ışık, sabun, sandviç. Bizim boy gösterdiğimiz gösterinin konusu sanırım Türkistan’la ilgiliydi. Maksat bol koreografik lakırdı, müzikal kalça kıvırtmalar ve gümbürtülü tıngırdatmalar olsun.</p>

    <p>Benim rolüm az ama özdü. Önceleri, her tarafım altın ve gümüşle doldurulmuş vaziyette, onca dayanak ve lambanın arasına yerleşmekte biraz güçlük çekmedim değil, ama sonunda alıştım ve bir kez oraya vardıktan sonra, öyle cici bici allanıp pullanmış, artık tek yapacağım şey ışıl ışıl yansıların altında düşlere dalmaktı.</p>

    <p>Yirmi Londralı rakkase en az bir on beş dakika boyunca beni güya baştan çıkarmak için taşkın bir curcuna ve melodiler içinde debelenip duruyordu. Oysa bana çok daha azı da yeterdi, üstelik bu gösteriyi günde beş kez yinelemenin bu kadınlar için az şey olmadığını düşünüyordum, hem de, bir seferinden diğerine hiç hız kesmeden, asla, kalçalarını amansız bir biçimde kıvırarak, o biraz can sıkıcı yapısal enerjiyle, Okyanus boyunca sonsuz bir çaba içindeki sefere çıkmış gemilerin, yolundan şaşmayan düzenlerine benzer bir biçimde, bodoslama...</p>
  </div>
</body>
</html>
