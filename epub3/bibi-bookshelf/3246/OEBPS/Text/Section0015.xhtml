<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">VII</h1>

    <p>Hırçın barışımız savaşın içinde bile tohumlarını ekiyordu, daha şimdiden.</p>

    <p>Bu isterik yaratığın neye benzeyeceğini tahmin etmek için, Olympia’nın<a href="../Text/Section0055.xhtml#Footnote0027" id="Backlink0027"><sup>[27]</sup></a> tavernasında daha şimdiden nasıl kıpır kıpır ettiğini görmek yeterliydi. Aşağıda, yüz aynalı uzun şaşı mahzen-dans salonunda, <em>negro-ibrani-sakson</em> müziğinin eşliğinde, toz toprak ve büyük bir umutsuzluk içinde tepiniyordu. İngilizler ve zenciler, iç içe. Kıpkırmızı sedirlerin üzerinde boylu boyunca Levantenler ve Ruslar, her yerde onlar vardı, tüttüren, böğüren, melankolik ve asker. Artık çok zorlanarak anımsanabilen o üniformalar bugünün tohumlarıydı, hâlâ boy atıyor olmakla birlikte, ancak neden sonra, epey uğraştıktan sonra tamamen gübreye dönüşmüş olacak olan tohumlar.</p>

    <p>Her hafta Olympia’da geçen birkaç saat sonunda arzu konusunda iyice ısındıktan sonra, bugün artık yok olan ve eskiden küçük köpeklerin küçük hanımefendileriyle birlikte, tasmalarını takıp ihtiyaçlarını gidermeye gittikleri Folies-Bergère’in arkasındaki Beresinas Çıkmazı’nda, çamaşırcı-eldivenci-kitapçımız bayan Herote’u<a href="../Text/Section0055.xhtml#Footnote0028" id="Backlink0028"><sup>[28]</sup></a> grup halinde ziyaret ederdik.</p>

    <p>Bizler oraya, tüm dünyanın hınçla tehdit etmekte olduğu mutluluğumuzu el yordamıyla aramaya gidiyorduk. Bu arzumuzdan dolayı utanıyorduk elbette, yine de işe koyulmak gerekiyordu! Aşktan vazgeçmek, yaşamdan vazgeçmekten daha zordu. İnsan şu dünyada tüm vaktini öldürmeye ya da tapınmaya harcıyor, hem de ikisini aynı anda. “Senden nefret ediyorum! Sana tapıyorum!” İnsan kendini savunuyor, kolluyor, yaşamını bir sonraki yüzyılın iki ayaklı canlısına devrediyor, azgınca, ne pahasına olursa olsun, sanki kendi soyunu sürdürmek olağanüstü derecede keyifliymişçesine, sanki bu bizi sonunda ölümsüz kılacakmış gibi. İlle de öpüşme arzusu, kaşınır gibi.</p>

    <p>Ruhen daha iyiye gidiyordum, ancak askeri durumum hâlâ belirsizliğini sürdürüyordu. Zaman zaman kente inmeme izin veriliyordu. Dediğim gibi, çamaşırcımızın adı bayan Herote’tu. Alnı basık ve öylesine köşeliydi ki, onun karşısında, başlangıçta, kendinizi pek rahat hissedemiyordunuz, buna karşılık öylesine güler yüzlüydü, dudakları da o kadar etliydi ki, ardından da bu kez insan ondan kaçabilmek için ne yapacağını bilemiyordu. Müthiş bir şehvetin, unutulmaz bir azgınlığın gölgesinde, bir dizi basit, açgözlü, sofuca ticari amaç peşinde koşardı.</p>

    <p>Kısa sürede köşeyi dönüverdi, birkaç ay içinde, müttefikler sayesinde, ama her şeyden önce de belden aşağısıyla. Yeri gelmişken belirtelim, yumurtalıklarından kurtarmışlardı onu, geçen yıl salpenjit ameliyatı geçirmişti. İşte bu özgürleştirici iğdiş edilme sayesinde döndü köşeyi. Bazı kadın belsoğuklukları umulmadık bir mutluluğa dönüşürler. Durmadan hamile kalmaktan korkan bir kadın, başarıya giden yolda asla çok ilerleyemeyecek olan bir tür iktidarsızdır.</p>

    <p>Yaşlılar da gençler de sanırlar ki, ben de öyle sanıyordum, bazı kitapçı-çamaşırcı dükkânlarının arka odalarında kolayca ve ucuza sevişmek mümkündür. Bu belki yirmi yıl kadar önce hâlâ geçerliydi, ancak o gün bugün, nice şeyler, özellikle de en keyiflileri artık yapılmaz oldu. Anglosakson Püritenliği aydan aya içimizi biraz daha kurutuyor, daha şimdiden dükkân arka odalarındaki ayaküstü açık saçık eğlenceleri neredeyse tamamen yok etti bile. Her şey evliliğe ve terbiyeye dönüşüyor.</p>

    <p>Bayan Herote, ayakta ve ucuza düzüşme konusunda hâlâ elimizden alınmamış olan son fırsatları kullanmasını bildi. Günlerden bir Pazar, aylak bir açık artırma tellalı dükkânının önünden geçiyordu, içeri girdi, giriş o giriş. Biraz bunaktı, az çok öyle olmaya da devam etti. Mutlulukları sessiz sedasız sürdü. Yaşam, vatansever ve son damlasına kadar fedakârlık çağrıları yayımlamakla aklını bozmuş gazetelerin gölgesinde, kesinlikle ölçülü biçimde, her türlü tedbiri alarak da olsa, devam ediyordu, hem de eskisinden de daha kurnazca. İşte madalyonun bir yüzüyle öteki yüzü böyledir, ışık ve gölge gibi.</p>

    <p>Bayan Herote’un açık artırma tellalı, iyi haber alan dostları için, sonra da sırdaş olur olmaz bayan Herote’un kendisi için Hollanda’da yatırım yapıyordu. Onun sattığı cinsten kravatlar, sutyenler, gömlek sayılabilecek şeyler, kadın ve erkek müşterileri çekiyor, daha da önemlisi onları sık sık geri gelmeye teşvik ediyordu.</p>

    <p>Brizbizlerin o pembemsi gölgesinde, o geveze ve bayıltıcı derecede parfüm kokan oturaklı kişiliğiyle, o en meymenetsiz karaciğer hastasını bile baştan çıkarabilecek özelliklere sahip patroniçenin susmak bilmeyen cümlelerinin arasında ne de çok ulusal ve uluslararası buluşma gerçekleşmişti. Bu tür karışımlar sırasında bayan Herote, atacağı her adımı gayet iyi hesapladığı gibi, daima dört ayak üstüne düşmesini de biliyordu, her şeyden önce parasal açıdan, çünkü duygu satışları üzerinden vergisini topluyordu, ayrıca da kendi çevresinde çok sayıda aşk yaşanıyordu. Gerek çiftleri birleştirmek, gerekse de dedikodu, ima ve ihanet yoluyla onları ayırmak onu neredeyse eşit derecede mutlu ediyordu.</p>

    <p>Dur durak bilmeden mutluluklar ve dramlar düşlüyordu. Yaşamı tutkularla besliyordu. Ticarethanesi de bundan epey faydalanıyordu.</p>

    <p>Proust, kendisi de yarı hortlak olduğu için, inanılmaz bir inatçılıkla, sosyetik insanların, yani hep kendi Watteau’larını<a href="../Text/Section0055.xhtml#Footnote0029" id="Backlink0029"><sup>[29]</sup></a> ve gelmeyen vapurları beklerken, bulamayacakları Kythera adasını iştahsızca arayan, kararsız grup seksçisi, arzu hayaletlerine dönüşmüş, boşluğa ait olan insanların etrafında sarmalanan alışkanlıkların ve davranışların, o sonsuz, sulandırılmış kofluğun içinde kendini kaybetti. Oysa, halk kökenli ve oturaklı biri olan bayan Herote, o kaba, aptal ve belirgin iştahlar aracılığıyla ayaklarını yere sıkı sıkı basıyordu.</p>

    <p>İnsanların bu kadar kötü olmalarının nedeni, belki de sadece acı çekmeleridir, ancak artık acı çekmemeye başladıkları andan, biraz daha iyi olmaya başladıkları ana kadar epey zaman geçer. Bayan Herote’un parlak maddi kazançları ve tutku alanındaki başarıları, onun o fethetme merakını daha henüz yumuşatmaya fırsat bulamamıştı.</p>

    <p>Çevredeki öbür küçük esnafın çoğundan daha kindar değildi aslında, ancak size bunun aksini kanıtlamak için elinden geleni yapıyordu, öyle olunca da insan onun bu özelliğini unutamıyordu. Dükkânı sadece bir randevu yerinden ibaret değildi, orası aynı zamanda, çok istememe karşın şimdiye kadar hiç ulaşamamış olduğum ve zaten daha ilk ve sonuncu kaçamak dalış denememden sonra hemencecik ve acılı bir şekilde kovuluverdiğim o zenginlik ve lüks dünyasına kaçamak bir giriş kapısı oluşturmaktaydı.</p>

    <p>Paris’te varlıklılar hep bir arada yaşarlar, oturdukları semtler, blok halinde, sivri ucu Louvres’a kadar uzanan, yarım ay şeklindeki kenarı ise Pont d’Auteuil ile Porte des Ternes arasındaki ağaçların hizasında duran bir kentsel pasta dilimi oluşturur. İşte. Burası, kentin lezzetli dilimidir. Gerisi sadece azapla tezektir.</p>

    <p>Varlıklılar tarafına geçildiğinde, ilk ağızda kentin başka semtleriyle pek büyük bir fark göremezsiniz, ola ki sokaklar biraz daha temizdir, o kadar. Bu insanların, bu nesnelerin içlerine kadar girebilmek için ya şansınıza güveneceksiniz ya da özel ilişkilerinize.</p>

    <p>Bayan Herote’un dükkânı aracılığıyla bu korunaklı özel dünyaya bir ucundan girilebiliyordu, oradan don gömlek sağlamak, aynı zamanda bayan Herote’un tam da o niyetle çevresine doluşturduğu iddialı, tiyatrocu, müzisyen, eli ayağı düzgün hatun dostlarından oluşan hoş seçkiyle oynaşmak amacıyla ayrıcalıklı semtlerden inip gelen Arjantinliler sayesinde.</p>

    <p>Öte yandan, bu söz konusu hatun dostlardan birine fazlaca bağlanmaya başlamıştım, oysa, öyle derler ya, ona gençliğimden başka sunacak hiçbir şeyim yoktu. O çevrede Musyne’cik<a href="../Text/Section0055.xhtml#Footnote0030" id="Backlink0030"><sup>[30]</sup></a> derlerdi ona.</p>

    <p>Beresinas pasajında, herkes dükkândan dükkâna, yıllardır Paris’in iki sokağı arasında sıkışıp kalmış gerçek bir küçük taşra kentindeki gibi, birbirini tanırdı, yani millet insanca ve çılgınlık derecesinde birbirini gözetler, birbirine çamur atardı.</p>

    <p>Rızkını çıkarma işine gelince, savaştan önce, esnaf kendi arasındaki konuşmalarda dişiyle tırnağıyla kazıyarak sürdürülen, umutsuzca tutumlu bir yaşamdan söz ederdi. Çeşitli sefalet sınavlarının yanı sıra bu dükkâncıların süreğen üzüntüsü, saat dörtten itibaren karanlık basınca gaz lambası yakmak zorunda oluşlarıydı, tezgâhlarının aydınlatılması derdinden. Gelgelelim, bu sayede, arka tarafta, alengirli pazarlıklara yatkın bir ortam oluşuyordu.</p>

    <p>Her şeye rağmen pek çok dükkân savaş yüzünden sallantıdaydı, oysa bayan Herote’unki, genç Arjantinliler, tasarruf sahibi subaylar, bir de açık artırma tellalı dostun önerileri sayesinde, öylesine gelişim içindeydi ki, çevredeki herkes, bunu yorumlarken, tahmin edilebileceği üzere, mide bulandırıcı sözler kullanmaktan kaçınmıyordu.</p>

    <p>Aşağı yukarı o dönemde, örneğin, 112 numaradaki ünlü pastacının seferberlik nedeniyle o güzel müşterilerini bir anda yitiriverdiğini kaydetmekte yarar var. Alışılageldik uzun eldivenli çeşnici hatunlar artık gelmez oldular, çünkü o kadar çok ata el konmuştu ki yaya gelmeye zorlanıyorlardı. Bir daha da asla gelmediler. Nota ciltçisi Sambanet’e gelince, o da ezelden beri içinde var olan asker düzme arzusuna karşı koyamaz oldu, birden. Zamansız bastıran bir gecelik böylesine bir cüret, kimi vatanseverlerin gözünde ebediyen kötü duruma düşmesine neden oldu, derhal casuslukla suçlandı. Kepenkleri indirmek zorunda kaldı.</p>

    <p>Buna karşılık, o güne kadar uzmanlık alanı, edepli ya da edepsiz kauçuk ürünler olan, ki bunların bir kısmı itiraf edilebilir bir kısmı da itiraf edilemez nitelikte ürünlerdi, 26 numaradaki matmazel Hermance, aslında koşullar nedeniyle gayet iyi dikiş tutturabilirdi, tabii eğer Almanya’dan getirttiği “prezervatifleri” temin etmede inanılmaz zorluklarla karşı karşıya kalmasaydı.</p>

    <p>Sonuçta, ince ve demokratik yeni iç çamaşır çağının eşiğinde, kolayca refaha ulaşabilen tek kişi bayan Herote’tu.</p>

    <p>Dükkânlar arasında insanlar birbirlerine çok sayıda imzasız mektup yolluyorlardı, hem de ne mektuplar. Bayan Herote’a gelince, o bu tür mektupları, hem de sadece eğlenmek amacıyla, üst düzey kişilere yollamayı yeğliyordu; böylece bu alanda bile mizacının özünü oluşturan güçlü ihtirasını açığa vurmuş oluyordu. Örneğin Başbakan’a, sırf onu boynuzlu olduğuna inandırmak üzere yazıyordu, mareşal Pétain’e ise, onu kudurtmak için, İngilizce yazıyordu, sözlük yardımıyla. İmzasız mektup mu dediniz? Ava giden avlanır! Bayan Herote da her gün o imzalanmamış mektuplardan bir paket dolusuna muhatap oluyordu, hem de bayağı pis kokular saçan cinsinden, inanın bana. Bu durumlarda düşüncelere dalar, yaklaşık on dakika boyunca ağzı açık kalır, sonra da derhal dengesine kavuşurdu yeniden, nasıl olursa olsun, neyle olursa olsun, ama her zaman, hem de sapasağlam bir biçimde, çünkü onun iç yaşantısında tereddüde dahi yer yoktu, hele gerçeklere hiç yoktu.</p>

    <p>Müşterilerinin ve himayesine aldığı kızların arasında bulunan küçük sanatçıların pek çoğu ona, elbiseden çok borçla kuşanmış olarak geliyordu. Bayan Herote hepsine de çeşitli öğütler verirdi, onlar da hallerinden pek memnun olurlardı, özellikle de bence en tatlıları olan Musyne. Gerçek bir küçük müzik perisiydi, keman perisi, şaşılacak derecede de yırtık bir peri, bunu bana kanıtlamaktan çekinmedi. Başarılı olma konusundaki amansız arzusunu öteki dünyaya havale etmeyip bu dünyada gerçekleştirmeye kesin kararlıydı, onu tanıdığım sıralarda, bir eğlence programının pek şirin, pek Parisli, pek de kolay unutulmuş olan küçük bir sahnesinde boy gösteriyordu.</p>

    <p>Bir tür beklenmedik, manzumeleşmiş peşrevde kemanıyla sahneye çıkıyordu. Çok şeker ve karmaşık bir tür.</p>

    <p>Ona beslediğim bu duygu yüzünden zamanım çılgın bir tempoda seyrediyordu, hastaneden tiyatrosunun çıkışına zıplayıp duruyordum. Zaten çoğu kez onu bekleyen tek kişi de ben olmazdım. Karacılar onu kucak kucak kaçırıyorlardı, havacılar da, hem de daha bile kolayca, ama baştan çıkarıcı ponponun esas sahipleri kuşkusuz Arjantinlilerdi. Ellerinde tuttukları dondurulmuş et ticareti, ortalıkta yeni birliklerin cirit atması nedeniyle bir doğa gücü boyutlarına erişmekteydi. Musyne’cik bu bezirgân dönemden epey faydalandı. İyi de etti, artık Arjantinli kalmadı çünkü.</p>

    <p>Anlayamıyordum. Her şey ve herkes tarafından boynuzlanıyordum, kadınlar, para, fikirler. Boynuzlu ve hoşnutsuz. Hâlâ Musyne’e rastladığım olur, tesadüfen, neredeyse iki yılda bir, çok yakından tanıdığınız insanların çoğuyla olduğu gibi. Artık şaşmaz olmuş tek bir bakışta, sanki bir içgüdü gibi, bir yüzün, en sevimli zamanında bile, ne tür çirkinlikler yüklenmiş olduğunu kavrayabilmek için gerekli süre budur işte, iki yıl.</p>

    <p>İnsan, karşısında bir an sanki tereddüt eder gibi kalakalır, sonra da o yüzü olduğu gibi kabullenir, tüm surata yayılan o iğrenç, giderek artan uyumsuzlukla beraber. İki yılın oyduğu o ağır ve ince işlenmiş karikatüre evet demekten başka çare yoktur. Yani zamanı ve bize ait olan bu portremizi kabullenmek, işte o zaman artık birbirimizi tamamen tanımış olduğumuzu (elimize tutuşturulduğunda önce almaya tereddüt ettiğimiz yabancı bir kâğıt para gibi), yolumuzu şaşırmamış olduğumuzu, önceden ortaklaşa kararlaştırmaksızın, gerçekten doğru yoldan, yani o kaçınılmaz yoldan, iki yıl daha, çürümenin yolundan gitmiş olduğumuzu söyleyebiliriz. İşte bu kadar.</p>

    <p>Musyne benimle bu şekilde, ayaküstü, ne zaman karşılaşsa, onu o koca kafamla o kadar korkutuyorum ki, benden kesinlikle kaçmak, uzak durmak, başını çevirmek ister gibi oluyor, ne olursa olsun... Onun açısından, tüm bir geçmişin kötü kokularını anıştırıyorum, besbelli, ama ne yaparsa yapsın, onun yaşını gereğinden uzun bir süredir bilen bir kişi olarak, artık elimden asla kurtulamaz. Her seferinde benim varlığım karşısında sıkıntılı bir havada, öylesine kalakalıyor, bir canavar görmüş gibi. O ki pek zariftir, bana hödükçe, sersemce sorular yöneltmek zorunda hissediyor kendini, suçüstü yakalanmış bir hizmetçi gibi. Kadınlarda uşak ruhu vardır. Ama belki de bu tiksinmeyi gerçekten hissetmiyor, daha çok düşlüyordur; ben de kendimi bir anlamda böyle teselli ediyorum. Onda belki de sadece iğrenç olduğuma dair bir izlenim yaratıyorum. Bu tür şeylerde kendime göre bir yeteneğim vardır belki. Neden olmasın, neden çirkinlikte de güzellikteki kadar sanatsal bir yön olmasın? Bu da işlenmesi gereken ayrı bir tür, o kadar.</p>

    <p>Uzun süre Musyne’ciğin salak olduğunu düşünmüştüm, ancak bu sadece, terslenmiş bir kendini beğenmişe özgü bir kanaatti. Aslında, savaştan önce, hepimiz bugünkünden çok daha cahil ve budalaydık. Genel anlamda yaşama değgin pek bir halt bildiğimiz yoktu, şuursuzduk işte... O zamanlar benim tarzımda küçük adamlar için sapla samanı birbirine karıştırmak, bugünküne kıyasla çok daha kolaydı. O pek tatlı Musyne’e âşık olmanın beni her türlü güçle donatacağını düşünürdüm, öncelikle de bende olmayan cesaretle, sırf kız arkadaşım pek güzel ve pek de güzelce müzisyenlik yapıyor diye! Aşk alkole benzer, ne kadar iktidarsız ve sarhoş olursanız, kendinizi o kadar güçlü ve akıllı sanırsınız, aynı zamanda da her istediğinizi yapmaya hakkınız olduğunu düşünürsünüz.</p>

    <p>Nice yitik kahramanın akrabası olan bayan Herote, çıkmaz sokağından artık ancak büyük bir yasa bürünmüş olarak çıkar olmuştu; üstelik, tellal dostu epey kıskanç davrandığından kente de nadiren iniyordu. Refaha erdikçe bayağı sosyetik salon havalarına bürünen dükkânın arka bölmesindeki yemek odasında buluşurduk. Gaz lambasının ışığında sohbet etmeye, hoşça vakit geçirmeye gelinirdi oraya. Piyanoda Musyne’cik bize klasik müzik ziyafeti çekerdi, sadece klasiklerden çalardı, o acılı günlerin adabını bozmamak için. Öğleden sonraları boyunca, orada öylece, dirsek dirseğe, ortamızda tellal, hep birlikte gizlerimizi, endişelerimizi ve umutlarımızı düşler dururduk.</p>

    <p>Bayan Herote’un hizmetçisi, ki işe yeni alınmıştı, kimin kiminle nihayet evlenmeye karar vereceğini merak eder dururdu. Onun köyünde özgür ilişki diye bir kavram yoktu. Tüm bu Arjantinliler, subaylar, meraklı müşteriler onda neredeyse yabanıl bir endişe yaratıyordu.</p>

    <p>Latin Amerikalı müşteriler Musyne’i gitgide artan bir oranda tekellerine alıyorlardı. Böylece de, mutfağın yanında hizmetçilere ayrılan bölmede sevdiğim kadını bekleye bekleye, bu beylerin tüm hizmetçilerini ve mutfaklarını tanımaya başlamıştım. Zaten bu beylerin uşakları beni kızın pezevengi sanıyorlardı. Derken, herkes beni pezevenk yerine koymaya başladı, Musyne de dahil olmak üzere, hatta sanırım bayan Herote’un dükkânının müdavimleri bile. Yapabileceğim bir şey yoktu. Zaten önünde sonunda her insanın başına gelir bu, sizi sınıflandırırlar.</p>

    <p>Askeri makamlardan iki aylık bir ek nekahet süresi koparmayı başardım, hatta beni çürüğe çıkarmaktan bile söz edilir olmuştu. Musyne’le birlikte Paris yakınlarındaki Billancourt’a yerleşmeye karar verdik. Aslına bakılırsa, bu kandırmacanın amacı beni ekmekti, çünkü uzaklara yerleşmemizi fırsat bilip, eve gitgide daha seyrek gelmeye başladı. Paris’te kalmak için her seferinde yeni bahaneler buluyordu.</p>

    <p>Kentlilerin yüreklerini hoplatmak için gerekçeler bulmalarını sağlayan o çocukça uçak ya da zeplin saldırısı alarmlarının zaman zaman canlılık kattığı Billancourt geceleri ılıktı. Sevgilimi beklerken, yürüyüşe çıkar, hava karardığında, Grenelle köprüsüne kadar giderdim, hani o gölgenin nehirden yükselip, tespih gibi dizilmiş sokak lambalarının ve karanlığın ortasına gerilmiş, aynı zamanda koskoca hurda demirleri Passy rıhtımının üzerindeki dev binaların böğrüne şimşek gibi yönelen metro levhalarının hizasına ulaştığı yere.</p>

    <p>Her kentte böyle yerler vardır işte, o kadar sersemce çirkindirler ki, orada hemen her zaman yalnızsınızdır.</p>

    <p>Musyne artık o bir nevi yuvamıza ancak haftada bir kez gelir olmuştu. Gittikçe artan bir sıklıkla Arjantinlilerin evlerine, şarkıcı kadınlara eşlik etmeye gidiyordu. Müzik çalmak ve hayatını kazanmak için sinemalara da gidebilirdi tabii, üstelik onu gidip oralardan almak benim için çok daha kolay olurdu, ancak Arjantinliler neşeliydi, iyi de para veriyorlardı, oysa sinemalar kasvetliydi, çok da az para veriyorlardı. İşte tüm yaşam budur, bu tercihler.</p>

    <p>Bahtsızlığımı doruk noktasına ulaştırmak için başımıza bir de <em>Silahlı Kuvvetler Tiyatrosu</em> çıkardılar. Musyne anında Bakanlıkta yüzlerce askeri ilişki kuruverdi ve sık sık cephedeki askerciklerimizi eğlendirmeye gitmeye başladı, hem de haftalar boyunca. Silahlı Kuvvetlere sonatı ve <em>addagio</em>’yu ayrıntılarıyla seslendiriyordu, bacaklarını iyi görmelerini sağlayacak şekilde partere konuşlanmış Genelkurmay subaylarının önünde. Şeflerin arkasındaki sıralara istiflenmiş askerlerse, onlar sadece melodili yankıların tadına varabiliyorlardı. Daha sonra da ister istemez Silahlı Kuvvetlerin denetimindeki bölgenin otellerinde pek karmaşık geceler geçirmesi gerekiyordu. Bir gün Silahlı Kuvvetlerden pek şen şakrak döndü bana, hem de, aşağısı kurtarmaz, büyük generallerimizden birinin imzaladığı bir kahramanlık beratıyla. Musyne’in kesin başarısının temelinde işte bu tezkere yatar.</p>

    <p>Musyne, bu vesileyle derhal kendini Arjantinli cemaatte son derece popüler kılmayı başardı. Bağırlarına bastılar onu. Bayıldılar ona, benim Musyne’ciğime, o pek tatlı savaş kemancısına! Pek taze ve kıvırcık saçlı, hem de üstüne üstlük bir dişi kahraman! Bu Arjantinliler nankör değildiler, onları besleyen ele müteşekkir olmasını biliyorlardı, büyük şeflerimize hiç de yabana atılamayacak tarzda bir hayranlık besliyorlardı ve Musyne onlara tasdikli belgesiyle, sevimli suratıyla, kıvrak ve ünlü parmakçıklarıyla geri döndüğünde, onu sevmek için yarışır oldular, açık artırmada gibi. Kahramanlık türküleri savaşa gitmeyenleri, dahası savaş sayesinde anormal derecede zenginleşmekte olanları hiçbir direnişle karşılaşmaksızın teslim alır. Hep böyledir.</p>

    <p>Ah! o serkeş kahramanlık yok mu, insanı kendinden geçirir, inanın bana! Rio’lu armatörler, Fransız ve savaşçı nitelikli yiğitliği bu kadar hoş bir şekilde dişileştirerek önlerine seren o tatlı kıza hem isimlerini hem de hisse senetlerini sunuyorlardı. Musyne de, itiraf etmek gerekir ki, kendine afili bir şapka kadar yakıştırmasını bildiği cilveli bir savaş anıları repertuarı oluşturmayı başarmıştı. Çoğu kez inceliğiyle beni bile şaşırtıyordu ve onu dinlediğimde, palavra sıkma konusunda onun yanında kaba bir taklitçi olmaktan öteye gidemediğimi kendime itiraf etmek zorunda kalıyordum. Uydurduklarını, her şeyin değerli, insanın içine işleyen bir boyut kazandığı ve hep o boyutta kalan bir tür dramatik mesafeye taşıma konusunda ayrı bir yetenek geliştirmişti. Birden farkına varmıştım ki, bizler, savaşçılar, martaval atmaya kalktığımızda kabaca geçici ve sınırlı bir düzlemde kalıyorduk. O ise, güzelim, sonsuzluk boyutunda çalışıyordu. Claude Lorrain’e<a href="../Text/Section0055.xhtml#Footnote0031" id="Backlink0031"><sup>[31]</sup></a> kulak kesilmekte yarar var, bir tablonun ön planları her zaman iğrençtir, sanat da, bir yapıtın değerinin daima uzaklarda, anlaşılmazlıkta, suçüstü yakalanmış bir düş olan, insanın biricik aşkı olan yalanın gizlendiği yerde aranmasını emreder. Bizim bu sefil doğamızı dikkate almasını bilen bir kadın, kolaylıkla bizim bir tanemiz, vazgeçilmez ve mutlak umudumuz oluverir. Biz, dizinin dibinde, o yalancı varoluş nedenimizi ayakta tutmasını bekleriz ondan, o ise bu arada, bu sihirli işlevi yerine getirme sürecinde bir yandan da rahatlıkla hayatını kazanabilir, gani gani. Musyne de bundan geri kalmıyordu, içgüdüsel olarak.</p>

    <p>Musyne’in o Arjantinlileri Ternes civarında kalıyorlardı, özellikle de Boulogne Ormanı sınırlarındaki, şu soğuk kış aylarında daha sokağa girer girmez düşüncelerinizin akışını birden, size rağmen, iyimserleştiren pek hoş bir sıcaklığın yayıldığı, sımsıkı kapalı özel konutlarda.</p>

    <p>Titrek umutsuzluğumun etkisiyle, tam bir hödüklük örneği sergileyerek, daha önce de söylediğim gibi, her fırsatta gidip yârimi mutfak köşelerinde beklemeye kalkışıyordum. Bazen sabaha kadar sabretmem gerekiyordu, uykum geliyordu, ancak kıskançlık beni yine de bayağı uyanık tutuyordu, tabii uşakların bana bolca ikram ettikleri beyaz şarap da. Arjantinli efendilere gelince, onları çok nadiren görüyordum, şarkılarını duyuyordum sadece, gümbürdeten İspanyolcalarım da, bir de hiç susmayan piyanoyu, gelgelelim çoğu kez onu çalan Musyne’in elleri değildi. Peki... bu durumda o kaltağın elleri o sırada ne haltlar karıştırıyordu?</p>

    <p>Sabah kapının önünde buluştuğumuzda beni yine karşısında görünce suratını buruşturuyordu. O zamanlar hâlâ bir hayvan kadar doğaldım, güzelime yapışmış, bırakmak istemiyordum, işte o kadar, sanki bir kemik gibi.</p>

    <p>İnsan gençliğinin büyük bir bölümünü beceriksizlikler yaparak harcıyor. Yavuklumun beni bütünüyle terk edeceği besbelliydi, hem de çok yakında. Birbirinden çok farklı iki değişik türde insanlık olduğunu, zenginlerinki ve fakirlerinki, henüz keşfetmemiştim. Birçoklarında olduğu gibi bana da, kendi kategorimde kalmasını öğrenmek, elimi sürmeden önce ve özellikle de onlara bağlanmadan önce nesnelerin ve insanların fiyatını sormayı öğrenmek için yirmi yıl ve savaş gerekiyormuş demek.</p>

    <p>Her neyse, uşak yârenlerimle birlikte mutfak köşelerinde ısınırken, tepemde dans edenlerin Arjantinli ilahlar olduğunu anlamıyordum, aslında Alman, Fransız, Çinli de olabilirlerdi, bunun hiçbir önemi yoktu, ama onlar ilahtı, zengindi, işte anlamam gereken buydu. Onlar üstte Musyn’le, bense altta, hiçbir şeyle. Musyne ciddi bir biçimde kendi geleceğini düşünmekteydi; öyle olunca da, haliyle, bu işi bir ilahla birlikte yapmayı yeğliyordu. Ben de tabii düşünüyordum, kendi geleceğimi yani, ancak bir tür hezeyan içinde, çünkü her an, alttan alta, savaşta öldürülmekten korkuyordum, aynı zamanda barışta açlıktan gebermekten de. Hem tecilli bir ölü, hem de âşıktım. Bu salt bir karabasandan ibaret de değildi. Bizim yanı başımızda, yüz kilometreden daha az bir mesafede, işimi bitirmek için bekleyen yiğit, tepeden tırnağa silah kuşanmış, iyi eğitilmiş milyonlarca adam duruyordu, üstelik Fransızlar da postumu delmek için alesta bekliyorlardı, olur da karşı taraftakiler tarafından kanlar içinde lime lime doğranmayı kabul etmezsem diye.</p>

    <p>Bu dünyada yoksullar için eşek cennetini boylamanın belli başlı iki yöntemi vardır, ya barış zamanında, hemcinslerinizin mutlak umursamazlıklarının kurbanı olarak ya da savaş gelip çattığında, aynı hemcinslerinizin adam öldürme tutkularının kurbanı olarak. Başkaları sizi düşünmeye başlarlarsa, bilin ki akıllarına gelen ilk şey sizi işkenceye yatırmaktır, sadece bu. Onların ilgisini ancak kanlar içindeyken çekebiliriz, o adilerin! Princhard bu açıdan bayağı haklı çıkmıştı. İnsan, mezbahanın eşiğine geldiğinde, geleceği ile ilgili şeyler konusunda pek de fazla bir şey kurgulayamıyor, tek düşündüğünüz şey, kalan birkaç gününüzde sevmeye çalışmaktır, çünkü yakında nasıl olsa baştan aşağı yarıp deşecekleri bedeninizi biraz olsun unutmanın biricik yolu budur.</p>

    <p>Musyne benden kaçtığı için, ben de kendimi idealist sanmaya başlamıştım, süslü laflarla giydirilmiş içgüdülerimize verilen ad budur. İznim bitmek üzereydi. Gazeteler bütün olası savaşçıları seferber etmeye çalışıyorlardı ve elbette, her şeyden önce de torpili olmayanları. Savaşı kazanmaktan başka bir şey düşünülmemesi gerektiği resmiyet kazanmıştı.</p>

    <p>Musyne de, tıpkı Lola gibi, koştura koştura cepheye dönmemi ve orada kalmamı bayağı arzuluyordu, gitmekte geciktiğimi görünce de, olayları hızlandırmaya karar verdi, oysa bu onun tarzı bir davranış değildi.</p>

    <p>İstisnai olarak Billancourt’a birlikte döndüğümüz akşamlardan bir akşam, borazancı itfaiyecilerin önümüzden geçecekleri tuttu ve oturduğumuz binadaki herkes bilmem hangi zeplinin onuruna mahzene doğru koşuşturuverdi.</p>

    <p>Pijamalı tüm bir mahallelinin, ellerine mumlarını alıp, neredeyse tümüyle düşsel bir tehlikeden kaçmak için gıdaklaya gıdaklaya yerin derinliklerinde kaybolduğu bu küçük panik anları, kâh ürkmüş tavuğa benzer, kâh kendini beğenmiş ve acınası koyuna dönmüş bu yaratıkların endişe verici kofluğunun ölçüsünü gösteriyordu. Buna benzer ve korkunç pespayelikler, toplumseverlerin en sabırlısını, en inatçısını bile tamamen tiksindirmek için birebirdir.</p>

    <p>Musyne, Silahlı Kuvvetler Tiyatrosu’nda kendisinin ne derece kahraman olduğunun keşfedildiğini daha ilk alarm borazanının ötüşünde unutuverdi. Onunla birlikte yeraltına koşuşturmam için ısrar etti, metroya, lağım kanallarına, nereye olursa olsun, yeter ki korunaklı olsun, hem de en uç derinliklere ve en önemlisi de derhal! Şişkolarla sıskalar, kiracılar, uçarılar ya da gösterişliler, topunun birden o kurtarıcı deliklere doğru böylesine doludizgin seğirttiğini görünce, üstüme bir kayıtsızlıktır çöktü. Korkak ya da cesur, bunun pek bir anlamı yoktur. Burada tavşan, orada kahraman, insan aynı insan, burada da orada olduğundan daha fazla düşünmüyor. Para kazanmanın dışındaki her şey belli ki onun çapını fazlasıyla aşıyor. Yaşam ya da ölümle ilgili her şey onun elinin altından kayıveriyor. Kendi ölümünü bile kötü ve çarpık bir biçimde kurgulayabiliyor ancak. Paradan ve tiyatrodan başka bir şeye kafası basmaz onun.</p>

    <p>Direnişim karşısında Musyne mızmızlanıyordu. Başka kiracılar da onlara eşlik etmemiz için bizi sıkıştırıyorlardı, sonunda beni ikna etmelerine izin verdim. Seçilecek mahzen konusunda bir dizi farklı öneri ortaya atıldı. Sonunda oyların çoğunu kasabın mahzeni aldı, binadaki tüm diğer mahzenlerden daha derinde olduğu iddia ediliyordu. Eşiğe varır varmaz, buram buram yükselen, acı ve benim gayet iyi bildiğim, daha o anda da kesinlikle tahammül edilemez bulduğum bir kokuyla karşılaştık.</p>

    <p>— Oraya mı ineceksin Musyne, çengellere asılı etlerin yanına? diye sordum ona.</p>

    <p>— Neden olmasın? diye yanıtladı beni, şaşkınca.</p>

    <p>— Bak canım, dedim, benim anılarım var ve ben yukarıya dönmeyi yeğlerim...</p>

    <p>— Gidiyor musun yani?</p>

    <p>— Gelip beni bulursun, bu iş bitince!</p>

    <p>— Ama uzun sürebilir...</p>

    <p>— Seni yukarıda beklemeyi yeğlerim, dedim ona. Et sevmem, üstelik bu iş yakında bitecek.</p>

    <p>Alarm süresince, sığınakların korumasındaki kiracılar birbirleriyle şen şakrak, kibarca laflıyorlardı. En geride kalmış sabahlıklı kimi hanımlar, kasabın ve kasabın karısının, bir yandan malın iyi korunması için zorunlu olan bu yapay soğuk havadan dolayı özür dileyerek ev sahipliği yaptıkları kokulu tonoza doğru şık ve ölçülü bir şekilde adımlarını sıklaştırıyorlardı.</p>

    <p>Musyne diğerleriyle birlikte kayboldu. Onu bekledim, evimizde, yukarıda, bir gece boyunca, bir gün boyunca, bir yıl... Bir daha asla beni görmeye gelmedi.</p>

    <p>O tarihten itibaren ben de kendi hesabıma gitgide tatmin edilmesi daha zor bir insan oldum çıktım, iki şeyden başka bir şey düşünemez oldum: kellemi kurtarmak ve Amerika’ya gitmek. Ancak savaştan kaçıp kurtulmak bile başlı başına beni aylar boyunca soluksuz bırakan temel bir uğraştı.</p>

    <p>“Top isteriz! adam isteriz! cephane isteriz!” diye talep ediyorlardı vatanseverler, bıkıp usanma belirtisi göstermeden. Güya zavallı Belçika ve masum Alsace’çık Germanik boyunduruktan kurtulmadıkça bize uyku bile harammış. Bize dendiğine bakılırsa, bu saplantı, en iyilerimizin nefes almalarını, yiyip içmelerini, hatta çiftleşmelerini bile engelliyormuş. Gelgelelim bunlar, hayatta kalanların bir yandan da iyi paralar kazanmalarına engel olmuyordu. Yani cephe gerisinde moraller yerindeydi, söylemesi ayıptır.</p>

    <p>Apar topar kıtalarımıza geri dönmemiz gerekti. İlk viziteden sonra beni hâlâ ortalamanın fazlasıyla altında buldular, bir başka hastaneye sevk edilmek dışında bir işe yaramazmışım, bu sefer de kemikten ya da sinirden yana dertli olanlar için bir hastane. Bir sabah, altı kişi olarak Depo’dan çıktık, üç topçu ve üç dragon süvarisi, yaralı ve hasta, yitirilmiş yiğitliğin, yok olmuş reflekslerin ve kırık kolların tamir edildiği o yeri aramaya koyulduk. Önce, o dönemin tüm yaralıları gibi, kontrolden geçmek üzere Val-de-Grâce hastanesine uğradık, o karnı şiş kaleye, o pek asil, sakalı çıkmışçasına etekleri ağaçlarla kaplı, koridorları da belediye otobüsü gibi feci kokan, bugün artık muhtemelen büsbütün yok olan o kokular: ayak, saman ve gaz lambası harmanı. Val’de pek fazla oyalanamadık, şöyle bir görünür görünmez, saçları kepekli ve aşırı yorgun iki idari subay tarafından azarlandık, hem de okkalı biçimde, divanıharbe yollanmakla tehdit edildik ve başka görevliler tarafından da yeniden sokağa atıldık. Bizi yatıracak yerleri yokmuş, öyle diyorlardı, bizi belli belirsiz bir yerlere havale ederken: kentin çevresindeki bölgelerde bir yerlerde bir kaleymiş.</p>

    <p>Bizim gibi beceriksiz kahramanları iyileştirmede uzmanlaşmış görünen o yeni barınağı aramak üzere, o kahve senin bu kale benim, orda bir kadeh beyaz şarap burda bir fincan sütlü kahve, altımız birden yanlış yönlere sapa sapa öylesine düştük yollara.</p>

    <p>Altımızdan sadece biri mülke benzer bir şeylere sahipti, o da, itiraf etmek gerekir ki, çinkodan ufacık bir Pernot bisküvi kutusundan ibaretti, o zamanlar ünlü olup da artık adından söz edildiğini duymadığım bir marka. Dostumuz o kutunun içinde sigarayla bir diş fırçası saklıyordu, hatta dişlerine pek alışılmadık şekilde bu kadar özenle baktığı için hepimiz onunla dalga geçiyorduk, dahası, bu şaşılası zariflik yüzünden ona “eşcinsel” bile diyorduk.</p>

    <p>Her neyse, nice tereddütten sonra, gecenin ortalarına doğru, bu Bicêtre kalesinin karanlıklara gebe toprak yığınağının önlerine yanaştık, “43 numara”ydı adı. Doğru yerdeydik.</p>

    <p>Yaşlılara ve düşkünlere ev sahipliği yapabilmesi için baştan sona elden geçirilmişti. Daha bahçe düzenlemesi bitmemişti.</p>

    <p>Oraya vardığımızda, askeri kısımda in cin top oynuyordu, kapıcı kadından başka kimsecikler yoktu. Sıkı yağmur yağıyordu. Sesimizi duyduğunda kapıcı kadın önce bizden ürktü, ancak derhal doğru yeri elleyerek onu güldürmeyi başardık. “Ben de Almanlar geldi sanmıştım! dedi — Onlar uzaktalar! diye yanıtladık onu. — Nerenizden hastasınız? diye ilgilendi bizimle. — Her tarafımızdan; pipimizden gayri!” dedi bir topçu, yanıt niyetine. İşte espri diye buna denirdi ve üstelik hoşuna da gitmişti kapıcı kadının. Daha sonra bu kalede bizlerle birlikte Sosyal Yardım’a kayıtlı yaşlılar da kaldılar. Onlar için, acilen, kilometrelerce camla kaplı yeni binalar inşa edilmişti, çatışmalar sona erinceye dek orada tutuldular, böcekler gibi. Çevredeki tepeciklerde, pıtrak gibi fırlayan daracık parseller, bir dizi eğreti kulübenin bir arada tutmakta zorlandığı çamur öbeklerini kapmak için yarışıyordu. Bunların gölgesinde de, arada sırada, müşkülpesent salyangozların, nedendir asla bilinmez, içleri kalka kalka onurlandırmaya tenezzül ettikleri bir marul ve üç turp yetişiyordu.</p>

    <p>Hastanemiz tertemizdi, malum bu tür şeyleri bir an önce, birkaç haftada, işin başındayken, ayrımsamakta yarar vardır, çünkü böyle şeylerin bakımı konusunda bizim oralarda hiç de zevk sahibi değilizdir, aksine bu açıdan bayağı berbat sayılırız. Ne diyordum, yattık işte, öylesine birer somya seçerek, hem de ay ışığında, bu odalar o kadar yeniydi ki, henüz elektrik buralara uğramamıştı.</p>

    <p>Uyandığımızda, yeni başhekimimiz kendini tanıtmaya geldi, bizi gördüğüne çok sevinmiş gibiydi, her tarafından samimiyet fışkırıyordu. Kendi açısından mutlu olmak için haklı nedenleri vardı, dört yıldızlı bir terfi kapmıştı. Bu adam üstelik dünyanın en güzel gözlerine sahipti, kadifemsi ve doğaüstü, kaş göz işaretleriyle çevresinde pervane olan ve başhekimlerinden gözlerini ayıramayan gönüllü ve pek hoş dört hemşireyi heyecanlandırmak için onları sık sık kullanmaktan da geri kalmıyordu. Daha ilk temasta, bizi uyardığı üzere, maneviyatımıza el koydu. Aramızdan birinin omzunu, hiç çekinmeden, samimi biçimde kavradı, babacan bir tavırla onu sıkı sıkı sallayarak, yatıştırıcı bir ses tonuyla ve coşkulu bir biçimde bize bir kez daha, hem de bir an önce ufalanmaya gitmenin kurallarını ve en kestirme yolunu gösteriverdi.</p>

    <p>Anlaşılan, kökenleri ne olursa olsun, hepsinin aklı sadece buna çalışıyordu. Sanki bu onlara iyi geliyordu. Yeni sapıklık buydu. “Fransa, dostlarım, sizlere güvendi, o bir kadındır, Fransa, kadınların en güzeli! diye başladı şakımaya. Sizin kahramanlığınıza güveniyor Fransa! Saldırıların en alçağının, en dehşetengizinin kurbanı oldu o. Oğullarından intikamının sonuna kadar alınmasını talep etme hakkına sahiptir Fransa! Bölünmez bütünlüğüne yeniden kavuşturulmayı isteme hakkına sahiptir, Fransa, canınızı feda etme pahasına da olsa! Bizler, burada, hepimiz, kendi payımıza düşen görevimizi yerine getireceğiz, dostlarım, siz de kendi görevinizi yapın! Bilim adına ne biliyorsak sizler içindir! O sizindir! Tüm becerilerimiz sizlerin iyileşmesinin hizmetindedir! Siz de bizlere tüm iyi niyetiniz nispetinde yardımcı olun! Biliyorum, elbette, o iyi niyetinizden zaten asla şüphe edilmeyeceğini! Böylece de bir an evvel sevgili silah arkadaşlarınızın yanında siperlerdeki yerlerinizi alabilesiniz! Kutsal yerlerinizi! Kutsal vatan toprağımızın savunulması için. Yaşasın Fransa! İleri!” Askerlerle nasıl konuşulacağını biliyordu.</p>

    <p>Hepimiz yataklarımızın ayakucunda, hazır ol vaziyette, dinliyorduk onu. Onun hemen arkasında, güzel hemşireler grubundan bir esmer, birkaç damla gözyaşıyla kendini belli eden duygularına hâkim olmakta zorlanıyordu. Diğer hemşireler, can yoldaşları, derhal çevresini sardılar: “Canım! canım! Merak etmeyin... Geri gelecektir o, inanın bana!..”</p>

    <p>Onu teselli etmede en etkili olan, kuzenlerinden biriydi, biraz tombul olan şu sarışın. Onu kolundan tutup destekleyerek bizim yanımızdan geçerken, tombul kız bana güzel kuzeninin kısa süre önce seferberlik emriyle bahriyeye giden bir nişanlı yüzünden böyle fenalıklar geçirdiğini belirtti. Tutkulu hoca, ne yapacağını şaşırmış vaziyette, kısa ve dokunaklı söylevinin dalgalandırdığı parlak ve trajik heyecanı yatıştırmaya çabalıyordu. Mahcup ve üzgün, kalakalmıştı onun karşısında. Seçkin, elbette içli, tümüyle duyarlılık ve sevecenlikle dolu bir yürekte fazlasıyla acıklı bir endişenin canlanışı. “Bilebilseydik, hocam! diye fısıldadı yine tombul kuzen, sizi uyarırdık... Birbirlerine o kadar şefkat dolu bir aşkla bağlılar ki...” Hemşire grubuyla Hocamız, bir yandan da konuşmalarını sürdürüp uğuldayarak koridorlarda kayboldular. Bizimle ilgilenen kalmamıştı.</p>

    <p>Muhteşem gözlü adamın vermiş olduğu o söylevi anımsamaya ve anlamaya çalışıyordum, ancak düşündükçe, bu sözler, hüzünlendirmek şöyle dursun, beni ölmekten tümüyle soğutmak için biçilmiş kaftan gibiydiler. Diğer arkadaşların düşüncesi de bu yöndeydi, ancak onlar benden farklı olarak bu sözlerde bir de fazladan bir tür hakaret ya da meydan okuma sezmediler. Onlar çevremizde, hayatta olup biteni anlamaya pek çalışmıyorlardı, yalnızca, dünyanın alışılageldik çılgınlığının son birkaç ayda arttığını, insanın yaşamını istikrarlı bir şeylere dayandırmasının da artık pek mümkün olmadığını sezinleyebiliyorlardı, o da zar zor.</p>

    <p>Burada, hastanede, Flandres’daki gecede olduğu gibi, ölüm bizi taciz ediyordu; ancak burada, Devlet İdaresi’nin çabaları sayesinde titrek gövdelerinizin üstüne bir kez salıverildi mi kaçınılmazlığı gerçekten de oradaki kadar kesin olan ölüm, bu işi daha uzaktan yapıyordu.</p>

    <p>Burada, doğruya doğru, bize zılgıt çekilmiyordu, hatta bizimle yumuşak bir ses tonuyla konuşuluyordu, bize hep ölüm dışındaki konulardan söz ediliyordu, ancak yine de mahkûmiyet kararımız daima, imzalamamız istenen her kâğıdın bir ucunda, bizi düşünerek alınan her önlemde, gayet açık ve seçik bir biçimde yer alıyordu: Yaka kartları... Künyeler... En ufak izin... Herhangi bir öğüt... Kendimizi sürekli olarak yarının yolcularından oluşan kocaman yedekler listesinde sayılmış, izlenmiş, numaralanmış hissediyorduk. Öyle olunca da ister istemez, çevredeki havayı oluşturan tüm bu sivil ve sıhhi dünya, kıyaslandığında bize göre daha hafif kaçıyordu. Hemşireler, yani o kaltaklar, bizim kaderimizi paylaşmıyorlardı, tam tersine, tek düşündükleri şey uzun, upuzun, daha da uzun yaşamaktı, bir de aşk, besbelli, gezip tozmak ve binlerce, on binlerce kez sevişmek, dönüp dolaşıp yine sevişmek. Bu melek gibi kadınların her biri, apış aralarıyla ilgili küçük tasarılarına sıkıca bağlıydı, kürek mahkûmları gibi, geleceğe havale edilmiş, küçük aşk tasarıları, oysa o sırada, bizler, gebermiş olacaktık, herhangi bir çamurun dibinde ve kim bilir nasıl!</p>

    <p>O zaman da, onları daha da çekici kılacak olan özel sevecen, anımsayıcı iç çekme gösterileri yaparlardı; içli bir sessizlikle savaşın trajik anlarını, geri dönenleri anarlardı... “O sevimli Bardamu’yü hatırlıyor musunuz, derlerdi gün batımında beni düşünerek, hani öksürüğüne bir türlü çare bulunamayan çocuk?.. Maneviyatı ne de bozuktu, yavrucuğun... Başına neler gelmiştir acaba?”</p>

    <p>Yerinde kullanılan kimi şiirsel özlemler, bir kadına, tıpkı ay ışığında uçuşan bazı saç modelleri kadar çok yakışır.</p>

    <p>Tüm sözlerinin ve ilgilerinin altında yatan, daha şimdiden şu saklı anlamı şimdiden kavramak gerekiyordu: “Gebereceksin, tatlı askercik... Gebereceksin... Savaş bu... Her koyun kendi bacağından asılır... Her ağacın meyvesi olmaz... Her insanın vadesi bir gün dolar... Senin çaresizliğini paylaşır gibi yapıyoruz... Ancak ölenle ölünmez... Sağlıklı ruhlar ve bedenler için her şey bir tür eğlence gibi olmalıdır, işte o kadar, bizler de, sağlam, güzel, saygın, sağlıklı ve terbiyeli genç kızlarız... Bizler için her şey, biyolojinin kaçınılmaz bir sonucu olarak, neşeli bir gösteri oluyor, neşeye dönüşüyor! Sağlığımız bunu gerektiriyor! Ve biz kendimizi acıların çirkinliklerine asla terk edemeyiz... Bizim uyarıcılara gereksinmemiz var, yalnızca uyarıcılara... Sizler çabucak unutulacaksınız, askercikler... Uslu çocuk olun, bir an önce geberin... Geberin ki savaş bitsin, biz de sizin kibar subaylarınızdan biriyle evlenebilelim... Esmer olsun ama!.. Yaşasın babamızın hep sözünü ettiği şu Vatan!.. Savaştan döndüğünde aşk kim bilir ne güzeldir!.. Madalyalı olacak kocacığımız!.. Havalı olacak... Eğer hâlâ o sırada var olmaya devam ediyorsanız, askercik, o güzelim düğünümüzde onun şık çizmelerini cilalayabilirsiniz... O zaman bizim mutluluğumuz sizi de sevindirmez mi, askercik?..”</p>

    <p>Onu, yani başhekimi, peşinde hemşireleriyle birlikte, her sabah gördük, sonra bir daha gördük. Bir bilim adamıymış, öğrendiğimize göre. Bize ayrılan odaların çevresinde yandaki düşkünler evinin ihtiyarları dolanıyordu, gereksiz, dağınık sıçrayışlarla. Cılkı çıkmış söylentilerini ve iftiralarını taşıyarak bir odadan ötekine, o çürük dişleriyle dedikodularını öğüre öğüre gidiyorlardı. Burada, yapış yapış bir çitin dibine atılmış gibi, resmi sefaletlerinin içine tıkılan yaşlı emekçiler, yıllarca süren köleliğin ruhlarının etrafına çökerttiği tüm kuş pisliklerini otlamaktaydılar. Ortak mekânların sidikli aylaklığında ekşimiş iktidarsız nefretler. Son ve titrek enerjilerini yalnızca birbirlerine biraz daha zarar verebilmek için harcıyorlardı, böylece ellerinde kalan son zevk kırıntılarıyla ve son nefesleriyle birbirlerini yok ediyorlardı.</p>

    <p>Ne müthiş bir zevk! Kuruyup solmuş gövdelerinde kötülükten ibaret olmayan tek bir atom zerreciği bile kalmamıştı.</p>

    <p>Biz askerlerin, kalenin sunduğu görece hizmetleri yaşlılarla paylaşacağımız anlaşılır anlaşılmaz, yekvücut olarak bizden nefret etmeye başladılar, ancak bir yandan da, hem de bıkıp usanmadan, yürüyüş yollarında peşimize takılıp tütün artıklarımızı, sıraların altına düşmüş bayat ekmek parçalarını dilenmekten geri durmuyorlardı. Yemek saatlerinde, parşömen kâğıdına dönmüş buruşuk suratları yemekhanemizin camına yapışıyordu. Burunlarının çapaklı kıvrımları arasından, kıskanç kart sıçan bakışları süzülüyordu. Görünüşe göre bu düşkünlerden biri ötekilerden daha acar ve arsızdı, bizi oyalamak için kendi gençliğinin şarkılarını söylerdi bize, Birouette<a href="../Text/Section0055.xhtml#Footnote0032" id="Backlink0032"><sup>[32]</sup></a> baba derdik ona. Her istediğimizi yapmaya hazırdı, yeter ki ona tütün verelim, her istediğimizi, kalenin morgunun önünden geçmek hariç, laf aramızda morg da hiç boş kalmıyordu. Şakalardan biri onu güya gezmeye o taraflara sürüklemekti. Tam kapının önüne gelindiğinde, “İçeri girmek istemez misin?” diye sorardık ona. Hemen tüyerdi o zaman, homurdanarak, ama o kadar hızlı ve o kadar uzağa giderdi ki, en az iki gün boyunca ortada görünmezdi, Birouette baba. Ölümle yüzleşmişti.</p>

    <p>Güzel gözlü başhekimimiz, profesör Bestombes,<a href="../Text/Section0055.xhtml#Footnote0033" id="Backlink0033"><sup>[33]</sup></a> bizi yeniden yüreklendirmek için her tarafa parlak elektrikli aletlerden oluşan karmaşık bir tesisat kurdurmuştu, düzenli aralıklarla bunların elektrik akımı boşalmalarına katlanıyorduk, kapı dışarı edilme tehdidi altında kabullenmek zorunda olduğumuz ve canlandırıcı olduklarını iddia ettiği yayıntılardı bunlar. Göründüğü kadarıyla hayli varlıklıydı Bestombes, elektroşokçu bu pahalı düzeneği satın alabilmek için de zaten öyle olmak gerekiyordu. Kurt bir politikacı olan ve hükümetin arsa atımlarında epey bir haltlar çeviren kayınpederi, bu tür müsriflikler yapabilmesini sağlıyordu.</p>

    <p>Fırsattan istifade etmek gerek. Her şey yoluna girer. Suç ve ceza. Bu haliyle ondan nefret etmiyorduk. Sinir sistemimizi olağanüstü bir dikkatle inceliyordu ve sorularını bize kibar bir samimiyet havasında soruyordu. İnce ayrıntılarına kadar hesaplanmış bu babacanlık, kliniğindeki pek havalı hemşireleri mest ediyordu. Her sabah bu yavrular onun bu üstün sevecenliğinin dışavurumlarıyla zevkten dört köşe olma anını sabırsızlıkla bekliyorlardı, bu onların kaymaklı kadayıfıydı. Bir anlamda hepimiz, onun, yani Bestombes’un, iyiliksever, son derece kibarca insancıl bir bilim adamı rolünü kendine ayırdığı bir tiyatro gösterisinde oyunculuk yapmaktaydık, iş ki ne yaptığımızı bilelim.</p>

    <p>Bu yeni hastanede, uzatmalı çavuş Branledore’la<a href="../Text/Section0055.xhtml#Footnote0034" id="Backlink0034"><sup>[34]</sup></a> aynı odada kalıyordum; o, yani Branledore, hastanelerin eski müdavimlerindendi. Delik deşik bağırsaklarını aylardır dört değişik birimde gezdirmişti.</p>

    <p>Tüm bu yatışlarında, hemşirelerin aktif sempatisini önce kazanmayı, sonra da korumayı öğrenmişti. Branledore sıkça kan kusar, kan işer ya da kan osururdu, aynı zamanda nefes almakta da epey zorlanıyordu, ancak daha nicelerini görmüş olan sıhhi personelin çok özel ilgisine mazhar olması için bunlar yeterli değildi. Bu durumda, iki boğulma seansı arasında, oralardan geçen bir doktor ya da bir hemşire varsa: “Zafer! Zafer! Zafer bizim olacak!” diye bağırırdı Branledore ya da aynı sözleri, duruma göre, ciğerlerinin kenarından ya da tümünden gelen bir sesle mırıldanırdı. Böylece, uygun bir mizansen etkisi sayesinde, tutkulu ve saldırgan ortama uyarak, en üst düzeyde ahlaki beğeniye kavuşuyordu. İşin püf noktasını bulmuştu o.</p>

    <p>Her yer tiyatro sahnesine döndüğüne göre, rol yapmak gerekiyordu ve haklıydı da Branledore; tesadüfen sahnenin üstüne çıkarılmış donuk bir seyirciden daha aptal görünen, daha can sıkıcı bir şey olamaz doğrusu. Mademki oraya çıkıldı, değil mi, o halde havaya girmeli, canlanmalı, rol yapmalı, kararlılık sergilemeli ya da yok olmalı. Özellikle de kadınlar gösteri konusunda istekliydiler, şaşkın amatörlere karşı da acımasızdılar, kaltaklar. Savaş, tartışmasız biçimde, yumurtalıklara vuruyordu, kahraman istiyorlardı, hiç de kahraman olmayanlarsa ya kahraman olarak karşılarına çıkmalıydılar ya da kaderlerin en aşağılık olanına razı olmalıydılar.</p>

    <p>Bu yeni bölümde sekiz gün geçirince, işin şakası olmadığını anladık ve Branledore sayesinde (sivil yaşamda dantel satıcısıydı), geldiğimizdeki o aynı ürkmüş, gölgesine sığınmaya çalışan, utanç verici mezbaha anılarına tutsak olmuş adamlar gitmiş, yerlerine yaman bir kabadayılar sürüsü gelmişti, hepsi de zafere ulaşmada kararlıydılar, üstelik inanın bana, müthiş laflarla ve sıkı bir havayla donatılmışlardı. Gerçekten de epey okkalı bir konuşma tarzı edinmiştik, hatta sözlerimiz öylesine belden aşağı iniyordu ki, bu hanımefendilerin bazen yüzleri kızarıyordu, ancak asla şikâyet etmiyorlardı, çünkü malum, asker dediğin yiğit olduğu kadar düşüncesiz de olur, üstelik de fırsat yakaladıkça kabadır, hatta ne kadar kabaysa o kadar da yiğittir.</p>

    <p>Önceleri, Branledore’u elimizden geldiğince taklit etmemize karşın, küçük vatansever havamız henüz tam olarak yerli yerine oturmamıştı, yeterince inandırıcı değildi. Havayı, doğru havayı yakalayabilmemiz için koca bir hafta, hatta iki hafta yoğun bir şekilde prova yapmamız gerekliydi.</p>

    <p>Doktorumuz, tasdikli profesör Bestombes, o engin bilim adamı, manevi niteliklerimizin parlak biçimde düzelmekte olduğunu saptar saptamaz, bizi yüreklendirmek amacıyla kimi ziyaretlere, öncelikle de ebeveynlerimizin bizi ziyaret etmelerine izin vermeyi kararlaştırdı.</p>

    <p>Bana anlatılanlara bakılırsa, bazı yetenekli askerler çatışmalara katıldıklarında bir tür sarhoşluk içine girer, hatta yoğun bir haz duyarlarmış. Kendi açımdan, bu türden çok özel bir hazzı düşlemeye kalkmam bile en az sekiz gün boyunca hastalanmama yetiyordu. Birisini öldürmek konusunda kendimi o kadar âciz hissediyordum ki, en iyisi gerçekten de vazgeçip bu işi bitirmemdi. Denemek için yeterli fırsatı bulamadığımdan değil, hatta bu işin tadına varmam için ellerinden geleni yapmışlardı, ama yeteneğim yoktu işte. Belki de daha uzun süreli bir öğrenme sürecine gereksinimim vardı.</p>

    <p>Bir gün, profesör Bestombes’a, soyluluğu şüphe götürmez olan mevcut koşulların gerektirdiği kadar, içimden geldiği kadar canı gönülden yürekli olmakta ne kadar zorlandığımı bildirmeye karar verdim. Beni yüzsüz biri, küstah bir geveze olarak değerlendirmesinden korkmuyor değildim... Ama hiç de öyle olmadı. Aksine! Hoca, hissettiğim manevi kargaşayı bu açıksözlülük nöbeti sırasında ona açmamdan pek mutlu olduğunu beyan etti.</p>

    <p>“Dostum Bardamu, iyileşiyorsunuz! Bu kadar basit!” Vardığı sonuç buydu. “Bana tamamen kendiliğinizden içinizi dökmüş olmanızı, Bardamu, ruhi durumunuzun kayda değer ve çok yüreklendirici bir biçimde iyiye gitmesi olarak değerlendirmekteyim... Haddizatında Vaudesquin, İmparatorluk askerlerindeki manevi zaaflarının o alçakgönüllü, ama bir o kadar da öngörülü gözlemcisi, daha 1802’de bu tür gözlemleri, artık klasikleşmiş sayabileceğimiz bir bildiride özetlemişti, her ne kadar şimdiki öğrenciler bu metni haksız yere kenara atmış olsalar da, Vaudesquin o metinde, az önce belirttiğim gibi, çok doğru ve ayrıntılı olarak, manevi nekahet dönemindeki hastalarda ortaya çıkan ve tüm diğerlerinden çok daha olumlu bir işaret olan ‘itirafçılık’ adı verilen krizlerin varlığını not etmişti... Büyük Dupré’miz<a href="../Text/Section0055.xhtml#Footnote0035" id="Backlink0035"><sup>[35]</sup></a> ise, neredeyse bir yüzyıl sonra, aynı belirti hakkında artık meşhur olan tasnifini geliştirmeyi başardı, bu tasnifte, aynı kriz, ‘anıların toparlanması’ adı altında yer almaktadır, aynı yazara göre bu kriz, eğer tedavi doğru yönlendirilirse, kısa bir süre sonra endişeli düşünce oluşumlarının tümden çözülmesinin ve bilinç alanının tamamen kurtulmasının habercisidir, yani sonuçta, psişik iyileşme sürecinde bir yan olgudur. Dupré ayrıca, kendisine özgü olan o pek görsel terminolojisinde, bu krize ‘özgürleştirici derin düşünsel ishal’ adını vermiştir, söz konusu vakalarda bu krize, çok aktif bir coşku, ilişki etkinliklerinin belirgin olarak yeniden başlaması, bu arada da çok belirgin olarak uykunun düzelmesi, hatta ansızın günlerce uzayabilmesi gibi belirtiler eşlik etmektedir, son olarak da yeni bir aşamaya geçilir: genital fonksiyonlarda çok belirgin bir aşırı faaliyet, o kadar ki, eskiden soğuk olan aynı hastalarda, gerçek ‘erotik oburluk’ nöbetlerine rastlandığı bile olur. Bunun sonucunda da şu formül türetilmiştir: ‘Hasta sadece kurtulmaya değil, kudurmaya bile başlamıştır!’ Geçen yüzyılın büyük Fransız psikiyatrlarımızdan bir diğeri olan Philibert Margeton’un korku hastalığının nekahet dönemindeki kişilerde tüm normal faaliyetlerin gerçekten destanlar yaratarak yeniden başlamasını tanımlamak amacıyla bu dillere destan olmuş iyileşmelere taktığı ve, değil mi, olağanüstü betimleyici nitelikteki terim budur işte... Size gelince, Bardamu, sizi dolayısıyla ve şimdiden, gerçek bir nekahet dönemi hastası olarak kabul ediyorum... Peki Bardamu, madem bu doyurucu sonuca varabildik, yarın, Askeri Psikoloji Derneği’nde, tam da insan ruhunun temel nitelikleri konulu bir bildiri sunduğumu öğrenmek ilginizi çeker miydi?.. Bu, bayağı nitelikli bir bildiri olacak, sanırım.</p>

    <p>— Elbette, hocam, bu konularla hep çok yakından ilgilenmişimdir...</p>

    <p>— Madem öyle, biliniz ki, Bardamu, özet olarak şu tezi savunmaktayım: savaş öncesinde insanoğlu psikiyatrlar için kapalı bir kutuydu ve ruhunun derinliklerinde yatan olanaklar tam bir bilmeceydi...</p>

    <p>— Benim de naçizane kanaatim o yönde, Hocam...</p>

    <p>— Bakın, Bardamu, savaş, sinir sistemlerinin sınırlarını zorlamak açısından bize sunduğu kıyas kabul etmez olanaklar sayesinde, insan ruhunu olağanüstü derecede açığa çıkarıcı bir işlev görüyor! Bu yeni patolojik keşiflere eğilip üzerlerine düşünebilmemiz yüzyıllar sürecek, yüzyıllarca süren tutkulu araştırmalar... Dürüstçe itiraf etmeliyiz... Şimdiye kadar insanın duygusal ve manevi zenginliklerini sadece tahmin etmekle yetiniyorduk! Ancak artık, savaş sayesinde, bu iş tamam!.. Kapıyı zorlayıp, acılı olmakla birlikte, bilim açısından kesin ve umulmadık bir biçimde onların mahremiyetine girebiliyoruz! Daha ilk bilgiler açığa çıkar çıkmaz, modern psikoloğun ve ahlakçının görevlerinin ne olduğu konusunda Bestombes olarak benim için artık en ufak kuşku kalmamıştı! Psikolojik kavramlarımızın tümden gözden geçirilmesi gerekiyordu!”</p>

    <p>Ben, yani Bardamu, ben de böyle düşünüyordum.</p>

    <p>— Sanırım, Hocam, gerçekten de öyle yapılsa iyi olur...</p>

    <p>— Yaa! siz de mi bu kanaattesiniz, Bardamu, ağzınıza sağlık! Bakın insanda iyilik ve kötülük dengelenmektedir, bir yanda bencillik, öte yanda özgecilik... Seçkin kişilerde ise, bencillikten çok özgecilik hâkimdir. Doğru mu? Tamam mı?</p>

    <p>— Doğrudur, Hocam, tam da böyle...</p>

    <p>— Peki o zaman size soruyorum, Bardamu, seçkin kişide, onun özgeciliğini kışkırtabilecek ve bu özgeciliği tartışmasız biçimde ortaya çıkmaya zorlayabilecek en yüce değer ne olabilir?</p>

    <p>— Vatanseverlik, Hocam!</p>

    <p>— Yaa! gördünüz mü, ağzınıza sağlık! Beni gayet iyi anlıyorsunuz... Bardamu! Vatanseverlik ve onun mütemmim cüzü, şan şöhret, bu kadar basit işte, bu onun kanıtı!</p>

    <p>— Doğrudur!</p>

    <p>— Yaa! dikkatinizi çekerim, askerciklerimiz ateş hattına ilk kez çıktıklarında tüm safsatalardan ve yan kavramlarından, özellikle de yaşam içgüdüsü safsatasından kendiliklerinden arınmasını bildiler. İçgüdüsel olarak ve doğrudan doğruya gerçek varoluş nedenimizle, Vatanımızla, bütünleşmeye koştular. Bu gerçeğe ulaşabilmekte akıl yalnızca gereksiz olmakla kalmıyor, Bardamu, ayrıca engel de teşkil ediyor! Vatan, tüm temel gerçekler gibi yüreğin gerçeğidir, halk bunu iyi bilir, asla şaşmaz! Tam da kötü bilim adamlarının çuvalladığı noktada...</p>

    <p>— Bu çok güzel, Hocam! Fazlasıyla güzel! Antik bir sanat şaheseri bu!</p>

    <p>İki elimi birden neredeyse sevgiyle sıktı, Bestombes.</p>

    <p>Babacanlaşmış bir ses tonuyla benim faydalanmam için şu sözleri eklemek gereksinimi duydu: “İşte, Bardamu, ben hastalarımı böyle tedavi etme niyetindeyim, beden ve ruh için elektrik, güçlü dozlarda vatansever ahlak, yeniden yapılandırıcı gerçek ahlak şırıngaları!”</p>

    <p>— Sizi anlıyorum, Hocam!</p>

    <p>Gerçekten de giderek daha iyi anlıyordum.</p>

    <p>Ondan ayrılıp, hiç vakit kaybetmeden, yeniden yapılanmış kafadarlarımla birlikte gıcır gıcır küçük kilisedeki duaya yetiştim, büyük kapının arkasında yüksek maneviyatını dışavurmakta olan Branledore’u gördüm, tam da kapıcının küçük kızına coşku dersi vermekteydi. Hemen, daveti üzerine, yanına gittim.</p>

    <p>Öğleden sonra, burada olduğumuzdan beri ilk kez analar babalar Paris’ten çıkıp geldiler, sonra da her hafta gelmeyi âdet edindiler.</p>

    <p>Sonunda anama mektup yazmıştım. Beni yeniden görebildiğine çok sevinmişti, anam, elinden alınan yavrusuna sonunda kavuşmuş bir dişi köpek gibi ağlaşıyordu. Herhalde beni öperek bana çok yardımcı olduğunu da düşünüyordu, ama yine de dişi köpek kadar olamıyordu, çünkü o beni elinden almak için söylenen sözcüklere inanıyordu. Oysa dişi köpek hiç olmazsa sadece hissettiklerine inanır. Annemle birlikte hastane yakınlarındaki sokaklarda büyük bir tur attık, bir öğleden sonramızı aylak aylak yürüyerek geçirdik o civarlardaki sokak müsveddelerinde, henüz boyanmamış sokak lambalı sokaklar, su sızdıran cepheler, sarkan yüzlerce küçük kumaş parçasıyla alacalanmış pencereler, yoksulların gömlekleri, bir yandan da öğle vaktinde cızırdayan yanık yağların çıkardığı hafif sesleri dinliyorduk, o kötü yağ fırtınasını. Kenti çevreleyen o koca laçkalığın bakımsızlığında, o şatafatının sahteliğinin dökülmeye başlayıp çürümüşlük olarak sona erdiği noktada, kent, görmesini bilenlere çöp kutusuna dönmüş poposunu gösterir. Dolaşırken uzak durduğunuz fabrikalar vardır, her tür kokuyu yayarlar, hatta kimileri öylesine inanılmazdır ki, çevredeki hava bundan daha pis kokmayı reddeder. Hemen yanı başında, eşit boyda olmayan iki yüksek baca arasına sıkışmış küçücük panayır yeri küflenmektedir, boyası dökülmüş o atlıkarıncalar, onlara binmek için, hem de çoğu kez haftalar boyunca can atan o iskelete dönmüş, terk edilmişliklerinin, sefalet ve müziğin hem çektiği, hem ittiği, hem de alıkoyduğu, tüm parmaklarını burunlarına sokmuş sümüklü veletlerin ödeyemeyecekleri kadar pahalıdır.</p>

    <p>Her şey, gerçeği bu yerlerden uzak tutma çabaları içinde sürüp gidiyor; oysa o yine bir yolunu bulup tek tek herkes için ağlamak üzere geri geliyor; yani ne yaparsak yapalım, içki de içsek, hem de hâlâ mürekkep kadar koyu kırmızı şarap bile içsek, gökyüzü orada hâlâ aynı gökyüzü, kenar mahallelerin dumanlarının üstüne bir büyük bataklık gibi iyice kapanmış.</p>

    <p>Yerde, çamur yorgunluğunuzu çekiştirir, yaşamın yan yolları da oteller ve yine fabrikalar tarafından iyice kapatılmıştır. Bu tarafın duvarları daha şimdiden tabut gibidir. Lola, çekti gitti, Musyne de, kimsem kalmamıştı. İşte bu nedenle sonunda anama mektup yazmıştım, hiç olmazsa birilerini göreyim diye. Daha yirmi yaşındayken geçmişimden başka bir şeyim kalmamıştı. Annemle birlikte Pazar gününün sokaklarında dolanıp durduk. Bana işiyle ilgili sıradan şeyler anlatıyordu, onun çevresinde, kentte, savaşla ilgili söylenenleri, savaşın üzücü olduğunu, hatta “korkunç” olduğunu, ancak çok cesur olmak kaydıyla hepimizin er geç bunun üstesinden geleceğimizi; onun gözünde öldürülenler basit birer kazaydı, at yarışında olduğu gibi, sıkı tutunsalardı, düşmeyeceklerdi. Annem açısından savaş, fazla da kurcalamak istemediği yeni bir büyük üzüntü kaynağından ibaretti; bu üzüntü onu sanki korkutuyor gibiydi; anlayamadığı ürkütücü şeylerle doluydu. Aslında o, kendisi gibi sıradan insanların her şeyden acı çekmek için yaratıldıklarına inanıyordu, yeryüzündeki işlevlerinin bu olduğunu düşünüyordu, eğer işler son zamanlarda bu kadar kötüye gidiyorsa, bu yine, büyük ölçüde, sıradan insanların işlemiş oldukları birikmiş nice günahtan kaynaklanıyordu... Budalaca şeyler yapmış olsalar gerek, farkına varmadan, elbette, ancak bu yine de onları suçlu olmaktan kurtarmazdı, aslında şükretmeliydiler, çünkü onlara bu şekilde acı çekerek utanç verici davranışlarının kefaretini ödeme fırsatı verilmişti... Annem tam bir “parya”ydı.</p>

    <p>Bu trajik ve kaderci iyimserlik onun için bir inanç işlevi görüyor, doğasının özünü oluşturuyordu.</p>

    <p>Yağmur altında, ikimiz birlikte parsellenmeyi bekleyen sokaklarda ilerliyorduk; o tarafların kaldırımları gömülüp ayağın altından kayarlar, kışın, kenardaki dişbudaklar, rüzgârda sallanıp, su damlacıklarını dallarında uzun süre tutarlar, narin bir hoşluk. Hastanenin yolu bir dizi yeni inşa edilmiş pansiyonun önünden geçiyordu, kimisinin adları konmuştu, kimisi içinse bu zahmete bile katlanılmamıştı. “Haftalıktı” onlar, o kadar. Savaş, damdan düşer gibi, barındırdıkları taşeronlardan ve işçilerden mahrum bırakmıştı onları. Artık ölmeye yatmaya bile dönmüyordu kiracılar. Ölmek de başlı başına bir iştir, ama artık o işi dışarıda görmeleri gerekiyordu.</p>

    <p>Annem beni hastaneye ağlaya ağlaya götürdü, bir kaza olarak ölümümü kabullenmişti, hatta buna razı olmakla kalmayıp, benim de onun gibi kaderime boyun eğip eğmediğimi merak ediyordu. Arts et Métiers’nin<a href="../Text/Section0055.xhtml#Footnote0036" id="Backlink0036"><sup>[36]</sup></a> o güzelim metresine inandığı kadar kadere de inanıyordu, o metreden de bana hep saygıyla söz ederdi, çünkü tuhafiyecilik mesleğinde kullandığı metrenin, bu muhteşem resmi ölçünün tıpatıp aynısı olduğunu öğrenmişti gençliğinde.</p>

    <p>Bu düşkün kırsal bölgenin parselleri arasında hâlâ, orda burda, birkaç tarla ve ekin vardı, hatta yeni evlerin arasına sıkışmış, bu kalıntılara sıkıca sarılmış bir iki yaşlı köylü de vardı. Akşam dönüş saatinden önce zamanımız kalmışsa, annemle birlikte gidip bu tuhaf köylülerin, bir yandan ölülerin çürümeye atıldığı ama yine de ekmek veren, adına da toprak denen şu gevşek, kesekli nesneyi bir demir parçasıyla kurcalayışlarını izliyorduk. “Bayağı sert olsa gerek şu toprak!” diyordu annem her seferinde onları tedirginlikle izlerken. Sefaletin yalnızca kendisininkine benzeyen biçimini, yani kentli olanını biliyordu, kırdakinin nasıl olabileceğini düşlemeye çabalıyordu. Bildiğim kadarıyla tek merak konusu buydu, annemin, bir Pazar günü oyalanmak için de bu ona yetiyordu. Bunu alıp kente dönüyordu.</p>

    <p>Ne Lola’dan, ne de Musyne’den hiç ama hiç haber alamıyordum. Anlaşılan işin iyi tarafında, yani biz kurbanlık koyunlara yönelik, güler yüzlü olduğu kadar acımasız bir yok etme talimatının hüküm sürdüğü tarafta kalmıştı, kaltaklar. İkidir rehinelerin tıkıştırıldığı yerlere yönlendirilmiş oluyordum, böylece. Zaman ve sabır meselesi. Kaderimiz belliydi.</p>
  </div>
</body>
</html>
