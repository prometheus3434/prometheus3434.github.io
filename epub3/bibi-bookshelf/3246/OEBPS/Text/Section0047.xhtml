<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XXXIX</h1>

    <p>Parapine, beni yeniden karşısında bulduğunda, öncelikle pek de iyi görünmediğime dikkat çekti.</p>

    <p>— Sen, epey yorulmuşa benzersin, oralarda, Toulouse’da, diye altını çiziverdi, kuşkucu, her zamanki gibi.</p>

    <p>Orada, Toulouse’da, epey heyecan yaşadığımızı inkâr edecek değildim, ne var ki şikâyet edecek halim de yoktu, neme lazım, esas beladan, en kritik zamanında sıvışmak suretiyle, ucuz kurtulmuştum, en azından öyle olduğunu umuyordum.</p>

    <p>Dolayısıyla bütün macerayı kuşkularımdan da söz ederek en ince ayrıntısına kadar Parapine’e aktardım. Ancak o bu durumda pek de becerikli davrandığıma ikna olmamıştı doğrusu... Gelgelelim bu konuyu uzun uzadıya tartışacak zamanımız olmadı, çünkü bu gelişmelerin akabinde bana bir iş bulma sorunu artık o kadar acil bir niteliğe bürünmüştü ki öncelikle bu konuya eğilmenin zamanı gelmişti. Dolayısıyla yorum yaparak yitirilecek zamanımız yoktu... Kenarda köşede yalnızca yüz elli frankım kalmıştı ve artık nereye gidip yerleşebileceğimi bile bilemiyordum. “Tarapout?..” Artık kimseyi işe almıyorlardı. Ekonomik kriz. O halde Garenne-Rancy’ye mi dönmeli? Yeniden muayenehane müşterileriyle boğuşmaya? Yine de bir an için düşünmedim değil, her şeye rağmen, ancak o da kerhen, en son çare olarak. Heves kadar kolay kırılan başka ne vardı ki şu dünyada?</p>

    <p>Sonunda yine Parapine sağladı bana cennetin kapısını açan doğru anahtarı, tımarhanede, yani tam da, aylardır, kendisinin de çalışmakta olduğu o Tımarhane’de benim için bulduğu iş sayesinde.</p>

    <p>İşler az çok yolunda gidiyordu yine. Parapine, bu Müessese’de yalnızca akıl hastalarının sinemaya gitmelerini sağlamakla görevli değildi, bunun dışında kıvılcımlara da o bakıyordu. Belirli saatlerde, haftada iki gün, sımsıkı kapalı ve kapkaranlık bir odada hepsi özel olarak toplanmış olan melankoliklerin tepelerinde gerçek birer manyetik fırtına koparıyordu. Zihinsel bir sportif faaliyet yani, aynı zamanda da Doktor Baryton’un, yani patronunun, o pek güzel buluşunun uygulamasıydı bu. Pintinin tekiydi zaten, bu hemşeri, azıcık bir maaşa beni işe aldı almasına, ama nah bu kadar uzun maddelerle dolu bir kontrat imzalatarak, hepsi de elbette onun lehine. Yani özetle o bir patrondu.</p>

    <p>Onun o Tımarhane’sinde aldığımız paraya maaş demeye bin şahit isterdi, doğru, bununla birlikte iaşe hiç de fena değil, ibate de gayet düzgündü. Buna ek olarak bir de hemşirelerle mercimeği fırına verebiliyorduk. Bunu yapmak serbestti, zımnen elbette. Baryton, patron, bu uçarılıklarda hiçbir sakınca görmüyordu, hatta bu erotik imkânların personelin müesseseye bağlılığını artırdığını saptamıştı. Hem akıllı, hem hazımlı.</p>

    <p>Kaldı ki, hazır birileri, hem de tam zamanında yetişip bina rızkımı vermişken soru sorup koşul dayatmaya kalkmanın sırası mıydı yani? Şöyle bir düşününce, Parapine’in neden bana öyle birden bu kadar yoğun bir ilgi gösterdiğini kavramakta güçlük çekiyordum. Bana yönelik davranışları beni işkillendiriyordu. Ona, yani Parapine’e, kardeşçe duygular atfetmek ha... Bu onu gereğinden fazla yüceltmek olurdu... Çok daha karmaşık bir neden olsa gerek. Ama olmayacak şey yoktur elbet...</p>

    <p>Öğle yemeklerinde, sofraya hep beraber oturulurdu, âdet böyleydi, başköşede Baryton, patronumuz, kıdemli ruh hekimi, sivri top sakal, kısa ve tombul bacaklar, pek sevecen, parasal meseleler haricinde, bu konuda ona her fırsat verildiğinde ya da bahane bulduğunda enikonu mide bulandırıcı olmayı başarabiliyordu.</p>

    <p>Bol düdük makarnası ve gırtlak törpüleyen cinsten bir Bordeaux şarabıyla bizi ihya etmekte üstüne yoktu, orası kesin. Koca bir bağ miras kalmış ona, öyle anlattı bize. Şansımıza küselim! Şarabın kalitesine bakılırsa, çok vasat bir hasat, benden söylemesi.</p>

    <p>Vigny-sur-Seine’deki bu Tımarhanesinde hasta hiç eksik olmuyordu. Hava güzel olduğunda delilerimizin gezinebildikleri çepeçevre büyük bir bahçesi olduğu için tanıtma yazılarında adı “Sağlık Yurdu” diye geçiyordu. Bahçede gezinirken, kafalarını omuzlarının üstünde zor dengede tutar gibiydiler, deliler, sanki hep, tökezleyip, içindekileri yere saçmaktan korkarcasına. Bu kafaların içinde belli ki feci önemsedikleri türlü türlü oynak ve biçimsiz şeyler çarpışıp duruyordu.</p>

    <p>Ruh hastaları bize ancak, ürkek bir ifadeyle surat ekşiterek ya da kılı kırk yaran forslu idareciler gibi lütfeder ve küstah bir tavır takınarak söz ediyorlardı, bu ruhsal hazinelerinden. Onlara dünyaları verseniz, o kafalarının içinden çivi bile sökemezdiniz. Deli dediğiniz kişi, alt tarafı, bir insanın sıradan düşüncelerinden ibarettir, ama bunların bir kafanın içine sıkı sıkı hapsedilmiş hali. Dünya asla o kafanın içine girip çıkamaz, bu da ona yeter. Su sızdırmayan bir kafa, nehirsiz bir göle döner, iltihaplanır.</p>

    <p>Baryton makarna ve sebzelerini Paris’ten alıyordu, toptancıdan. Dolayısıyla da Vigny-sur-Seine’in esnafı bizi sevmezdi. Hatta bize bayağı gıcık oldukları dahi söylenebilirdi. Bu husumet iştahımızı kesmiyordu. Stajımın başlarında, Baryton, sofradaki daldan dala konuşmalarımızdan gerekli sonuçları çıkarıp felsefi yorumlarını yapıyordu. Ancak ömrünü akıl hastalarının arasında geçirmiş, onların çorbalarına kaşık sallamış, onların zırvalarını az çok bir hizaya getirmeye çalışıp, ekmeğini onların o karman çorman hikâyelerinden çıkarmış bir insan olarak, soframızda da bazen onların o saplantılarından söz etmek zorunda kalmak kadar canını sıkan bir şey yoktu. “Normal insanların sohbet konuları arasında bunların yeri olmaması gerek!” diye belirtiyordu, kendini kollayıp, kestirip atarak. Kendi hesabına bu zihinsel hijyene sıkı sıkıya bağlıydı.</p>

    <p>Kendisi, sohbet etmekten bayağı hoşlanıyordu, hatta neredeyse tedirginlik derecesinde, neşeli olmasından hoşlanıyordu sohbetin, özellikle de güven verici, ayrıca da gayet aklı başında. Çatlaklar konusunda çok fazla ayrıntıya girilmesinden hazzetmezdi. Onlara karşı geliştirdiği içgüdüsel antipati ona yetiyor da artıyordu. Öte yandan bizim gezi öykülerimize bayılıyordu. Doymak bilmiyordu. Benim gelmemle birlikte, Parapine, onun bu gevezeliğinden kısmen yakayı sıyırmıştı. Yemekler sırasında patronumuzu oyalamak açısından beni yerde ararlarken gökte bulmuşlardı. Tüm seyahatlerimi sıradan geçirdik, ballandıra ballandıra anlatıldılar, uyarlanarak elbette, gerektiği gibi edebi bir kılığa sokularak, hoş bir kılığa. Baryton yemek yerken, ağzıyla diliyle, çok ses çıkarıyordu. Kızı sofrada otururken onun hep sağında duruyordu. Daha henüz on yaşında olmasına karşın kızı Aimée<a href="../Text/Section0055.xhtml#Footnote0097" id="Backlink0097"><sup>[97]</sup></a> daha şimdiden onmaz derecede solmuş gibiydi. Belli belirsiz bir cansızlık, iflah olmaz bir kurşuni ten rengi Aimée’yi gözümüzde silikleştiriyordu, sanki hiç durmadan yüzünün önünden sağlıksız küçük bulutlar geçiyormuş gibi.</p>

    <p>Parapine’le Baryton arasında ufak tefek kırgınlıklar oluyordu. Ancak Baryton hiç kindar biri değildi, yeter ki kimse işletmesinin kârlarına burnunu sokmasın. Onun bu hesapları uzun süre boyunca yaşantısının biricik kutsal boyutunu oluşturdu.</p>

    <p>Günün birinde Parapine, o zamanlar hâlâ konuşuyordu, sofradayken ona Etik’ten yoksun olduğunu söyleyivermişti dobra dobra. İlk ağızda Baryton bu lafa gücenmişti. Sonra da her şey yoluna girmişti. Bu kadarcık şey için de küsülmez ya. Baryton benim seyahat serüvenlerimi dinlerken yalnızca romanesk bir heyecan yaşamakla kalmıyor, aynı zamanda kendini tasarruf yapmış da sayıyordu. “Siz oraları, o memleketleri o kadar güzel tasvir ediyorsunuz ki, Ferdinand, bir kez sizi dinledikten sonra, insanın artık ta oralara kadar gitmesine gerek kalmıyor!” Bana yöneltmeyi düşünebileceği en güzel iltifat buydu. Onun bu Tımarhanesine yalnızca gözetimi kolay delileri kabul ediyorduk, asla çok saldırgan ve belirgin olarak katil ruhlu olanları değil. O Tımarhane katiyen öyle çok sıkıcı bir yer değildi. Az sayıda parmaklık, yalnızca bir iki hücre. Hatta o yapı içindeki en endişe verici vaka belki de bizzat küçük Aimée’ydi, onun öz kızı. Hastalardan biri olarak görülmüyordu bu çocukcağız, ancak bu ortam onun ruhuna işlemişti.</p>

    <p>Zaman zaman yemek odamıza kadar yükselen çığlıklar da duyulmuyor değildi, ancak bunların hep oldukça süfli nedenleri vardı. Çok da uzun sürmüyordu zaten. Ayrıca, pompa, koruluk ve iri begonya kümeleri arasındaki bitmek tükenmek bilmeyen gezintileri sırasında uzun ve ani taşkınlık dalgalarının akıl hastası gruplarını ara ara çalkaladığı da oluyordu, yok yere. Bütün bunlar fazla sorun ve telaş yaratmadan ılık banyolar ve damacanalar dolusu afyonlu şurupla son buluyordu.</p>

    <p>Deliler bazen yemekhanenin sokağa bakan birkaç penceresinin önüne gelip oradan çığlık atarak ortalığı velveleye veriyorlardı, ancak asıl dehşeti daha çok kendi içlerinde saklıyorlardı. Bizim tüm tedavi girişimlerimize karşılık o dehşetleriyle yakından ilgileniyor, ona iyi bakıyorlardı, bizzat. Bu dirence tutkuyla sarılıyorlardı.</p>

    <p>Şimdi geriye dönüp de baba Baryton’un yerinde tanımış olduğum tüm o delileri düşününce, temel yaratılışımızın savaş ve hastalıktan başka, yani kâbusun bu iki sonsuzluğunun dışında başka bir gerçek eserinin varlığından kuşku duymaktan kendimi alamıyorum.</p>

    <p>Sonuçta varoluşun neden olduğu en büyük yorgunluk belki de insanın yirmi yıl, kırk yıl boyunca, hatta daha bile uzun süre, aklı başında kalmak için harcadığı o olağanüstü çabadır, basitçe, derinden kendi, yani tiksindirici, dehşetengiz, saçma olmamak uğruna. Baştan veri olarak elimize tutuşturulan şu aksak ikinci sınıf insanı, sabahtan akşama kadar hep küçük bir evrensel ideal, birinci sınıf bir insan olarak sunmak zorunda kalmamız ne de büyük kâbus.</p>

    <p>Tımarhane’de, her fiyattan hastamız vardı, en varlıklıları Louis XV tarzında döşenmiş, duvarları sıkıca kapitone kumaş kaplı odalarda kalıyordu. Bunlara Baryton her gün yüksek tarifeden viziteye çıkıyordu. Onlar da onu bekliyorlardı. Ara sıra, okkalı bir çift tokat yediği de oluyordu, Baryton’un, hem de eli bayağı ağır cinsinden ve taammüden. Derhal bunları vizite ücretine ekliyordu, özel tedavi kalemine.</p>

    <p>Sofrada Parapine’in ağzını bıçak açmıyordu, ama Baryton önünde belagat alanındaki başarılarımın onu en ufak şekilde rencide ettiği de sanılmasın, aksine, öncesine, yani mikroplar dönemine kıyasla daha bile az endişeli gibiydi, sonuç olarak, neredeyse halinden hoşnut sayılabilirdi. Unutmamak gerek ki şu reşit olmayan kızlar meseleleri onu az buz korkutmuş değildi. O gün bugün cinsellik konusunda biraz aklı karışmıştı. Boş zamanlarında, o da, herhangi bir hasta gibi, Tımarhane’nin çimenlerinde geziniyordu ve ne zaman yanından geçsem, bana gülümsüyordu, ancak bu gülümseyişler öylesine kararsız, öylesine solgundu ki, bunları birer veda olarak algılamak da mümkündü.</p>

    <p>Her ikimizi de teknik personeli arasına kabul etmek suretiyle, Baryton iyi bir iş kotarmıştı, çünkü biz ona yalnızca günün her saati özveri sunmakla yetinmiyor, aynı zamanda uzak kaldığı ve tiryakisi olduğu eğlenceyi, macera yankılarını da sunuyorduk. Bu nedenle de her fırsatta hoşnutluğunu bize canı gönülden ifade ediyordu. Bununla birlikte, bazen Parapine hakkında bir ihtiyat kaydı düştüğü de oluyordu.</p>

    <p>Parapine’le kendini asla tam olarak rahat hissetmemişti. “Bakınız Ferdinand... Parapine... dedi bir gün bana, dertleşirken, aslında Rus’tur!” Baryton için Rus olmak demek, en az “şeker hastası” ya da “zenci ağzıyla konuşma” kadar betimleyici, morfolojik, affedilmez bir özellikti. Aylardır ruhunu kemiren bu konu hazır açılmışken, Baryton benim yanımda ve özel olarak benim çıkarıma hizmet ederek olağanüstü derecede beynini zorlamaya başladı... Onu hiç böyle görmemiştim. Tam da ikimiz birlikte buraların “tütüncüsüne” sigara almaya gidiyorduk.</p>

    <p>— Parapine, sevgili Ferdinand, haddizatında gayet zeki bulduğum bir çocuktur, orası öyle... Mamafih yine de tümüyle keyfi denecek bir zekâsı var bu çocuğun! Sizce de öyle değil mi Ferdinand? (“Ferdinang” diye telaffuz ediyordu). Bu çocuk, öncelikle, uyum sağlamayı reddeden biri... Onda hemen fark edilen bir özellik bu... Mesleğiyle bile tam olarak barışık değil... Hatta bu dünyayla bile barışık değil!.. İtiraf edin!.. Üstelik bu konuda da haksız! Tamamen haksız!.. Değil mi ki acı çekiyor!.. İşte size ispatı! Bakın, ben mesela, ne kadar uyum sağladığımı görüyorsunuz Ferdinand!.. (bunu derken iman tahtasına vuruyordu.) Farzımuhal tut ki yarın dünya, mesela tersine dönmeye başladı. Peki, ya ben ne yaparım? Uyum sağlarım, Ferdinand! Hem de derhal! Peki bunu nasıl yaparım, biliyor musunuz Ferdinand? Şöyle bir güzelce on iki saat fazladan uyku çekerim, işte bütün mesele bu! İşte bu kadar! Haydi hop! Atla deve değil! Oldu da bitti! Uyum sağlamış oluveririm! Oysa sizin şu Parapine, onun başına benzer bir macera gelse ne yapar biliyor musunuz? Daha en az bir asır boyunca kafasında bin türlü projeyi, küskünlüğü evirir çevirir durur!.. Hiç şüphem yok! Benden söylemesi! Yalan mı yani?.. Dünya tersine dönüyor diye uykuları kaçar!.. Burda kim bilir hangi özel adaletsizliğin izini arar!.. Fazla adaletsizlik varmış!.. Onun saplantısı da bu zaten, adaletsizlik!.. Henüz benimle konuşmaya tenezzül ettiği dönemlerde bana uzun uzun bu adaletsizlikten söz ederdi... Peki siz onun mızmızlanmakla yetineceğini mi sanıyorsunuz? Keşke böyle olsa, buna dünden razıyım!.. Ama hayır! O derhal dünyayı havaya uçuracak bir şeyler aramaya koyulur! İntikam almak için Ferdinand! Ve en kötüsü de ne biliyor musunuz, söyleyeyim size, Ferdinand... Ama bakın bu tamamen aramızda kalsın... İşte en kötüsü de aradığı o şeyleri er geç bulacak olmasıdır!.. Tam da söylediğim gibi! Ah! Bakın Ferdinand şimdi size izah edeceklerimi iyice aklınızda tutmaya bakın... Bir basit deliler vardır ve bir de başka deliler, medeniyet saplantısını kafaya takmış olanlar... Parapine’in bu ikinci kategoridekilerin arasında değerlendirilmesi gerektiği düşüncesi beni mahvediyor!.. Bir gün bana ne dedi biliyor musunuz?</p>

    <p>— Bilmiyorum efendim...</p>

    <p>— İşte bakın, dedi ki: “Penisle matematik arasında sayın Baryton, hiçbir fark yoktur! Hiç! Sıfır!” Daha durun bakalım!.. Benimle yeniden konuşmak için neyi bekliyor biliyor musunuz?</p>

    <p>— Hayır sayın Baryton, hayır, en ufak bir fikrim yok...</p>

    <p>— Size anlatmadı mı?</p>

    <p>— Hayır, henüz değil...</p>

    <p>— Ama bana, bana söyledi bunu işte... Matematik çağının gelmesini bekliyormuş! Bu kadar basit! Kesin kararlı! Bana karşı geliştirdiği bu tümüyle saygısız tavrı nasıl buldunuz? Ben ki onun büyüğüyüm? Şefiyim?..</p>

    <p>Bu akıl almaz fanteziyi aramızda sindirebilmemiz için biraz olsun gülmem gerekiyordu. Ancak Baryton artık zıvanadan çıkmıştı. Başka bir sürü konuda daha yakınmanın fırsatını bile buldu...</p>

    <p>— Ah! Ferdinand! Bakıyorum da bütün bunlar sizin gözünüzde pek kayda değer değil... Masum lakırdılar, ipe sapa gelmez zırvalar ve buna benzer şeyler... Böyle bir sonuca vardığınız anlaşılıyor... Bundan ibaret, değil mi?.. Ey pervasız Ferdinand! Bırakın da, tam aksine, sizi bu yanılgılara karşı adamakıllı uyarayım, bunların zararsızlığı sadece görünürdedir! Benden söylemesi, bu konuda tamamen yanlış düşünüyorsunuz!.. Tamamen yanlış!.. Haddizatında külliyen yanlış düşünüyorsunuz!.. Takdir edersiniz ki, meslek hayatım boyunca çılgınlığın ılımlısı azgını, her türlüsü hakkında burada ya da başka yerde duyulabilecek hemen hemen ne varsa duymuşumdur!.. Kaçırdığım en ufak bir şey yok!.. Buraya kadar mutabıkız, değil mi Ferdinand?.. Ayrıca, eminim fark etmişsinizdir, Ferdinand, öyle manasız endişelere kapılabilecek bir insana da benzemiyorum, değil mi?.. Ya da mübalağaya yatkın?.. Hayır, değil mi? Benim değerlendirme kabiliyetim açısından bir kelimenin ya da birkaç kelimenin, hatta upuzun cümlelerin, koca nutukların ağırlığı nedir ki!.. Doğuştan ve yaradılışım gereği basit biri olduğum için, nispeten tutuk sayılabilecek ve kelimelerden kesinlikle ürkmeyen o nadir insanlardan biri olduğum inkâr edilemez herhalde!.. Bakın şimdi, Ferdinand, son derece titiz bir inceleme sonrasında, Parapine konusunda, gayet temkinli davranmak zorunda olduğum sonucuna vardım!.. Onun hakkında çok ciddi şüphelerim var... Onun o zirzopluğu zararsız ve yaygın olanlarınkinin hiçbirine benzemiyor... Bana öyle geliyor ki onunki en basit yoldan bulaşan cinsten bir saplantı, bu, antikalığın en korkunç ve nadir rastlanan cinslerinden birine denk düşüyor: Sosyal ve egemen cinsi!.. Dostunuzun durumu henüz tam olarak delilik sayılamaz... Hayır! Bu belki yalnızca aşırı kanaat sahibi olmaktan ibaret... Ancak bulaşıcı meczupluk nedir bilirim ben... Aşırı kanaat sahibi olmaktan beter hiçbir şey yoktur!.. Ben ne dediğimi biliyorum, Ferdinand, bu çeşit aşırı kanaat sahiplerinin nicelerini kendi gözümle gördüm, hem de değişik menşelerden! Sonuç olarak aralarında en kudurmuşları adaletten söz edenleriymiş gibi geliyor bana!.. Önceleri, bu adalet meraklıları ilgimi çekmedi değil, itiraf ediyorum... Ama artık sinirime dokunuyorlar, beni iyice çileden çıkarıyor bu manyaklar... Siz de aynı kanaatte değil misiniz?.. İnsanlarda bu açıdan garip bir intikal kolaylığı olduğu anlaşılıyor ve bu beni ürkütüyor, hem de tüm insanlarda, duyuyor musunuz beni?.. Nazarı dikkatinizi celbederim Ferdinand! Hepsinde! Alkol ve erotizm için olduğu gibi... Aynı meleke... Aynı kader... İnanılmaz derecede yaygın... Gülüyor musunuz Ferdinand? Bakın o zaman siz de beni ürkütürsünüz! Metanetsiz! Hassas! Basiretsiz! Vahim Ferdinand! Ben de sizi ciddi biri sanmıştım!.. Unutmayın ki ben ihtiyarladım artık, Ferdinand, ben istesem geleceği hiç iplememe lüksüne sahip olabilirim! Bu hak bana tanınır! Ama ya siz!</p>

    <p>İlkesel olarak, her zaman ve her konuda patronumla aynı kanaatteydim. Şu dertli yaşantım sırasında pratik açıdan pek büyük bir ilerleme kaydedebilmiş değildim, ancak hiç olmazsa köle ruhluluğun temel protokol ilkelerini öğrenmiştim. Böylelikle, bu yatkınlıklarım sayesinde Baryton’la sonunda epey ahbap olduk, ben asla sorun yaratmazdım, sofrada az yemek yerdim. Cici bir asistandım yani, hem ucuza mal olan hem de hiçbir iddiası olmayan, tehdit oluşturmayan.</p>
  </div>
</body>
</html>
