<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XVI</h1>

    <p>Sanki nereye gittiğimi biliyormuşum gibi, bir de yol seçer gibi yaptım ve yönümü değiştirdim, sağ tarafımda başka bir sokağa girdim, daha aydınlık, “Broadway”di adı. Bunu bir levhadan okudum. En üst katların da üstünde, yukarılarda, martılarla birlikte azıcık gün ışığı vardı, bir de gökyüzünden parçacıklar. Bizlerse, aşağının ışıltılarında ilerliyorduk, ormanınkiler kadar hastalıklı, üstelik o kadar gri ki, koca bir kirli pamuk yığını gibi tüm sokağı dolduruyordu.</p>

    <p>Bu bitmek bilmeyen sokak hüzünlü bir yara gibiydi, dibinde de biz, bizler, bir uçtan bir uca savrulan, bir acıdan ötekine, asla göremediğiniz sonuna doğru, dünyanın tüm sokaklarının sonuna doğru.</p>

    <p>Araba geçmiyordu, yalnızca insanlar ve yine insanlar.</p>

    <p>Burası, bana sonradan açıkladılar, paha biçilmez semtmiş, altın semti: Manhattan. Yalnızca yayan girilebiliyordu, kiliseye girer gibi. Bugünün dünyasında Banka’nın kalbinin attığı güzelim yer. Yine de geçerken yerlere tükürenler var. Bu ne cüret.</p>

    <p>Taşı toprağı altın bir semt bu, tam bir mucize, hatta kapıların arkasından bu mucizeyi işitmek bile mümkün buruşturulan dolarların çıkardığı seslerde, daima fazlasıyla hafiftir o, yani dolar, gerçek bir Kutsal-Ruh, kandan bile daha değerli.</p>

    <p>Onları, yani nakitleri korumakla görevli memurları gidip görecek zamanı buldum, hatta onlarla konuşmak için içeri bile girdim. Mutsuzdular ve maaşları düşüktü.</p>

    <p>Müritler Bankalarına girdiklerinde, sanmayasınız ki canlarının çektiği gibi öylesine dalıp paraları alabilsinler. Katiyen. Önce küçük bir kafesten ona bir şeyler mırıldanarak Dolar’la konuşmaları gerek, bir nevi günah çıkarıyorlar yani. Fazla gürültü yok, yumuşacık bir ışık veren lambalar, yüksek kemerler arasında minnacık bir gişe, o kadar. Vaftiz şekerini yutmuyorlar. Onu cebe indiriyorlar. Öyle huşu içinde onları uzun uzadıya seyredemezdim. Ne de olsa dümdüz gölge bölmeleri arasından sokaktaki insanların peşinden gitmem gerekiyordu.</p>

    <p>Birden, tıpkı bir ışık havzasına ulaşan bir yarık gibi genişleyiverdi sokağımız. Kendimizi oracıkta yeşilimtırak bir gün birikintisinin karşısında buluverdik, dizi dizi canavarları andıran evlerin arasına sıkışmış. Bu açıklığın tam ortasında, hafif kırsal havalı, hüzünlü çimlerle çevrili bir konak duruyordu.</p>

    <p>Orada görünen bu binanın ne olduğunu sordum, kalabalık komşularımdan nicesine, ama çoğu beni duymazlıktan geldi. Yitirilecek zamanları yoktu. Çok yakınımdan geçen, gençten biri, yine de lütfedip beni bilgilendirerek bunun Belediye binası olduğunu belirtti, sömürge döneminden kalma eski bir tarihi eser diye de ekledi, tamamen tarihi nitelikte... orada öylesine terk edilmiş... Bu vahanın çevresi park havasındaydı, bankları da vardı, hatta Belediye’yi seyretmek için de oldukça rahattı, oturarak. Geldiğim sırada görülebilecek pek başka bir şey de yoktu.</p>

    <p>Aynı yerde bir saat kadar bekledim ve öğleüzeri aniden, bu alacakaranlığın içinden, bu hareket halindeki, kopuk kopuk, ruhsuz kalabalığın içine, yadsınamaz güzellikte kadınlardan oluşan bir çığ düşüverdi.</p>

    <p>O ne keşifti öyle! O ne Amerika! O ne hoşluk! Lola’nın anısı! Onun örneği beni yanıltmamıştı! Bu doğruydu!</p>

    <p>Hac seferimin can alıcı noktasına varıyordum. Ve eğer aynı anda midemin kazınmasının durmadan kendini hatırlatmalarına maruz kalmasaydım kendimi o gerçeküstü estetik vahiy anlarından birinde sanabilirdim. Aralıksız keşfettiğim o güzellikler, azıcık güvenim ve konforum da olsaydı beni o sıradan insanlık durumumdan kolayca uzaklaştırabilirdi. Yani uzun lafın kısası, bir de sandviçim olsaydı kendimi tam bir mucizenin ortasında hissedebilirdim. Ama o sandviçin eksikliği de öyle bir hissediliyordu ki!</p>

    <p>Yine de o ne alımlı esneklikti öyle! O ne inanılmaz zarafet! O ne ahenk yaratıcı buluşlar! Ürkütücü nüanslar! Tüm tehlikelerin açığa çıkışı! Beden ve yüzün vadedebileceği her şeyin onca sarışının arasında sergilenişi! Hele o esmerler! Ya o kınalı ilahelere ne demeli! Ve de üstelik geldikçe geliyorlardı! Acaba, diye düşündüm, Antik Yunan çağı mı yeniden başlıyor? Tam zamanında gelmişim!</p>

    <p>Benim, yanı başlarında, oracıkta, şu bankın üzerinde, beyni sulanmış, erotiko-mistik bir hayranlıktan, kininden ve itiraf etmek gerekirse açlıktan ağzının suları akar vaziyette varoluşumun farkına bile varmamış gibi davranıyor olmaları, bu Zümrüdüankalara gözümde daha da ilahi bir nitelik kazandırıyordu. İnsanın kendi kabuğundan çıkabilmesi mümkün olsaydı eğer bunu tam o sırada yapardım, bir daha geri dönmemecesine. Beni onun içinde tutan bir şey kalmamıştı.</p>

    <p>Bu inanılmaz fıstıklar beni alıp götürebilirlerdi, yüceltebilirlerdi, çakacakları tek bir işaret, söyleyecekleri tek bir söz yeterliydi, anında ve tümüyle Düş dünyasına geçebilirdim, ancak sanırım onların başka işleri güçleri vardı.</p>

    <p>Böylece bir, derken iki saat şaşkınlık içinde geçiverdi. Artık hiçbir beklentim kalmamıştı.</p>

    <p>Bağırsaklar vardır. Bizim oralarda kırsal kesimde sokak serserilerine yapılan numarayı hiç izlediniz mi? Hani eski bir cüzdanın içini bir tavuğun kokuşmuş bağırsaklarıyla doldurursunuz. Eh işte, insan dediğiniz de tıpkı ona benzer, benden söylemesi, daha iri ve oynak ve de açgözlü, ama içinde de, bir düş.</p>

    <p>Biraz da ciddi olmak gerekiyordu, az miktardaki bozuk para birikimimi hemen tüketmemeliydim. Pek fazla bozuk param yoktu. Saymaya bile cesaret edemiyordum. Zaten sayamazdım da, çift görüyordum. Ancak incecik olduklarını hissediyordum, o uçucu kâğıt paraların, kumaşın içinden ellediğimde, cebimde, hemen elimin altında, sallapati istatistiklerimle birlikte.</p>

    <p>Oradan geçen erkekler de vardı, özellikle gençler, pembe tahta parçalarını andıran o kafalarıyla, kuru ve tekdüze bakışlar, sıradan olarak bile nitelendirmekte zorlanılacak çeneler, öylesine geniş, öylesine kaba... Neyse, ola ki kadınları çenelerini o haliyle beğeniyorlardır. Sokakta her bir cinsiyet kendi yoluna gider gibiydi. Onlar, yani kadınlar yalnızca mağaza vitrinlerine bakıyorlardı, kendilerini tümüyle, her bir vitrinde azar azar, ancak çok özlü biçimde, belirgin olarak sergilenmiş çantaların, eşarpların, küçük ipekli şeylerin çekiciliğine kaptırmışlardı. Bu kalabalık içinde pek yaşlı insana rastlanmıyordu. Pek fazla çifte de öyle. Kimse benim orada, yapayalnız saatlerce bir bankın üstünde çakılıp kalmış gelip geçeni seyretmemi garipsemiyor gibiydi. Yine de, bir an geldi ki, kaldırımın ortasında hokka gibi duran polis memuru benim garip projelerim olabileceğinden kuşkulanmaya başladı. Besbelli.</p>

    <p>Nerede olursak olalım, yetkili makamların dikkatlerini üzerimize çektiğimizde, yapılabilecek en iyi şey toz olmaktır, hem de bir an önce. Açıklama falan yok. Girecek bir delik bulmalı! dedim kendi kendime.</p>

    <p>Bankımın sağında tam da bir delik vardı, enli, bizdeki metrolara benzer şekilde kaldırımın kenarında. Bu delik bana uygun geldi, genişçeydi, önünde de pembe mermerden bir merdiveni vardı. Sokaktaki birçok insanın içine girip çıktıklarını görmüştüm. İnsanlar ihtiyaçlarını bu tür yeraltı geçitlerinde gideriyorlardı. Derhal durumu anladım. Olayın olup bittiği oda da mermerdendi. Bir nevi havuzdu, berbat bir havuz, ama havuz dediysek tüm suyu boşaltılmıştı, yalnızca ölgün, süzülmüş bir gün ışığıyla doluydu, oracıkta bitiyordu ışık, kokularının ortasında, düğmelerini çözmüş ve herkesin önünde pis işlerini, barbarca sesler çıkararak ıkınmaktan epey morarmış insanların üzerine düşerek.</p>

    <p>Erkek erkeğe, öylesine, teklifsizce, çevredeki herkesin kahkahaları arasında, futbol maçında tezahürat yapar gibi birbirlerini destekleyerek. Önce, gelir gelmez, ceketler fora ediliyordu, bir güç gösterisinde bulunacakmış gibi. Uygun kıyafetler giyiliyordu bir nevi, âdet öyleydi.</p>

    <p>Sonra, iyice yakası açık, osurarak ve daha da beteri, akıl hastanesi avlusundaki gibi el kol hareketleri yaparak, kazurat mağarasına yerleşiyorlardı. Yeni gelenler sokağın basamaklarından aşağı inerken binlerce boktan espriye yanıt vermek zorundaydılar; ancak yine de hallerinden pek bir memnun gibiydiler.</p>

    <p>Erkekler, yukarıda, kaldırımda ne kadar düzgün davranıyorlarsa, hem de kaskatı, hatta kasvetli, buna karşılık şamatacı bir kalabalıkta bağırsaklarını boşaltma ülküsü de onları bir o kadar rahatlatıyor ve içten içe sevindiriyor gibiydi.</p>

    <p>Her tarafına bulaşmış tuvalet kapıları, menteşelerinden sökülmüş, sarkar vaziyette. Ayaküstü sohbet etmek için bir hücreden ötekine geçiliyordu, boş bir oturak bekleyenler koca purolar içiyorlardı, mevcutları işgal edenlerin sırtını sıvazlayarak, onlarsa, iş başında, inatçı, gergin yüzlerini ellerinin arasına sıkıştırmış durumdaydılar. Birçoğu bu yüzden yaralılar ya da doğum yapan kadınlar gibi bayağı ıhlıyorlardı. Kabız olanlar dâhiyane işkencelere tabi tutulmakla tehdit ediliyorlardı.</p>

    <p>Bir su fışkırtışı bir yerin boşaldığını işaret ettiğinde, boşalan gözün çevresinde bağırış çağırışlar artıyordu ve buraya kimin sahip olacağı çoğu kez yazı tura ile belirleniyordu. Gazeteler okunur okunmaz, küçük birer yastık gibi kalın olmalarına karşın, derhal bu makat emekçileri sürüsü tarafından eritiliveriyordu. Duman nedeniyle yüzleri seçmek pek mümkün değildi. Çıkardıkları kokular nedeniyle onlara yanaşmaya tereddüt ediyordum.</p>

    <p>Bu çelişki bir yabancının aklını karıştırmak için birebirdi. Bu denli mahrem bir açık saçıklık, olağanüstü bir bağırsak samimiyeti ama sokakta bu denli bir kusursuz kısıtlılık! Sudan çıkmış balığa dönmüştüm.</p>

    <p>Aynı merdivenleri tırmanarak aynı bank üzerinde dinlenmek üzere gün ışığına döndüm. Ani bir sindirim ve densizlik abartısı. Kakanın güler yüzlü komünizminin keşfi. Aynı maceranın bu pek şaşırtıcı farklı boyutlarını ayrı ayrı kendi hallerine bırakıyordum. Onları çözümleyecek ya da sentezini yapacak gücüm yoktu. Karşı konulmaz biçimde istediğim tek şey uyumaktı. Tatlı ve nadir bir tutku!</p>

    <p>Dolayısıyla oraya açılan caddelerden birine dalan sokaktakilerin kuyruğunda yerimi yeniden aldım ve kopuk kopuk gitmeye başladık, her bir vitrini kalabalığı parçalara ayıran mağazalar yüzünden. Orada bir otelin kapısı açılıyor, büyük bir çalkantı yaratıyordu. İnsanlar geniş dolaplı kapıdan dışarıya fışkırıyordu, bense tam zıt yöne içerideki büyük hole doğru yutuluverdim.</p>

    <p>İlk ağızda şaşırtıcı... Her şeyi binanın görkeminden, oranlarının büyüklüğünden kestirmek, düşlemek gerekiyordu çünkü her şey öylesine loş ampuller altında olup bitiyordu ki insanın gözleri ancak bir süre sonra alışabiliyordu.</p>

    <p>Bu loşlukta birçok genç kadın vardı, mücevher kutularına gömülür gibi derin koltuklara gömülmüş. Çevrelerindeyse, olağanüstü ipeksi yüksekliklerde ayak ayak üstüne atmış bu bacak sırasının açığından, belli bir mesafeden sessizce volta atan, onlara odaklanmış erkekler, meraklı ve ürkek. Bu afetler sanki adamakıllı ciddi ve adamakıllı pahalı birtakım olayları bekliyorlar gibi gelmişti bana. Elbette, düşündükleri kişi ben değildim. Bu durumda, bu sıra halindeki ellenebilir çekiciliğin önünden ben de geçiverdim, kıyın kıyın.</p>

    <p>Tek bir koltuk sırasına dizilmiş bu görkemli eteği sıyrılmışların sayısı en azından yüzü bulduğu için, kendimi öylesine düşlere kaptırmış, mizacıma göre öylesine fazla güçlü bir güzellik porsiyonu yutmuştum ki, kabul bürosuna vardığımda adeta durduğum yerde sallanıyordum.</p>

    <p>Kürsünün önünde, saçları briyantinli bir görevli şiddetle bana bir oda önerdi. Otelin en küçük odasında karar kıldım. O sırada yanımda taş çatlasa elli küsur dolarım vardı, fikir desen neredeyse tükenmişti, özgüvense sıfır.</p>

    <p>Bu görevlinin bana önereceği odanın gerçekten de tüm Amerika’nın en küçük odası olmasını diliyordum, çünkü adamın oteli, <em>Laugh Calvin,</em> afişlerde kıtanın en şatafatlı döşenmişlerinin arasında en işlek otel olarak tanıtılıyordu.</p>

    <p>Tepemde ne de çok döşeli mekân vardı, sonsuz sayıda! Yanı başımda ise, şu koltuklarda, ne de çok seri halinde ırza geçme ayartması! Ne uçurumlar! Ne tehlikeler! Yoksulun estetik işkencesinin hiç mi sonu yoktur? Açlığından da mı inatçıdır? Ancak bu iğvaya kendimi kaptıracak zaman yoktu, bürodakiler atik davranıp bir anahtar sıkıştırıvermişlerdi elime, ağır mı ağır. Kımıldamaya bile cesaret edemiyordum.</p>

    <p>Uyanık bir bacaksız, çok genç bir tuğgeneral gibi giyinmiş, birden önümde beliriverdi; emredici bir kumandan. Bürodaki yassı saçlı görevli metal zilini üç kez çınlattı ve bizim bacaksız ıslık çalmaya başladı. Yolcu ediliyordum. Kalkış işareti. Yola düştük.</p>

    <p>Önce bir koridordan geçtik, haldır haldır, bir metro gibi gözü kara gidiyorduk. Yönlendiren oydu, yani velet. Bir köşe daha, bir dolambaç ve sonra bir tane daha. Oyalanmadan. Güzergâhımızı biraz eğikleştirip, geçiverdik. Asansöre gelmiştik. Bir anlık bir yorgunluk. Geldik mi? Hayır. Bir koridor daha. Daha bile karanlık, tüm bölmelerde abanoz kaplama vardı sanırım. İnceleyecek zamanım yoktu. Ufaklık ıslık çalıyor, entipüften bavulumu da kapmış gidiyordu. Ona hiçbir şey sormaya cesaret edemiyorum. Yürümek gerek yalnızca, farkındayım. Yolumuzun üstünde, orada burada, karanlıkların içinde, kırmızı ve yeşil bir ampul talimat serpiştiriyor. Uzun yaldızlı çizgiler kapıları damgalıyor. 1.800’lü, sonra da 3.000’li numaraları çoktan geride bırakmıştık, gelgelelim hâlâ aynı baş edilmez kaderimizin peşinden ilerlemeye devam ediyorduk. Rütbeli küçük komi, gölgelerin arasında adı konulmamışın izini sürüyordu, kendi içgüdüsünün peşinden gider gibi. Bu inde hiçbir şey onu hazırlıksız yakalayamıyordu. Bir zencinin ya da yine zenci bir oda hizmetçisinin yanından geçerken, ıslığı dertli tınılı bir makamdan ötüyordu. O kadar.</p>

    <p>Bir yandan hızlanmaya çabalarken, Karantina’dan kaçarken hâlâ sahip olduğum tüm özgüveni de bu bir örnek koridorlar boyunca yitirmiştim. Tıpkı daha önce kulübemin Afrika rüzgârları altında ılık su tufanında dağılışı gibi ben de dağılıyordum. Kendi hesabıma burada ben de hiç tanımadık bir duyumlar tufanıyla cebelleşiyordum. İki cins insanlık durumu arasındayken öyle bir an gelir ki insan boşlukta debelenmeye başlar.</p>

    <p>Ansızın bacaksız, haber vermeden, çark etti. Gelmiştik. Bir kapıya tosladım, bu benim odamdı, bölmeleri abanoz kaplı irice bir kutu. Sadece masanın üstüne düşen azıcık bir ışık ürkek, yeşilimtırak bir lambayı sarmalıyordu. “<em>Laugh Calvin</em> otelinin Müdürü dostluğuna güvenilebileceğine dair yolcuyu temin ediyordu ve onun, yani Müdür’ün, New York’ta geçireceği tüm zaman zarfında yolcunun neşesinin yerinde olması konusuyla şahsen alakadar olacağını beyan ediyordu.” Hemen fark edilecek şekilde orta yere konmuş olan bu ilanı okumak bile, mümkün olsaydı eğer, ruhi çöküntümün derecesini bir kat daha artıracak nitelikteydi.</p>

    <p>Nihayet yalnız kaldığımda, durum daha da kötüleşti. Bütün bu Amerika kalkmış, beni bu odanın içinde bile taciz ediyor, koca koca sorular sorup sevimsiz önsezilerimi tetikliyordu.</p>

    <p>Öncelikle, yatağın üzerinde, endişeli endişeli, bu mıntıkanın loşluğuna alışmaya çalışıyordum. Periyodik bir homurtuyla beraber pencere tarafındaki duvarlar sallanıyordu. Üstgeçitten giden metro. Karşıda, iki sokak arasında, bir mermi gibi fırlıyor, delişmen kentin içinde o semt senin bu semt benim, sarsak sarsak geziniyordu, titrek ve kıyılmış çuvallarla dolu. Saatte yüz kilometre hızla bir duvardan ötekine fırlarken ilkini terk edip gittiğinde yankısı daha uzun süre arkasından gürlemeye devam eden bir ıskarmoz çağlayanının üstünde gitgide gövdesini titrettirişi görülebiliyordu, tam da orada. Yemek saati bu bitkinlik anına denk düştü ve ardından yatma saati de öyle.</p>

    <p>Beni tamamen serseme çeviren şey daha çok bu öfkeli metro olmuştu. Bu küçük avlu kuyusunun öteki tarafında, bölme duvarı önce birer, sonra ikişer, ardından da onar onar aydınlanmaya başladı. Bazılarında neler olduğunu görebiliyordum. Yatmaya niyetlenen karı kocalardı. Dikey saatleri geride bıraktıktan sonra, Amerikalılar da en az bizim oralılar kadar düşkün gibiydiler. Kadınların kalçaları fazla dolgun ve fazla solgundu, en azından görebildiklerim öyleydi. Erkeklerin çoğuysa yatmadan önce tıraş olurken bir yandan da puro içiyorlardı.</p>

    <p>Yatakta önce gözlüklerini, sonra da bir bardağa takma dişlerini çıkarıyorlar, hepsini de orta yerde bırakıyorlardı. Aralarında, cinsiyetler arasında, pek konuşur gibi bir halleri yoktu, tıpkı sokakta olduğu gibi. Pek uysal kocaman hayvanlara benziyorlardı, canlarının sıkılmasına iyice alışmış. Beklediğim şeyleri aydınlıkta yapan topu topu iki çift görebildim, o da pek haşince değil. Diğer kadınlara gelince, onlar kocalarının banyodaki işlerini bitirmesini beklerken yatakta şeker yiyorlardı. Sonra da herkes ışıkları söndürdü.</p>

    <p>Ne hazin şey şu yatan insanlar, işlerinin yolunda gitmesini hiç de iplemedikleri nasıl da belli, onların, buralarda oluşumuzun nedenini anlamaya çalışmadıkları nasıl da belli. Umurlarında bile değil. Dertleri uyumak, nasıl olursa olsun, dalyarak bunlar, dallama, kösele suratlı, Amerikalıymış değilmiş fark etmez. Vicdanları daima rahat.</p>

    <p>Bense o kadar çok tekin olmayan şey görmüştüm ki olup bitenlerden hoşnut olmam olanaksızdı. Hem fazla şey biliyordum hem de yeterince bilmiyordum. Dışarıya çıkman gerek, diyordum kendi kendime, yine dışarıya çıkmalısın. Belki Robinson’la karşılaşırsın. Aptalca bir düşünceydi elbette ancak yeniden sokağa çıkmak için bir bahanem olsun diye sarılmıştım ona, üstelik küçücük yatakta ne kadar sağa sola dönersem döneyim bir türlü gözüme uykunun zerreciği bile girmiyordu. Bu durumda otuzbir çekmekle bile insan ne eğlence, ne de teselli bulabiliyordu. Gerçek umutsuzluk da budur işte.</p>

    <p>İşin daha kötüsü bir önceki gün ve zaten fazlasıyla uzun süredir yaptıklarınızın aynısını ertesi gün yapacak gücü nereden bulacağınızı bilememektir, bu ahmakça girişimler için, bu asla bir sonuca ulaşmayan bin bir tasarı için, yıkıcı zorunluluktan kurtulma denemeleri için, her seferinde çuvallayan o denemeler için gerekli gücü nereden bulacağınızı, kaldı ki bunların hepsi de yalnızca kaderin karşı konulmaz olduğuna, duvarın dibine düşmek gerektiğine kendinizi bir kez daha ikna etmenize yarayacaktır, her akşam, her seferinde daha eğreti, daha galiz olan bu ertesi günün kâbusunu yaşayarak.</p>

    <p>Belki yaş da, o hain de ekleniyordur bunlara ve bizi beterin beteriyle tehdit ediyordur. Yaşamı dans ettirecek kadar müziğimiz kalmamıştır içimizde, işte bu. Tüm gençlik daha şimdiden dünyanın öbür ucunda gerçeğin sessizliğinde ölüvermiştir. Peki dışarıda nereye gidilebilir ki, soruyorum size, içinizde yeterli miktarda çılgınlık kalmamışsa? Gerçek, bitmek bilmeyen bir can çekişmedir. Bu dünyanın gerçeği ölümdür. Seçim yapmak gerek, ya ölmek ya da yalan söylemek. Bense asla kendimi öldüremedim.</p>

    <p>Dolayısıyla yapılacak en iyi şey sokağa çıkmaktı, yani şu küçük intihar. Uykuyu fethetmek ve tıkınmak için herkesin küçük çapta kendine özgü yol yordamı vardır. Ertesi günkü kayıntı paramı kazanabilecek yeterli gücü toplayabilmem için eninde sonunda uyumam gerekiyordu. Canlılık kazanabilmeliydim, salt yarın bir iş bulmaya yetecek kadar ve o arada, uyku bilinmezini derhal aşabilecek kadar. Uykuya dalabilmenin kolay olduğu sanılmasın sakın, insan her şeye kuşkuyla bakmaya başlamayagörsün hele, özellikle de size aşılanan bunca korku varken.</p>

    <p>Giyindim ve iyi kötü, asansöre kadar ulaşabildim, ama hâlâ biraz beyni sulanmış vaziyetteydim. Bu yetmezmiş gibi bir de holde yeni sıraların önünden geçmem gerekiyordu, bacakları pek çekici, yüzleri narin ve sert bakışlı yeni alımlı gizemler. Bir nevi ilaheler yani, fettan ilaheler. Birbirimizi anlamaya çalışabilirdik. Ama tutuklanmaktan korkuyordum. Bela. Yoksulun hemen tüm arzularının cezası hapistir. Sokak da beni yeniden ele geçirdi. Deminkiyle aynı kalabalık değildi bu. Bu seferki kalabalık kaldırım boyunca kümelenirken biraz daha ataklık sergiliyordu, sanki bu kez daha az çorak bir ülkeye varmış gibi, eğlencenin, gece hayatının ülkesi.</p>

    <p>İnsanlar uzakta, gecenin içinde asılı duran ışıklara doğru ilerliyorlardı, hareketli, rengârenk yılanlar. Tüm çevre sokaklardan sökün ediyorlardı. Ne de çok dolar eder, diye düşündüm, böyle bir kalabalık, sırf mendilleri bile, örneğin ya da ipekçorapları! Hatta sigaraları! İşin kötüsü, insan, tüm bu paranın orta yerinde ne kadar dolaşırsa dolaşsın, eline fazladan tek bir kuruş bile geçmiyordu, gidip yemek yemek için bile! Şöyle bir düşününce, insanların birbirlerine karşı, aynen evler gibi, bu kadar sıkı korunuyor olmaları ne de umut kırıcı.</p>

    <p>Ben de ışıklara doğru gidip gezindim, bir sinema, sonra yanda bir tane daha, derken bir tane daha ve tüm sokak boyu böyle. Her birinin önünde koca bir tutam kalabalığı yitiriyorduk. Ben de kendime sinemalardan bir sinema seçtim, fotoğraflarında kombinezon giymiş kadınların yer aldığı, hem de ne kalçalar! Baylar! Lök! Geniş! Belirgin! Üstelik bunu taçlandıran yüzler de şirin mi şirin, kontrast olsun diye kurşunkalemle çizilmiş gibi, narin, kırılgan, rötuş yapılmasına gerek bırakmayan, mükemmel, tek bir savsaklama, tek bir kusur olmaksızın, mükemmel dedim ya, şirin ama aynı zamanda dipdiri ve özlü. Yaşamın serpilmesine olanak sağlayacağı en tehlikeli şeyler, gerçek güzellik tedbirsizlikleri, mümkün olan ilahi ve derin uyumlar hakkındaki o malum farfaralıklar.</p>

    <p>Bu sinemanın içi sıcak, hoş ve yumuşaktı. Devasa orglar, tıpkı bir bazilikadaki gibi sevecen, ama ısıtılan bir bazilikadaki gibi, kalçalara benzeyen orglar. Hiç zaman yitirmeden. Tamamen ılık bir bağışlanmanın içine dalınıveriyordu. İnsan kendini biraz salıverse, belki de dünyanın artık nihayet merhametli olmakta karar kıldığını bile düşünebilirdi. Kendi zaten neredeyse oraya varmıştı bile.</p>

    <p>İşte o zaman düşler hareket eden ışığın serabında tutuşmak için gecenin içinden yükseliverirler. Ekranda olup bitenler tamamen canlı değildir, içinde yoksullar için, düşler için ve ölüler için koca bir kuytu yer kalır. Bir an önce olabildiğince düş tıkıştırıp depolamaksınız ki, sinemadan çıkınca, sizi dışarıda bekleyen yaşamın içinden geçebilesiniz, nesnelerle insanların bu canavarlığının içinden geçerek birkaç gün daha dayanabilesiniz. Türlü türlü düşlerin arasından ruhumuzu en çok ısıtanları seçeriz. Benim tercihim, itiraf etmeliyim ki, belden aşağı düşlerdi. Gurur meselesi yapmanın âlemi yok, bir mucizenin içinden neyi aklınızda tutabiliyorsanız onu alıp götürebilirsiniz ancak. Unutulmaz bir enseye ve füzelere sahip bir sarışının, içinde yalnızlıktan söz edilen bir şarkıyla ekranın sessizliğini bozmayı uygun göreceği tuttu. Neredeyse ona eşlik edip ağlayası geliyordu insanın.</p>

    <p>İşin hoş tarafı budur işte! Ne de canlılık katar bu insana! Bu sayede, bunu daha şimdiden hissediyordum, en az iki günlük tam cesaret depolamıştım çuvalımda. Salonun ışıklarının yanmasını bile beklemedim. Artık tüm uyku kararlılıklarına hazırdım, değil mi ki bu harikulade tinsel taşkınlığın bir parçasını çekebilmiştim içime.</p>

    <p><em>Laugh Calvin</em>’e döndüğümde, zat-ı alilerine hürmette kusur etmemiş olmama rağmen, kapıcı bana, bizim oradakiler gibi iyi akşamlar demekten imtina etti, gelgelelim kapıcı hazretlerinin aşağılamalarını artık hiç iplemiyordum. Güçlü bir iç yaşam kendi kendine yeterlidir ve yirmi yıllık buzulları bile eritecek güçtedir. Bu böyledir.</p>

    <p>Odamda, gözlerimi kapatır kapatmaz sinemadaki sarışın yeniden gelip bana şarkı söylüyordu, üstelik hemencecik yalnızca benim için söylüyordu o zaman tüm melodisini ve efkârını. Bir anlamda ona beni uyutmasında yardımcı oluyordum ve bunu nispeten iyi becerdim... Artık tamamen yalnız değildim... Yalnız başına uyumak olanaksızdır...</p>
  </div>
</body>
</html>
