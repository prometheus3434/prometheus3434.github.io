<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XLII</h1>

    <p>Vigny’de, yemekler için, Baryton döneminin âdetlerini bozmamıştık, yani yine hep birlikte sofrada buluşuyorduk, ama artık kapıcı dairesinin üstündeki bilardo salonunu yeğliyorduk. Burası, hâlâ İngiliz sohbetlerinin tatsız anılarını canlı tutma özelliğine sahip gerçek yemek odasından çok daha samimiydi. Üstelik, yemek odasında bir de gözümüze batan o süslü mobilyalar duruyordu, opalin camekânlı gerçek “1900”ler.</p>

    <p>Bilardo odasından bakınca, sokakta olup biten her şeyi görmek mümkündü. İşe yarar bir özellik. Pazar günleri bu odadan hiç çıkmadığımız oluyordu. Konuk olarak kimi zaman civardan hekimler ağırlıyorduk, ordan burdan, ama soframızın müdavimi daha çok Gustave’dı, trafik polisi. O, açıkça söylemek gerekirse, hiç aksatmıyordu. Onunla, beldenin girişindeki dört yol ağzında, Pazar günleri, trafiği düzenleme görevini yerine getirişini izlerken, öylesine, pencereden tanışmıştık. Arabalarla başa çıkmakta zorlanıyordu. Önceleri bir iki merhabalaşmıştık, derken Pazar’dan Pazar’a bayağı ahbap olmuştuk. Şehre indiğimde, sırasıyla, iki oğlunu da tedavi etmişliğim vardı, kızamık ve kabakulak yüzünden. Bize yürekten bağlıydı, Gustave Mandamour’du adı, Cantal yöresinden. Onunla sohbet etmek biraz eziyetliydi, çünkü kelimeleri telaffuz etmekte zorlanıyordu. Aradığı kelimeleri bulmasına buluyordu, ama onlar daha çok ağzının içinde kalıyor, bir türlü dışarıya çıkamıyordu, uğultu gibi.</p>

    <p>Bir akşam Robinson onu bilardo oynamaya davet etti, öylesine, sanırım daha çok şaka yolluydu. Ancak doğası gereği, bir işe başladı mı arkasını getirirdi, öyle olunca da o gün bugün düzenli olarak gelmeyi âdet edinmişti Gustave, her akşam, aynı saatte, sekizde. Bizimle olmaktan mutluydu Gustave, kahvedekinden çok daha fazla, kendi söylüyordu bunu, müdavimler arasında sıkça çığırından çıkan siyasi tartışmalar yüzünden. Bizlerse, asla siyaset tartışmazdık. Gustave’ın konumunda biri için siyaset hassas bir konuydu. Kahvede bu yüzden başı derde girmişti. Esasen siyasi konulara girmemesi gerekiyordu, özellikle de içkiyi biraz fazla kaçırdığında, ki o da hiç olmuyor değildi. Hatta kafayı çekme âdeti yüzünden mimlenmişti, onun zaafı da buydu. Oysa bizimle beraberken her bakımdan güvende sayılırdı. Bunu kendi de kabul ediyordu. Biz içki içmezdik. Müessesedeyken dilediği gibi davranabiliyordu, bunun bir zararı yoktu. Güven içinde geliyordu.</p>

    <p>Şöyle bir nereden nereye geldiğimizi düşündüğümüzde, Parapine’le ben, hele Baryton’un müessesesinde payımıza düşen konuma bakınca, halimize bayağı şükrediyorduk ve bunda haklıydık da doğrusu, çünkü sonuç olarak bir bakıma mucizevi bir şekilde başımıza devlet kuşu konmuştu ve gerek saygınlık açısından gerek maddi refah açısından isteyebileceğimiz her şeye sahiptik.</p>

    <p>Ancak ben, başından beri bu mucizenin sürüp gitmeyeceğini tahmin ediyordum. Geçmişte de her türlü terslik hep beni bulurdu ve bu özellik daha şimdiden Kader’in geğirmeleri gibi derinlerden yukarıya tırmanmaya başlamıştı. Vigny’ye ilk geldiğimiz sıralarda bile son derece tehdit edici ve kuşkulu bulduğum üç tane imzasız mektup almıştım. Ondan sonra da her biri bir o kadar zehir kusan daha niceleri. Şurası açık ki Vigny’de bize sık sık imzasız mektuplar gelirdi ve bunları genelde pek de ciddiye almazdık. Bunlar çoğu kez taburcu olduktan sonra kötülük görme sanrıları depreşen eski hastalarımızdan geliyordu.</p>

    <p>Ancak bu son mektuplar, üslupları, beni çok daha fazla endişelendiriyordu, diğerlerinden çok farklıydılar, suçlamaları gitgide daha belirginleşiyordu, üstelik daima bir tek Robinson’la beni hedef alıyorlardı. Açıkça söylemek gerekirse aramızda o biçim ilişki kurmakla suçlanıyorduk. Çok aşağılık bir varsayımdı bu. Önceleri ona bundan söz etme düşüncesi bile canımı sıkıyordu, ama baktım ki olacak gibi değil, habire benzer tarzda yeni mektuplar geliyor, konuyu ona da açmak zorunda kaldım. Birlikte, bu mektupların bize kim tarafından yollanmış olabileceğini araştırmaya koyulduk. Ortak tanıdıklarımız arasında bu işi yapabilecek kişileri şöyle bir gözden geçirdik. Bulamıyorduk. Zaten böyle bir suçlamanın iler tutar tarafı da yoktu. Ters ilişkiler hiç de benim tarzım değildi, Robinson’a gelince, o zaten cinsellikle ilgili şeyleri hiç takmıyordu, ne o yönden ne bu yönden. Onun bir derdi varsa eğer bu kesinlikle belden aşağısıyla ilgili değildi. Dolayısıyla bu tarz pislikler olsa olsa kıskanç bir kadının düş gücünün ürünü olabilirdi ancak.</p>

    <p>Özet olarak ta Vigny’lere kadar bu derece tiksindirici icatlarla peşimize düşebilecek tıynette Madelon’dan başka hiç kimseyi tanımıyorduk. O dalgalarını yazıp yazmaması umurumda değildi, ancak tek korktuğum şey, hiç yanıt vermeyişimize bozulup zıvanadan çıkarak, er geç, şahsen, buralara kadar gelip kapıya dayanması, müessesede olay çıkarmasıydı. Beterin beterine hazırlıklı olmak gerekiyordu.</p>

    <p>Böylece birkaç hafta boyunca her kapı çalındığında yüreğimiz ağzımıza geldi. Gelenin Madelon olmasından korkuyordum ya da daha kötüsü, Savcılık.</p>

    <p>Memur Mandamour kâğıt oynamaya ne vakit her zamankinden erken gelse, bel kayışındaki heybeden bir celp çıkacak mı diye meraklanıyordum, ancak o dönem Mandamour hâlâ olabildiğince kibar ve yatıştırıcıydı. Daha sonraları başladı o da ciddi ciddi değişmeye. O zamanlar hemen her gün her türlü oyundan yenik kalkıyor ve bunu olgunlukla karşılıyordu. Gerçi daha sonra huyu değiştiyse de, bunun esas sorumlusu da bizdik.</p>

    <p>Bir akşam, iskambil oyununda neden hep kaybettiğini sordum ona, maksat bir fikir edinmek, aslında bunu ona, yani Mandamour’a sormak için geçerli bir nedenim de yoktu, sırf merak işte, ille de her şeyin nedenini, niçinini öğrenme takıntısı. Üstelik para karşılığında da oynamıyorduk! Onun şanssızlığını tartışalım derken, yanına iyice sokuldum ve onu yakından inceleyince, ileri derecede presbit olduğunu fark ettim. Aslında, hele o bulunduğumuz odadaki ışıklandırmayla, elindeki iskambillerdeki sinekle karoyu bile zor ayırt edebiliyordu. Bu böyle devam edemezdi.</p>

    <p>Ona güzel bir çift gözlük hediye ederek bu sakatlığını bir düzene soktum. Başlangıçta gözlüklerini denemekten çok mutluydu, ama bu uzun sürmedi. Kâğıt oyununda giderek daha başarılı olduğu için, gözlükleri sayesinde, eskisi kadar sık kaybetmiyordu artık ve hatta bundan böyle hiç kaybetmemeyi kafaya taktı. Tabii bu mümkün değildi, o da hile yapmaya başladı. Hile yapmasına rağmen kaybettiğinde de bize saatlerce küsüyordu. Özetle, çekilmez olmuştu.</p>

    <p>Kahrolmuştum, artık olur olmaz şeylere alınır olmuştu, Gustave, üstelik o da bizi gücendirmeye çalışıyordu, canımızı sıkmak, aynı zamanda kaygılandırmak istiyordu. Kaybedince, intikam alıyordu, kendi çapında... Oysa, tekrar etmekte fayda var, para için oynamıyorduk, yalnızca eğlence olsun diye, şan için... Ama o yine de kuduruyordu...</p>

    <p>Derken, şansının yaver gitmediği bir akşam, tam kapıdan çıkarken bize şöyle seslendi: “Baylar, benden size söylemesi, ayağınızı denk alın!.. Ben sizin yerinizde olsam, kimlerle düşüp kalktığıma dikkat ederdim!.. Özellikle de bir esmer hatun var ki, güneşli müessesenin önünden geçip duruyor!.. Bana kalırsa fazla sık geçiyor buradan!.. Bir bildiği vardır herhalde!.. Birinizden birine bir garezi varsa hiç şaşmam!..”</p>

    <p>Giderayak bize işte böyle, haince, geçiriverdi, Mandamour. Ortalığı birbirine katmayı başarmıştı doğrusu!.. Yine de anında kendimi toparladım. “Peki. Sağ ol Gustave! diye karşılık verdim hiç istifimi bozmadan... O sözünü ettiğiniz esmer kızın kim olabileceğini çıkaramadım?.. Bildiğim kadarıyla, eski hastalarımız arasında, hizmetlerimizden şikâyetçi olabilecek hiçbir kadın yok... Ola ki yine yolunu şaşırmış bir zavallıdır... Buluruz onu... Neyse, haklısınız aslında, her zaman bilmekte yarar vardır... Bizi uyardığınız için bir kez daha teşekkür ederiz Gustave... İyi akşamlar!”</p>

    <p>Robinson afallamış, sanki sandalyesine mıhlanmış gibi duruyordu. Memur gittikten sonra, bize iletmiş olduğu bu bilgiyi ele aldık, her yönüyle. Her şeye rağmen, bir başka kadın da olabilirdi, Madelon dışında... Öylesi çok vardı, gelip de Tımarhane’nin pencereleri altında dolaşan... Ama yine de bunun o olması yönünde ciddi karineler de vardı elbette ve bu kuşku haliyle ödümüzü koparmaya yetiyordu. Peki eğer bu oysa niyeti ne olabilirdi acep? Ayrıca, bu kadın Paris’te aylardır neyle geçiniyordu? Eğer eninde sonunda bizzat kapıya dayanacaksa, bir oturup düşünmek, önlem almak gerekirdi, derhal.</p>

    <p>— Dinle beni Robinson, diyerek bir sonuca vardım ben de, karar ver, tam sırası, sonradan caymak da yok, ona göre... ne yapmak istiyorsun? Kızla beraber Toulouse’a dönmek istiyor musun?</p>

    <p>“Hayır! dedim ya sana. Hayır, hayır, hayır!” Yanıtı buydu. Kesin.</p>

    <p>— Pekâlâ! dedim o zaman ben de. Ama madem öyle, mademki onunla dönmek istemiyorsun, o halde, bence en iyisi, senin en azından bir süreliğine ekmek parası kazanmak için yurtdışına gitmendir. Böylece hiç olmazsa ondan kurtulmuş olursun... Ta oralara kadar peşine düşecek değil ya?.. Daha gençsin... Yeniden sapasağlam oldun... Dinlendin... Cebine biraz da para koyarız ve haydi yallah!.. Benim düşüncem bu! Üstelik burasının sana göre olmadığının da farkındasındır... Bu hep böyle gidecek değil ya?..</p>

    <p>Eğer sözümü dinleseydi, o anda çekip gitseydi, bu çok işime gelir, beni çok mutlu ederdi. Ama yutmadı.</p>

    <p>“Bana bak, sen benimle dalga mı geçiyorsun Ferdinand! diye yanıt verdi... Bu yaşta böyle laflar duymak hiç de hoş değil... Şu halime baksana yahu!..” Artık bir yere kımıldamak istemiyordu. Yollara düşmekten bıkmıştı anlaşılan.</p>

    <p>— Şuradan şuraya dahi gitmek istemiyorum... deyip duruyordu... Ne dersen de... Ne yaparsan yap... Artık kılımı kıpırdatmam...</p>

    <p>Benim dostluğuma böyle karşılık veriyordu işte. Oysa ben ısrar ediyordum.</p>

    <p>— Peki, tut ki Madelon gidip seni ihbar etti, Henrouille ana meselesi için, mesela dedik?.. Sen değil miydin, böyle bir şeyi yapabilecek tıynette olduğunu söyleyen...</p>

    <p>— Başa gelen çekilir! diye yanıtladı. Elinden geleni ardına koymasın...</p>

    <p>Böyle laflar etmesine hiç alışık değildim, çünkü eskiden, hiç de onun tarzına uygun bir şey değildi, Kadercilik...</p>

    <p>— Bari git de kendine bu yakınlarda, bir fabrikada iş bul, böylece hiç olmazsa her dakika bizimle birlikte olmak zorunda kalmazsın... Seni almaya gelen olursa da, sana önceden haber verecek vaktimiz olur...</p>

    <p>Parapine de benimle tamamen hemfikirdi, hatta bu vesileyle bizimle biraz konuştu bile. Belli ki bu aramızda olup bitenleri bayağı acil ve önemli buluyordu. Böylece onu, yani Robinson’u bir yerlere yerleştirmek, gizlemek için çareler aramaya koyulduk. Bu civardaki tanıdıklarımız arasında, çok kritik anlarda ona vermiş olduğumuz son derece hassas hizmetlerden ötürü kendini bize borçlu hisseden bir kaportacı vardı. Robinson’u elle boyamada kullanmak üzere bir deneme süresi için işe almayı kabul etti. İnce bir işti, çok zor değil, parası da iyi.</p>

    <p>— Léon, dedik ona, işe başlayacağı sabah, bu yeni işinde cacıklık gibi davranma, abuk sabuk fikirlerinle sivrilik yapıp kendini mimletme... İşe saatinde git... Başkalarından önce işten ayrılma... Herkese merhaba de... Uslu dur yani. Adam gibi bir atölyedesin ve tavsiye üzerine işe alındın.</p>

    <p>Ama yine de onu patronun özel tuvaletine girerken gören yandaki atölyeden bir ispiyoncu tarafından mimlenmişti hemencecik, kendi suçu olmadığı halde. Bu yeterli oldu. Rapor. Bozgunculuk. Kapı dışarı.</p>

    <p>Böylece, birkaç güne kalmadan, yine bizim yanımıza gelmek zorunda kaldı Robinson, işsiz. Kader!</p>

    <p>Sonra da neredeyse hemen o gün öksürmeye başladı. Göğsünü dinledik ve bütün sağ akciğerini kaplayan bir sürü hırıltı duyduk. Yataktan çıkmaması gerekiyordu.</p>

    <p>Olay bir Cumartesi günü tam akşam yemeğinden önce vuku buldu, birisi giriş salonunda bizzat beni görmek istiyormuş.</p>

    <p>Bir kadın, diye haber verdiler.</p>

    <p>Bu oydu, armut şeklinde havalı küçük bir şapkası ve eldivenleri vardı. Gayet iyi hatırlıyorum. Girizgâha hiç gerek yoktu, tam da üstüne gelmişti. Açtım ağzımı yumdum gözümü.</p>

    <p>— Madelon, diye hemen durdurdum onu, eğer esas görmek istediğiniz kişi Léon’sa, sizi hemen uyarıyorum, boşu boşuna ısrar etmeyin, geldiğiniz gibi gidebilirsiniz... O hasta, hem ciğerlerinden hem de aklından... Üstelik durumu epey de vahim... Onu göremezsiniz... Zaten size söyleyecek bir şeyi de yok...</p>

    <p>— Bana da mı söyleyecek bir şeyi yok yani? diye ısrar ediyordu.</p>

    <p>— Hayır, size bile... Hatta özellikle de size, diye ekledim.</p>

    <p>Üsteleyecek sanıyordum. Hayır, tam önümde, orda, gözlerini üzerime dikmiş, dudaklarını büzmüş, başı hafifçe eğik, kafasını sağa sola sallayarak, beni anılarının neresinde bırakmış olduğunu çıkarmaya çalışıyordu. Artık orada değildim. Ben de anılarda yer değiştirmiştim. Karşımda bir erkek olsaydı eğer, iri kıyım, bu beni ürkütebilirdi, ama ondan korkacak halim yoktu. Benim kadar güçlü kuvvetli değildi, öyle derler ya hani. Ezelden beri böyle öfke saçan bir suratı tokatlamayı istemişimdir, bu durumlarda bu öfkeli suratlar ne hale gelir diye merak etmişimdir hep. Birinin kafasında dönüp dolanan tüm o tutkuları bir anda allak bullak etmenin en iyi yolu buydu ya da bol sıfırlı bir çek. Dalgalı bir denizde yelken açmışken yapılan hoş bir manevra kadar güzeldir bu. Karşınızdaki kişi olduğu gibi yeni bir rüzgârla eğiliverir. Bu sahneyi mutlaka görmek istiyordum.</p>

    <p>En az yirmi yıldır içimi kemiriyordu, bu arzu. Sokakta, kahvede, az çok saldırgan, meymenetsiz, zevzek kişilerin kavga ettikleri her yerde. Ama dayak korkusundan ve özellikle de dayağa eşlik eden utanç yüzünden buna asla cesaret edemezdim. Ama bu sefer, elime geçen, önüme çıkıvermiş bu fırsat dayanılmaz ölçüde kışkırtıcıydı.</p>

    <p>— Defolup gidiyor musun, gitmiyor musun? dedim, sırf onu biraz daha tahrik etmek, tam kıvamına getirmek için.</p>

    <p>Onunla böyle konuşabileceğim hiç aklına gelmemişti. Sırıtmaya başladı, olabildiğince sinir bozucu bir şekilde, sanki beni pek gülünç bulup adam yerine koymazmışçasına... “Pat! Küt!” Yaradana sığınıp bir eşeği sersemletecek kadar okkalı bir çift tokat patlattım suratına.</p>

    <p>Karşıdaki büyük pembe divanın üstüne kapaklandı, yüzü duvara dönük, başı kollarının arasında. Kesik kesik soluyor ve fazla sopa yemiş bir köpek yavrusu gibi inliyordu. Sonra, sanki şöyle bir düşündü ve birden ayağa fırladı, hafifçe, esnek bir hareketle, ardından da başını bile çevirmeden kapıdan süzülüp gözden kayboldu. Hiçbir şey görememiştim. Hadi bakalım işin gücün yoksa sil baştan.</p>
  </div>
</body>
</html>
