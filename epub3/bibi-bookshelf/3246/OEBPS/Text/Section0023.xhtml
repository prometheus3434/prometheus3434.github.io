<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XV</h1>

    <p>Sürpriz diye buna denirdi işte. Birden keşfedilen şey o kadar şaşırtıcıydı ki, sislerin arasındayken, önce gözlerimize inanamadık, derken o şeylerin tam karşısına vardığımızda mecburen, kürek mahkûmu halimizle dahi, kahkahalar atmaya başladık, bu manzara karşısında, tam önümüzde...</p>

    <p>Düşünsenize, onların o kentleri ayakta duruyordu, dimdik ayakta. New York ayakta duran bir kenttir. Daha önce de epey kent görmüştük bizler elbette ve bayağı da güzel kentler ve de limanlar, hem de en fiyakalısından. Ama bizim oralarda, yatar vaziyettedir kentler, değil mi, deniz kenarında ya da nehir kıyısında, manzaranın üzerine uzanıverirler, yolcuyu beklerler, oysa bu Amerikalısı, o öyle ayılıp bayılmıyordu, hayır, kazık gibi duruyordu, orada, hiç de sikici değildi, ürkütücü bir kazık.</p>

    <p>Dolayısıyla hıyar gibi dalgamızı geçtik. Kazık yutmuş gibi inşa edilmiş bir kent, haliyle güldürüyor insanı. Ne var ki bizler, manzarayla ancak boyun hizasından itibaren dalga geçebiliyorduk, o sırada gri, pembe ve hızlı ve de ısıran kalın bir sis perdesini aşarak açıklardan gelip hem pantolonlarımıza hem de bu zırhın çatlaklarına, rüzgârın iteklediği bulutların gömüldüğü kentin sokaklarına saldıran soğuk yüzünden. Kadırgamız ince izini dalgakıranın tam hizasında, bir sürü açgözlü ve düdük öttürücü sandalla römorkörün batıp çıktığı lağım suyunu andıran bir akıntının bittiği yerde tutuyordu.</p>

    <p>Bir çulsuz için, herhangi bir yerde bile karaya çıkmak pek kolay iş değildir ama bir kürek mahkûmu için durum daha da beterdir, özellikle de Amerikan ahalisinin Avrupa’dan gelen kürek mahkûmlarım hiç ama hiç sevmedikleri dikkate alınırsa. “Bunların topu da anarşisttir,” diyorlar. Yani ülkelerinde yalnızca cebi mangırla dolu meraklıları ağırlamak istiyorlar, çünkü Avrupa’nın tüm para birimleri, Dolar çocuğudur.</p>

    <p>Ben de belki başkalarının daha önce başardıklarını deneyerek, limanı yüzerek geçip rıhtıma varır varmaz bağırmaya başlayabilirdim: “Yaşasın Dolar! Yaşasın Dolar!” Bu da bir çözüm. Bu şekilde kıyıya çıkmayı başarıp sonradan da köşeyi dönmeyi becerenler varmış. Ama kesin değil, yalnızca söylenti. Düşlerde bundan daha beter neler olur neler. Benim aklımdaysa yükselen ateşime eşlik eden başka bir numara vardı.</p>

    <p>Kadırgadayken pire saymasını iyi öğrenmiş biri olarak (yalnızca onları yakalamasını değil, aynı zamanda toplamasını, çıkarmasını, yani bir tür istatistik denilebilir), ki bu pek gösterişli olmamakla birlikte, bal gibi özel bir teknik isteyen hassas bir meslektir, işte bundan yararlanmak istiyordum. Amerikalılar hakkında kim ne derse desin, ama iş tekniğe gelince, konunun uzmanıdırlar. Benim çılgınlık derecesinde pire sayma yöntemimi beğeneceklerdi, bundan daha şimdiden emindim. Bana göre bu iş katiyen çuvallayamazdı.</p>

    <p>Tam da gidip göreve talip olacaktım ki birden kadırgamıza, yandaki küçük bir koyda, barınakta, New York’un iki mil doğusundaki sakin bir körfezin dibinde, bu iş için özel ayrılmış bir köyün yanı başında karantinaya girme emrini verdiler.</p>

    <p>Ve hep beraber orada haftalar boyunca gözetim altında kaldık, o kadar ki belli alışkanlıklar bile edindik. Sözün gelişi her akşam yemekten sonra su tedarik etme ekibi köye gitmek üzere gemiden ayrılıyordu. Emellerime ulaşmak için benim de haliyle buna dahil olmam gerekiyordu.</p>

    <p>Arkadaşlar benim derdimin ne olduğunu gayet iyi biliyorlardı ama macera onları çekmiyordu. “Delidir, diyorlardı, ama tehlikeli değildir.” <em>Infanta Combitta</em>’da yemekler çok da kötü değildi, arkadaşları biraz sopalamıyor değildiler tabii, ama aşırıya kaçmadan, yani durum idare edilebilir gibiydi. Orta karar bir işti. Üstelik, nimetlerin âlâsı, kadırgadan asla kovulmaları söz konusu olamazdı ve hatta Kral onlara altmış ikisine geldiklerinde bir tür küçük emeklilik maaşı bile bağlamayı vadetmişti. Bu tür bir gelecek tasarısı onları mutlu ediyordu, onlara düş kuracak malzeme sağlıyordu ve üstelik, kendilerini özgür hissetmek için, Pazar günleri de oy vermece oyunu oynuyorlardı.</p>

    <p>Bize karantinanın dayatıldığı haftalar boyunca, hep beraber iki güverte arasında kükrüyorlardı, güreşiyorlardı ve aynı zamanda sırayla birbirlerini düzüyorlardı. Kaldı ki onları benimle kaçmaktan alıkoyan esas neden de, benim bu kadar tutkunu olduğum Amerika hakkında, hiçbir şey bilmek ya da öğrenmek istememeleriydi. Herkesin karabasanı kendine, onların günah keçisi de Amerika’ydı. Hatta beni bile ondan tamamen soğutmaya kalktılar. Artık epey zengin olmuş olması gereken Lola’cığım başta olmak üzere, bir de herhalde iş dünyasında kendine iyi bir yer edinmiş olması gereken o Robinson’u da eklersek, bu ülkede tanıdığım birçok insan olduğunu onlara ne kadar anlatmaya çalışırsam çalışayım, Amerika’ya garezlerinden, tiksintilerinden, nefretlerinden asla geri adım atmak istemiyorlardı: “Sen kaçıksın ve hep öyle kalacaksın,” diyorlardı bana. Günün birinde onlarla köyün çeşmesine gider gibi yaptım ve sonra da onlarla birlikte kadırgaya dönmeyeceğimi söyledim. Haydi bana eyvallah!</p>

    <p>Aslında iyi çocuklardı, bayağı çalışkan falan, üstelik yaptığımı hiç onaylamadıklarını bir kez daha söylemekle birlikte, bana yine de bol bol cesaret dilediler, bir de iyi şanslar, mutlulukları da unutmadan, ama tabii kendilerine özgü biçimde: “Haydi git! dediler bana. Git bakalım! Ama uyarmadık deme: Sen bir çulsuza hiç de yakışmayan zevkler edinmişsin! Ateşin çok yükseldiği için böyle keçileri kaçırıyorsun! Er geç Amerika’yı bırakıp döneceksin ve üstelik bizden daha beter durumda! Bu zevklerin mahvedecek seni! Öğrenmek istiyorsun demek? Oysa zaten senin durumunda biri için fazlasıyla şey biliyorsun!”</p>

    <p>Orada dostlarım olduğunu ve beni beklediklerini anlatmaktan dilimde tüy bitmişti. Hık mık ediyordum.</p>

    <p>— Dostlar mı? diyorlardı o zaman, öylesine, dostlar ha? ama dostlarının seni ipledikleri falan yok ki! Yahu o dostların seni çoktan unutmuşlardır bile!..</p>

    <p>— Ama Amerikalıları görmek istiyorum ben! diye ısrar ediyordum etmesine, ama. Üstelik onların kadınlarının eşi benzeri yok!..</p>

    <p>— Yahu bizimle gemiye dönsene mankafa! diye yanıtlıyorlardı beni. Oraya gitmeye değmez dedik ya sana! Daha beter hasta olacaksın! Biz sana hemencecik anlatırız Amerikalıların ne bok olduklarını! Ya hepten milyoner ya da hepten leş! Ortası yok! Sen bu halinle kesinlikle milyonerleri görecek değilsin! Ama leş dedin mi, bak ondan bolca yedirirler sana, bundan emin olabilirsin! Bak bu açıdan için rahat etsin! Hem de hemen şimdi, hiç gecikmeden!..</p>

    <p>İşte bana böyle davrandı arkadaşlar. Sonunda gıcık kaptım hepsine, bu koftilere, bu götverenlere, bu insan müsveddelerine. “Hepiniz siktir olup gidin! diye yanıt verdim onlara; kıskançlıktan çatlıyorsunuz, sorun bu işte! Eğer Amerikalılar anamı bellerse, o zaman bakarız icabına! Ancak kesin olan bir şey varsa, o da topunuzun takım taklavatı kör testereyle kestirmiş olduğunuzdur, hem de kökünden!”</p>

    <p>Laf geçirmek diye buna derlerdi işte! Hoşuma gitmişti!</p>

    <p>Hava kararmakta olduğu için kadırgadan düdük çalarak onları çağırdılar. Hep birlikte uyumlu biçimde kürek çekmeye başladılar, biri hariç, ben. Artık seslerini duyamayacağım kadar uzağa gitmelerini bekledim, ses tamamen kesilinceye kadar, sonra yüze kadar saydım ve köye kadar elimden geldiğince hızla koştum. Şirin bir yerdi köy, epey aydınlık, isteyenin istediği yere gidip yerleşmesini bekleyen ahşap evler, küçük bir kilisenin sağına soluna dizilmişlerdi, kilise de sessizdi, ancak ben titriyordum, hem sıtma hem de korkudan. Sağda solda, umursamaz gibi görünen o garnizonun denizcileriyle karşılaşılıyordu, hatta çocuklar da vardı, bir de küçük bir kız, kasları pek hoş gelişmiş: işte Amerika! Sonunda kavuşabilmiştim. Bunca sevimsiz maceradan sonra insanın hoşuna gidiyordu bu işte. Sanki yaşama bir meyve katılmış gibi. Hiçbir işe yaramayan tek köye düşmüştüm. Denizci ailelerinden oluşan küçük bir garnizon, köyün ve tüm birimlerinin bakımını üstlenmişti, günün birinde bizimkine benzer bir gemiyle saldırgan bir vebanın gelip de büyük limanı tehdit etmesi ihtimaline karşı önlem babında.</p>

    <p>Öyle bir durumda, kentteki geri kalanların hastalık kapmaması için mümkün olduğu kadar çok yabancıyı işte bu birimlerde zıbartacaklardı. Hatta yakınlarda hazır bekleyen bir mezarlıkları bile vardı, hem de her tarafına çiçek dikilmiş. Bekliyorlardı. Altmış yıldır bekliyorlardı, yalnızca beklemekle yetiniyorlardı.</p>

    <p>Boş bir küçük kulübe bulup içine giriverdim ve hemen uyuyakaldım, sabah olur olmaz da daracık sokakları denizciler doldurdu, kısa kollu giymişlerdi, uyumlu ve yapılı, hem de nasıl, barınağımın etrafında, bu kâğıt üstündeki köyün tüm kavşaklarında süpürge sallayıp su kovası taşırıyorlardı. Oldukça kayıtsız bir hava takınmaya çalışsam da, o kadar açtım ki her şeye rağmen mutfak kokularının yükseldiği bir yere yanaştım.</p>

    <p>Yakayı orada ele verdim, derken kimliğimi saptamaya kesin kararlı iki manga arasında sıkıştırıldım. Derhal beni suya atmaktan söz edilir oldu. En kestirme yoldan Karantina Müdürü’nün önüne getirildiğimde dizlerimin bağı çözülmüştü ve her ne kadar sürekli olumsuz koşullarla baş etmek zorunda kala kala biraz pişkinlik yeteneğimi geliştirmiş olsam da kendimi hâlâ parlak doğaçlamalara girişmeyi göze alamayacak kadar ateşli hastalığın etkisinde hissediyordum. Aklım başka yerdeydi ve tadım kaçmıştı.</p>

    <p>En iyisi düşüp bayılmaktı. Olan da bu oldu. Daha sonra kendime geldiğim bürosunda açık renk elbiseli bazı hanımlar çevremde erkeklerin yerini almışlardı, beni muğlak ve iyi niyetli bir sorgudan geçirdiler ki bu benim için gayet tatminkâr olabilirdi. Ancak bu dünyada hiçbir hoşgörü uzun ömürlü olmuyordu ve daha hemen ertesi gün erkekler bana yine hapisten söz etmeye başladılar. Ben de fırsat bu fırsat onlara pirelerden söz ettim, çaktırmadan, sanki laf olsun diyeymiş gibi... Onları yakalamaktan dem vurdum... Saymaktan... Bunun benim işim olduğunu ve üstelik bu parazitleri gerçek istatistiksel veriler halinde gruplandırmayı bildiğimi söyledim. Tavırlarımın gardiyanlarımın ilgisini çektiği, merak uyandırdığı gözümden kaçmamıştı. Kulak kesilmişlerdi. Ama bana inanmalarını sağlamak ayrı meseleydi.</p>

    <p>Nihayet bizzat istasyon şefi çıktı ortaya. Adı “Surgeon general”di ki eğer o bir balık olsaydı hoş bir isim olurdu doğrusu.<a href="../Text/Section0055.xhtml#Footnote0058" id="Backlink0058"><sup>[58]</sup></a> O kaba davrandı, ancak diğerlerinden daha kararlıydı. “Ne diyorsunuz bakayım, evladım?” dedi bana, “pireleri saymasını mı biliyorsunuz? Bak sen!..” Beni bozum etmek için tam da böyle bir maval okumamı bekliyordu. Ama ben derhal taşı gediğine koyup önceden ezberlediğim küçük savunmamı sundum. “Pire sayımının önemine inanıyorum! Bu bir uygarlık öğesidir çünkü sayım en değerli istatistiksel malzemelerin temelidir!.. İlerici bir ülke pirelerinin sayısını mutlaka bilmek zorundadır, hem de cinsiyetlere göre, yaş gruplarına, yıllara ve mevsimlere göre tasnif edilmiş olarak...”</p>

    <p>— Haydi, haydi! Yeterince laf dinledim delikanlı! diye sözümü kesti Surgeon general. O Avrupalı babayiğitlerden daha niceleri sizden önce de bize gelip bu tür martavallar attılar, ama sonuçta hepsi de ötekiler gibi anarşistti, hatta ötekilerden bile beter... Artık Anarşi’ye bile inanmaz olmuşlardı! Tıraşı keselim!.. yarın sizi karşıda Ellis Island’daki göçmenler üzerinde deneriz, duş servisinde! Teğmen tabibim Mr. Mischief, yani yardımcım, bana yalan söyleyip söylemediğinizi bildirir. İki aydır Mr. Mischief benden “pire-sayıcı” bir memur atamamı istiyor. Sınanmak için onun yanına gideceksiniz! Dağılın! Ve eğer bizi aldattıysanız denizin dibini boylarsınız! Dağılın! Ve hazır ol!</p>

    <p>Daha önce nasıl ki nice yetke önünde dağıldıysam, bu Amerikalı yetke önünde de dağılmasını bildim, ona önce çükümü, sonra da kıçımı sundum, çevik bir dönüş hareketiyle, bu işlemlere askeri bir selam da eşlik ediyordu tabii.</p>

    <p>Düşündüm ki bu istatistik yöntemi beni New York’a yaklaştırmak açısından bal gibi işe yarayabilirdi. Hemen ertesi gün, Mischief, söz konusu teğmen tabip, beni kısaca görevim hakkında bilgilendirdi, yağlı ve soluk tenliydi bu adam, bir de olabildiğince miyop, üstelik kocaman koyu renk camlı gözlükleri vardı. Beni herhalde ancak vahşi hayvanların kurbanlarını seçtiği şekilde seçebiliyordu, genel duruştan, çünkü iş ayrıntılara gelince, ondakiler gibi gözlüklerle bunları ayırt edebilmek olanaksızdı.</p>

    <p>İş açısından epey iyi anlaştık ve hatta sanırım stajımın sonlarına doğru Mischief bana bayağı sempati beslemeye bile başlamıştı. Birbirini görememek sempati beslemek için zaten yeterli bir nedendir, üstüne üstlük pire yakalamadaki olağanüstü yöntemimle de onu tavlamıştım. Koca istasyonda, onları kumlamakta benim gibisi yoktu, en dikkafalılarını, en keratinleşmişlerini, en sabırsızlarını, onları daha göçmenin üzerindeyken bile cinsiyetlerine göre ayırmayı biliyordum. Ne yalan söyleyeyim, bu olağanüstü bir işti... Mischief artık el çabukluğuma tamamen güvenmeye başlamıştı.</p>

    <p>Akşama doğru, başparmağımın ve işaretparmağımın tırnakları pire ezmekten morarmış oluyordu ve üstelik daha görevim de tam bitmiş olmuyordu çünkü geriye daha işin en önemli kısmı kalıyordu, yani gündelik istatistiksel eşkâl tablosunun sütunlarım doldurmak: Polonya pireleri bir yana, Yugoslavya’dan gelenler... İspanya’dan... Kırım kıl bitleri... Peru uyuzları... Bozguna uğramış insanlık üzerinde kaçak ve sokucu olarak seyahat eden ne varsa hepsi tırnaklarımın arasından geçiyordu. Bu, görüldüğü üzere, bir sanat eseriydi, hem devasa hem de çok özenli. Hesaplarımız New York’ta, pire-sayıcı elektrikli aletleri olan özel bir birimde yapılıyordu. Her gün, “Karantina”nın küçük römorkörü, yapılması ya da denetlenmesi gereken hesaplarımızı oraya götürmek için bütün koyu enlemesine katediyordu.</p>

    <p>Günler ve günler işte böyle geçti, sağlığım biraz düzeliyordu, ancak bu konforlu ortamda hezeyanlarım ve ateşim geçtikçe, yeniden karşı konulmaz biçimde macera ve yeni tedbirsizlikler yapma hevesine kapılmaya başlıyordum. 37° dereceyken insana her şey sıradan görünüyor.</p>

    <p>Oysa olanla da yetinebilirdim, sonsuza kadar rahatım yerinde, istasyonun kantininde adam gibi beslenerek, hele bir de teğmen Mischief’in, bu konuda yine not düşüyorum, on beş yaşının görkemindeki kızının, saat beşten sonra, büromuzun penceresinin önünde, giydiği kısacık eteklerle tenis oynamaya geldiğini de hesaba katarsak. Bacak konusunda bundan daha iyisini pek görmemiştim, henüz erkeksilikten tamamen arınmamışlarsa da yine de daha şimdiden epeyce zariftiler, çiçek açmakta olan bir tensel güzellik. Gerçek bir mutluluğa tahrik, vadettikleriyle sevinç çığlıkları attıracak cinsten. Birliğin genç deniz teğmenleri hiç peşinden ayrılmıyorlardı.</p>

    <p>Bu hergelelerin benim gibi işe yarar şeylerle uğraştıklarını kanıtlama dertleri yoktu! Benim küçük ilahemin etrafında çevirdikleri dolapların tek bir ayrıntısı bile gözümden kaçmıyordu. Bu yüzden günde birkaç kez betim benzim atıyordu. Sonunda geceleyin belki benim de kendimi bir denizci olarak yutturabileceğimi düşünür olmuştum. Bu umutlarla avunurken yirmi üçüncü haftanın Cumartesisi olayların akışı hızlandı. İstatistikleri getirip götürmekle görevli olan arkadaşımız, bir Ermeni, aniden Alaska’ya, altın arayıcılarının köpekleri için pire-sayıcı memur olarak atandı.</p>

    <p>Terfi dediğin böyle olurdu işte ve nitekim o da çok mutlu oldu. Alaska köpekleri, gerçekten de, değerlidirler. Onlara hep gereksinim vardır. Onlara iyi bakılır. Oysa göçmenler kimsenin umurunda değildir. Sayılan daima gereğinden fazladır.</p>

    <p>Hesapları New York’a götürmek için elimizin altında kimse kalmadığından, büroda o göreve beni atamakta fazla nazlanmadılar. Mischief, patronum, yola çıkmadan önce elimi sıkarak beni kutladı, bana kentte çok uslu durmamı ve düzgün davranmamı tembih etti. Bu adamcağızın bana verdiği son öğüt bu oldu ve beni bir daha asla göremedi, tabii eğer beni daha önce de gerçekten görmüş olduğu söylenebilirse. Rıhtıma yanaşır yanaşmaz, birden sağanak yağmur üstümüze boşandı ve sonra incecik ceketimi aşarak istatistiklerime de sıçradı, onlar da adım adım elimde eriyiverdiler. Yine de birkaç tanesini, iyi kötü City’deki bir iş adamına benzemek amacıyla, ceketimin cebinden taşan bayağı kalın bir koruyucu tabaka niyetine sakladım, sonra da endişe ve heyecan yüklü olarak kendimi yeni maceralara doğru attım.</p>

    <p>Kafamı kaldırıp bu koca duvara bakınca, gerçekten de sayısı fazla kalabalık ve her yerde birbirlerine fazlaca benzedikleri için mide bulandırıcı olan pencereler yüzünden tersten başım döndü.</p>

    <p>Üstüm başım incecik, hızla, soğuktan donmuş vaziyette, yoldan gelip geçenlerin beni aralarında pek fark etmeyeceklerini umarak, bu dev cephede saptanabilecek en karanlık aralığa doğru ilerledim. Gereksiz bir utanç. Korkum yersizdi. Seçmiş olduğum sokakta, gerçekten de var olanların en daracığı, en fazla bizim oraların irice bir deresi kadar, üstelik pis mi pis, bayağı nemli, karanlık köşelerle dolu, zaten yeterli sayıda başka insanlar, irili ufaklı, beni bir gölge gibi yanlarına katarak geçip gidiyordu. Benim gibi kente doğru yönelmişlerdi, herhalde işe gidiyorlardı, başları eğik. Dört bir tarafın sefilleri.</p>
  </div>
</body>
</html>
