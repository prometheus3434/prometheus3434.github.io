<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">III</h1>

    <p>Olmaz olmaz deme olmaz olmaz, aynı Ağustos ayının sonuna doğru onbaşı olma sırası bana geldi. Beni sık sık beş adamla birlikte, general des Entrayes’ın emrine, irtibat görevine yolluyorlardı. Bu komutan kısa boyluydu, sessizdi ve ilk görüşte ne gaddar birine ne de bir kahramana benziyordu. Yine de ihtiyatlı olmakta yarar vardı... Her şeyden önce kendi rahatına düşkün gibiydi. Hatta durmadan rahatını düşünüyordu, bir ayı aşkın bir süredir geri çekilmekte olmamıza karşın, her yeni durakta, yaveri eğer konaklama noktasına varır varmaz ona tertemiz bir yatak, bir de modern süsü verilmiş bir mutfak sağlamamışsa herkesi fırçalıyordu.</p>

    <p>Bu konfor kaygısı dört şeritli kurmay başkanının epey başını ağrıtıyordu: binbaşı, ev işleri konusundaki bu titizliği yüzünden general des Entrayes’dan yaka silkiyordu. Üstelik, soluk tenli, ciddi şekilde mide hastası, kabız biri olarak yemekle arası hiç de iyi değildi. Yine de rafadan yumurtasını generalin sofrasında yemek, bu vesileyle de onun serzenişlerini dinlemek zorunda kalıyordu. Eee, askersen askerliğini bileceksin. Ne var ki ona acıyamıyordum, çünkü subay olarak hatırı sayılır bir alçaktı. Kararı siz verin. Akşama kadar o yonca tarlası senin bu havuç tarlası benim, dere tepe dolandıktan sonra, generalimiz bir yerlerde yatıp uyuyabilsin diye er geç durmamız gerekiyordu. Ona derhal sakin bir köy aranıyor ve bulunuyordu, korunaklı, henüz birliklerin kamp kurmadıkları bir köy, zaten kazara köyde önceden yer yurt edinmiş birlikler varsa da, o saat yersiz yurtsuz kalıveriyorlardı, paşa paşa kapı dışarı ediliyorlardı yani; silah çatmış olsalar bile, dağ başına havale ediliyorlardı, bir koşu.</p>

    <p>Köy, generalin karargâhına, atlarına, kantinlerine, bavullarına, bir de o alçak binbaşıya ayrılıyordu. Pinçon’du<a href="../Text/Section0055.xhtml#Footnote0010" id="Backlink0010"><sup>[10]</sup></a> o alçağın adı, binbaşı Pinçon. Umarım gebermiştir (hem de cehennem azabı çekerek). Ama o sıra maalesef hâlâ capcanlıydı o Pinçon denen herif. Biz irtibat erlerini her akşam topluyordu, ardından da hizaya sokup savaşçı ruhumuzu canlandırmak için bize sıkı bir fırça çekiyordu. Akşama kadar generalin peşinden canı çıkan bizleri yerden yere vuruyordu. At in! At bin! Yine in! İşte böyle, sağa sola emirlerini ulaştırmalıydık. Oldu olacak iş bitince bizi bir kaşık suda boğsalardı bari. Bu herkes için çok daha hayırlı olurdu.</p>

    <p>— Hepiniz defolun! Kendi alaylarınıza gidin! Oyalanmayın! diye bağırıyordu.</p>

    <p>— Peki alay nerede komutanım? diye soruyorduk bizler...</p>

    <p>— Barbagny’de.</p>

    <p>— Barbagny de neresi?</p>

    <p>— Orası!</p>

    <p>Orada, o gösterdiği yönde, geceden başka bir şey yoktu, her yeri kaplamıştı zaten dev bir gece, iki adım ötemizdeki yolu bile yutmuştu, o kadar ki, karanlıkta yolun sadece ufacık bir parçası, dil uzunluğunda bir parçası görünüyordu.</p>

    <p>Kolaysa gidin de onun o Barbagny’sini cehennemin dibinde bulun! Onun o Barbagny’sini bulmak için en azından koca bir alayı feda etmek gerekirdi yahu! Hem de bir yiğitler alayını! Ben ki pek yiğit sayılmazdım, üstelik yiğit olmak için de bir neden göremiyordum, doğal olarak başkaları kadar bile hevesli değildim onun o Barbagny’sini bulmak için, zaten o da tamamen laf olsun diye söylüyordu bunları. Bu, sanki beni enikonu azarlayarak bende intihar etme arzusu uyandırmayı istemek gibi bir şeydi. Oysa böyle şeyler insanın içinde ya vardır ya yoktur, zorla güzellik olmaz.</p>

    <p>Bu karanlık, omzunuzdan öteye uzattığınızda size kolunuzu bile göremeyeceğinizi düşündürecek kadar koyuydu ve benim onun hakkında bildiğim tek şey, ama işte bunu da en ufak bir tereddüde yer bırakmayacak kadar kesin olarak biliyordum, bu karanlığın feci ve sayısız cinayet istekleriyle dolu olduğuydu.</p>

    <p>Akşam olduğunda bu karargâh çenebazının işi gücü bizi öteki dünyaya yollamanın bir yolunu bulmaktı, güneş batar batmaz da her fırsatta bu hevese kapılıyordu. Ayak sürüyerek ona direnmeye çalışıyorduk, anlamazdan gelmekte inat ediyorduk, kamp kurduğumuz o sotalanma yerine sıkı sıkı yapışmaya çalışıyorduk, elimizden geldiğince, ama sonunda, ağaçlar artık görünmez hale geldiğinde, gidip biraz ölmeye razı olmamız gerekiyordu: çünkü generalin yemek saati gelmiş oluyordu.</p>

    <p>O andan itibaren artık her şey tesadüflere kalıyordu. Alayı ve Barbagny’sini kimi zaman buluyorduk, kimi zaman da bulamıyorduk. Bulduğumuzda ise bu çoğu kez kazara oluyordu, çünkü nöbetçi tabur geldiğimizi görünce üstümüze ateş açıyordu. Böylece kendimizi ister istemez tanıtmış oluyorduk, geceyi de hemen her seferinde çeşitli angaryalarla tamamlıyorduk, uyku sersemi olduğumuz yetmiyormuş gibi bir de azar sersemi olarak, bol miktarda yulaf balyasıyla kovalarca su taşıyorduk.</p>

    <p>Sabaha karşı, irtibat grubu olarak, beşimiz birlikte, general des Entrayes’ın karargâhına doğru yola çıkıyorduk, savaşa devam etmek için.</p>

    <p>Ancak çoğu kez alayı bulamıyorduk, bilinmeyen yollarda köylerin etrafında daireler çizerek gün ışığını beklemekle yetiniyorduk, boşaltılmış mezraların, sinsi korulukların sınırında, bir yandan da Alman devriyeleri yüzünden elimizden geldiğince tüm bunlardan uzak durmaya çalışıyorduk. Ancak sabah olmasını beklerken yine de bir yerlerde olmak gerekiyordu, gecenin içinde bir yerlerde. Her şeyden de uzak durulamıyor ki. O gün bugün, adatavşanlarının neler hissettiklerini gayet iyi anlıyorum.</p>

    <p>İnsanda acıma hissinin uyanması garip süreçlerden geçiyor. Binbaşı Pinçon’a korkak bir adi katilin teki olduğunu söylesek, onu olağanüstü derecede mutlu etmiş olurduk, çünkü bizi yaka paça kurşuna dizdirtirdi, hem de zaten aklını bu işe takmış olan ve dizinin dibinden bir an olsun ayrılmayan jandarma yüzbaşısına. Almanlarla değildi jandarma yüzbaşısının derdi.</p>

    <p>Bu durumda, çaresiz, birbirini izleyen aptal geceler boyunca, o pusudan bu pusuya düşmemek için kaçışa kaçışa bir hal olduk, gitgide akılcı olmaktan çıkan paçayı kurtarmak umudumuz dışında tutunacak tek bir dalımız kalmamıştı doğrusu, ayrıca bir şey de keşfetmiştik ve eğer kurtulursak bunu asla, ama asla unutmayacaktık: şu dünyada yaşayan insanlardan biri, dış görünüş olarak bizlere benzese bile, aslında Havana’da, sintinelerini açıklarda boşaltan çöp ve çürümüş et gemilerinin peşinde ağzı açık, kararsız dolaşan timsahlarla köpekbalıklarına bile taş çıkaracak yeteneklere sahip bir leşçildi.</p>

    <p>Her alanda, asıl yenilgi, unutmaktır, özellikle de sizi neyin gebertmiş olduğunu unutmak, insanların ne derece hırt olduklarım asla anlayamadan gebermektir. Bizler, mezarın önüne geldiğimizde, boşuna şaklabanlık yapmaya kalkışmamalıyız, öte yandan, unutmamalıyız da, tek sözcüğünü bile değiştirmeden her şeyi anlatmalıyız, insanlarda gördüğümüz ne kadar kokuşmuşluk varsa, hepsini, sonra da yerimizi sıradakine bırakıp, uslu uslu inmeliyiz deliğin içine. Tüm bir yaşamı doldurmaya yetecek bir uğraştır bu.</p>

    <p>Ona dünyanın kaç bucak olduğunu göstermek için binbaşı Pinçon’u köpekbalıklarına yem etmeyi isterdim doğrusu, hem de o jandarmasıyla birlikte; atımı da yanlarına katarak, sırf hayvan daha fazla acı çekmesin diye, çünkü o koca zavallıda sırt diye bir şey kalmamıştı, öyle bir canı yanıyordu ki, selenin altında, sırt niyetine, topu topu iki et kabuğu kalmıştı, toplam iki elim kadar yer kaplayan, kanayan, derisi kalkmış, iri cerahat akıntıları örtünün kenarından diz arkasına doğru sızar durumda. Yine de üstünde tırıs gitmek gerekiyordu, bir, iki... Tırıs gideceğim diye kıvranıyor, tırsıyordu. Ama atlardaki sabır insanlarınkine bile taş çıkarır. Tırıs giderken yalpalıyordu. Onu artık sadece açık havada bağlayabiliyorduk. Ahıra koysak, yaralarından çıkan koku o kadar ağır oluyordu ki, nefes alınılmıyordu. Sırtına binildiğinde canı o kadar yanıyordu ki, eğiliyordu, sanki selam verir gibi, karnı da o zaman dizlerinin hizasına iniyordu. Böyle olunca eşeğe biner gibiydik. Ama itiraf etmek gerekir ki böylesi daha rahattı. Zaten bizler de kafamızın ve omzumuzun üstündeki çelik yığınlarına katlanmaktan epey yorgun düşmüş oluyorduk.</p>

    <p>General des Entrayes ise, kendisine ayrılan eve yanlamış, akşam yemeğini bekliyordu. Sofrası hazır, lambası yerine yerleştirilmiş.</p>

    <p>— Siktir olup gitsenize, Tanrının cezaları, diye bir kez daha emrediyordu bize Pinçon efendi, lambasını burnumuzun dibine doğru sallayarak. Sofraya oturacağız! Bir daha tekrar etmeyeceğim! Leş kargaları, defolup gitsenize! diye böğürüyordu hatta. Bizi gebermeye yollarken bu şekilde öfkeden kudurmak, bu saydam tenli herifin yüzüne biraz olsun renk gelmesini sağlıyordu.</p>

    <p>Bazen yola koyulmadan önce generalin aşçısı bize bir iki parça bir şeyler verirdi, zaten ne kadar tıkınırsa tıkınsın general tüm istihkakını tüketemiyordu, çünkü mevzuat gereği onun payına tek başına kırk tayın düşüyordu! Üstelik pek de genç sayılmazdı bu adam. Hatta emekli olmasına az kalmış olsa gerek. Yürürken dizlerinin bağı çözülüyordu. Belli ki bıyıklarını da boyuyordu.</p>

    <p>Şakaklarındaki damarlarında, biz oradan giderken lambanın ışığında gayet belirgin bir biçimde göründüğü üzere, Paris çıkışında Sen nehrinin oluşturduklarına benzer büklümler vardı. Kızları büyükmüş, rivayete göre, evde kalmışlar ve yoksullarmış, onun gibi. Belki de bu tür anılar yüzünden o kadar hırçın, suratsız bir hali vardı, rahatı bozulmuş bir yaşlı köpek gibi, kapıyı her açtığınız yerde yastığının bulunduğu sepeti arayan cinsten.</p>

    <p>Güzel bahçeleri, gül ağaçlarını seviyordu, tek bir gül ağacını bile ıskalamıyordu, her geçtiğimiz yerde. Gül ağaçlarını kimse generaller kadar sevemez. Malum.</p>

    <p>Sonuçta yine yola koyuluyorduk. Esas sorun, beygirleri tırısa kaldırabilmekti. Kımıldamaya korkuyorlardı, önce yaraları yüzünden, sonra da bizden de, geceden de korktukları için, her şeyden korkuyorlardı yani! Biz de! On kez dönüp yolu bir daha soruyorduk binbaşıya. On kez bize tembeller, götü boklu iğrenç kaytarıcılar diye sövüyordu. Mahmuzlaya mahmuzlaya nihayet son nöbetçi karakolunu da geçiyor, nöbetçi erlere parolayı söyleyip, birden dalıveriyorduk o pis maceraya, bu sahipsiz yörelerin karanlıklarına.</p>

    <p>Gölgenin bir ucundan diğerine gide gide, az buçuk yolumuzu bulmaya başlıyorduk ya da bize öyle geliyordu... Bulutun biri ötekilerden daha açık olsa, bir şeyler gördüğümüzü sanıyorduk... Ancak önümüzde kesin olan tek şey, gidip gelen yankıydı, tırıs giden atların çıkardığı sesin yankısı, insanı boğan cinsten, kocaman, o kadar ki, asla duymak istemeyeceğiniz bir ses. Göğe kadar tırıs gidip, yerde ne varsa çağırıyor gibiydi atlar, birileri bizi katletsin diye. Zaten bu iş tek elle de yapılabilirdi, bir tüfekle, pusuda bizi beklerken onu bir ağaca yaslamak yeterliydi. Hep kendime diyordum ki, göreceğimiz ilk ışık, sonumuzu getirecek olan tüfeğin namlusundan çıkan kıvılcım olacak.</p>

    <p>Dört haftadır sürüp giden bu savaşta, o kadar yorgun, o kadar mutsuzduk ki, yorgunluktan korkumun bir kısmını yolda yitirmiştim. Sabah akşam bu insanlar, yani rütbeliler, özellikle de her zamankinden daha sersem, daha çapsız ve daha nefret dolu düşük rütbeliler tarafından taciz edilme işkencesi, en inatçı insanı bile hâlâ yaşamakta direnme konusunda tereddüt eder hale getiriyordu.</p>

    <p>Ah! şu çekip gitme isteği yok mu! Uyuyabilmek için! Öncelikle! Ve eğer uyumak için çekip gitme olanağı gerçekten kalmadıysa, yaşama isteği de kendiliğinden kayboluyor zaten. Çünkü yaşamaya devam ettiğimiz sürece alayı arıyormuş gibi yapmak gerekecek.</p>

    <p>Bir dangalağın beyninde herhangi bir düşüncenin şöyle bir dolanabilmesi için, önce başına bir sürü şey gelmesi gerek, hem de en acımasızından. Hayatımda ilk defa düşünmemi sağlayan kişi, gerçekten düşünmeyi kastediyorum, tümüyle bana ait pratik fikirler üretmeyi yani, kesinlikle binbaşı Pinçon oldu, şu işkenceci suratlı herif. Esamesi okunmayan bir figüran olarak katılmış olduğum, hem de... itiraf ediyorum, coşkuyla, balıklama atlayarak katıldığım bu inanılmaz uluslararası olayın içinde, tam teşkilatlı, zırhların yükü altında ezilerek, sarsıla sarsıla ilerlerken, bir yandan da elimden geldiğince yoğun bir biçimde onu düşünüyordum.</p>

    <p>Önümüzdeki her yeni gölge dilimi, yeni bir son noktayı koyup geberme vaadiydi, ama ne şekilde? İnfazcının hangi üniformayı taşıyacağı dışında pek fazla bilinmeyen yoktu bu denklemde. Buradakilerden biri mi olacak? Yoksa karşıdakilerden biri mi?</p>

    <p>Ne kötülüğüm dokunmuştu ki ona, yani şu Pinçon’a! Hoş, aslında Almanlara da bir kötülüğüm dokunmamıştı ya!.. O çürük şeftali suratıyla, kellesinden göbeğine kadar her tarafında parıldayan dört yıldızlı apoletiyle, sert bıyıklarıyla, sivri dizleriyle, ineğin çıngırağı gibi boynundan sarkan o dürbünleriyle, bir de hele o 1/1000 ölçekli haritasıyla... Ne diye başkalarını zıbarmaya yollama hırsı bürümüştü ki bu adamı? Haritası olmayan başkalarını.</p>

    <p>Bizler, yoldaki dört süvari, bir alayın yarısı kadar ses çıkarıyorduk. Eğer ta buradan dört saat mesafeden bile geldiğimizi anlamamışlarsa, bu demektir ki o zaman bizi duymak istemiyorlar. Neden olmasın... Belki de bizden korkuyordu Almanlar? Kim bilir?</p>

    <p>Göz kapaklarımızın her birinde bir aylık uyku vardı, işte bunu taşıyorduk, bir o kadarını da ensemizde, tabii kilolarca hurda demiri de unutmayalım.</p>

    <p>Refakatçi süvarilerim kendilerini düzgün biçimde ifade etmesini pek beceremiyorlardı. Aslında neredeyse hiç konuşmuyorlardı bile. Bretagne bölgesinin ücra köşelerinden askerliklerini yapmaya gelen çocuklardı bunlar, bildikleri her şeyi de okulda değil, asker ocağında öğrenmişlerdi. O akşam, bana eşlik eden ve adı Kersuzon olan çocukla biraz Barbagny köyü hakkında sohbet etmek istemiştim.</p>

    <p>— Baksana Kersuzon, dedim ona, biliyorsun, burası Ardennes bölgesi... İlerilerde önümüzde bir şeyler görmüyor musun? Ben hiçbir şey görmüyorum!..</p>

    <p>— Her yer göt deliği kadar kapkaranlık, diye yanıtladı beni Kersuzon. Daha ne desin...</p>

    <p>— Baksana, gün boyu sana hiç Barbagny’den söz eden oldu mu? Ne taraftaydı yahu? diye sordum ona yine.</p>

    <p>— Hayır.</p>

    <p>O kadar.</p>

    <p>Barbagny denen o yeri asla bulamadık. Sadece sabaha kadar kendi etrafımızda dönüp durduk, dürbünlü adamın bizi beklemekte olduğu başka bir köye varıncaya kadar. Oraya vardığımızda, onun o sevgili generali de belediye başkanının evinin önündeki çardağın altında sabah kahvesini yudumlamaktaydı.</p>

    <p>— Ah! ne güzel şey şu gençlik, Pinçon! diye yüksek sesle kurmay başkanına seslendi moruk, bizim geçtiğimizi görünce. Bunu dedikten sonra da kalkıp çiş yapmaya gitti, sonra, ellerini arkasına kavuşturup, kambur kambur, bir tur daha attı. Bu sabah çok yorgun olduğunu fısıldadı bana emir eri, iyi uyuyamamış general, mesanesinde canını sıkan bir şeyler varmış, söylendiğine bakılırsa.</p>

    <p>Kersuzon, gece ne zaman ona bir soru sorsam beni aynı şekilde yanıtlıyordu, bu beni oyalar olmuştu tıpkı bir tik gibi. Bana, kapkaranlıkla göt deliği hakkında söylediklerini iki üç kez daha tekrarladı, sonra da öldü, aradan bir süre geçtikten sonra, bir köyden çıkarken, vuruluverdi, gayet iyi anımsıyorum, başkası sandığımız bir köy çıkışında, bizi başkası sanan Fransızlar tarafından.</p>

    <p>Etraflıca düşünüp, artık gece kaybolmamak için çok hoşumuza giden basit bir yöntem keşfetmemiz de zaten Kersuzon’un ölümünden birkaç gün sonrasına rastlıyordu.</p>

    <p>Demek kamp kurulan yerden kovuluyorduk, öyle mi? Pekâlâ. Artık sesimizi çıkarmıyorduk. Vızıldanmıyorduk. “Defolun!” diyordu, o mum suratlı, her zamanki gibi.</p>

    <p>— Emredersiniz komutanım!</p>

    <p>Ve işte o zaman, beşimiz birden, hiç ayak sürümeden, top namlusunun gösterdiği istikamete doğru yola koyuluyorduk. Gören de kiraz toplamaya gidiyoruz sanırdı. Bu taraflar bol koyaklıydı. Meuse bölgesi, o üstü bağlarla kaplı tepeleriyle, henüz olgunlaşmamış üzümleriyle ve sonbaharıyla ve de ahşap evli köyleriyle, hani o üç aylık yazın adamakıllı kurutmuş olduğu, yani kolayca tutuşuveren evleriyle.</p>

    <p>Bunu biz de fark etmiştik, nereye gideceğimizi hiç bilemediğimiz gecelerden birinde. Top namlusu istikametinde hep yanan bir köy oluyordu. Çok yaklaşmıyorduk ona, gereğinden fazla yaklaşmıyorduk, o köyü sadece epey uzaktan, örneğin on on iki kilometre mesafeden izlemekle yetiniyorduk, bir nevi seyirci gibi denilebilir. Daha sonra da her akşam, o dönemlerde, ufukta bir dizi köy durup dururken yanar oldu, bu yineleniyordu, sanki tüm bu yanan yörelerle birlikte, garip bir panayırın oluşturduğu kocaman bir çemberle çevriliydik, önümüzde, yanlarda, yükselip bulutları yalayan alevlerle.</p>

    <p>Her şeyi alevler alıp götürüyordu: kiliseler, ambarlar, birbiri ardına, gerisinden daha canlı, daha yüksek alevler yaratan saman yığınları, ardından da, kıvılcım demetleri saçarak gecenin ortasında dimdik durduktan sonra aydınlığın ortasına düşen kütükler.</p>

    <p>Bir köyün nasıl yandığı uzaktan da çok iyi fark edilebilir, hatta yirmi kilometre öteden bile. Çok neşelidir bu. Gündüz vakti, sevimsiz bir küçük kırsal bölgenin ortasında dikkatinizi bile çekmemiş olan küçücük önemsiz bir mezra, yandığında nasıl da bir etki yaratır, bilemezsiniz! Sanki Notre-Dame birader! Tüm bir gece sürer o köyün yanması, küçücük de olsa, sonunda dev bir çiçeğe benzer, ardından sadece bir gonca, sonra da hiçbir şey kalmaz.</p>

    <p>Duman çıkar, o zaman da sabah olur.</p>

    <p>Yanımızdaki tarlalarda eyerli halde bıraktığımız atlarımız kımıldamadan duruyorlardı. Bizse, çimlere yayılıp uykuya dalıyorduk, birimiz hariç, o da nöbet tutuyordu, sırası gelince, elbette. Şu da var ki seyredecek yangınlar olduğu sürece geceyi atlatmak çok daha kolay oluyordu, katlanılacak fazla bir şey kalmıyordu yani, yalnızlık sayılmazdı bu.</p>

    <p>Köylerin fazla dayanamamış olması ne de yazık... Bir ay geçmeden, bu yörede, bir tanesi bile kalmamıştı. Ormanların üzerine de top atıldı. Onların, yani ormanların yok olması sekiz gün bile sürmedi. Ormanlar da güzel yanıyordu aslında, ama pek dayanıklı değillerdi.</p>

    <p>O dönemden itibaren topçu konvoyları yoldan hangi yöne gidiyorlarsa, siviller de öteki yöne kaçışır oldular.</p>

    <p>Sonuçta bizlerin artık gideceği yer kalmamıştı, ne ileri ne de geri, olduğumuz yerde kalmak zorundaydık.</p>

    <p>Gebermek için kuyruğa giriyorduk. General bile askersiz kamp yeri bulamıyordu artık. Sonunda, hepimiz tarlaların ortasında yatmaya başladık, generali menerali kalmamıştı artık. Az çok yürekli olanlarda bile yürek kalmadı. İşte, bu aylardan itibaren başladılar, morallerini yükseltmek adına askerleri kurşuna dizmeye, taburlar dolusu askeri, aynı şekilde, jandarmanın da kendi küçük savaşını, hani o derin savaşı, savaşların savaşını yürütüş tarzı şerefine, adını günlük emirde övdürmeyi kafaya takması o döneme rastlar.</p>
  </div>
</body>
</html>
