<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XIII</h1>

    <p>Ormana girmek için iki farklı yol izleyebilirsiniz, isterseniz farelerin saman balyalarında yaptıkları gibi kendinize bir tünel oyarsınız. Bu boğucu olan yöntemdir. Yüreğim kabardı. Ya da ilkel kısa küreklerle kıvrıntılardan koruluklara itilen bir ağaç kovuğunun dibine iyice gömülüp, akıntıya karşı nehirden yukarı doğru uzanmaya katlanırsınız ve de böylece gün batımını iple çekerek gün boyu ışığın tümünü tam da suratınızın ortasına yersiniz, çaresiz. Sonra da bu yaygaracı zencilerden serseme dönüp, varacağınız yere kim bilir ne halde varırsınız.</p>

    <p>Kalkışta, her seferinde, uyumu tutturmak için, kayıkçılara epey zaman gerekiyor. İtiş kakış. Önce palanın ucu azıcık suya batırılıyor sonra uyumlu bir iki bağırış çağırış ve ormandan gelen yanıt, yalpalamalar, kayıyor, iki kürek, sonra üç, hâlâ tutturulamıyor, dalgalar, kem küm, geriye doğru bakınca uzakta çarşaf gibi duran, uzaklaşmakta olan denize doğru gidersiniz ve önünüzde de tarla sürer gibi yöneldiğiniz uzun yamyassı enginlik, sonra bir süre daha, uzaktan gördüğüm iskelesinin üstünde, daha şimdiden nehirden yükselen buharların ele geçirdiği Alcide, koca başlığıyla, çan biçiminde, artık sadece bir kafa parçasından ibaret, yüzü küçük bir peynir lokması gibi ve Alcide’in gerisi altta piyade ceketinin içinde uçuşuyor, daha şimdiden yitirilmiş beyaz pantolonlu garip bir anı gibi.</p>

    <p>Oradan, şu Topo’dan geriye bana bir tek bu kaldı.</p>

    <p>O kavrulmuş mezra, suları bej renginde akan nehrin sinsi orağına karşı acaba daha ne kadar korunabildi? Ya o pireli üç kulübesi hâlâ yerinde duruyor mu? Ve yeni Grappa’larla meçhul Alcide’ler hâlâ taze yerli askerleri o yersiz savaşlara talim ettiriyorlar mı? O iddiasız adalet hâlâ dağıtılıyor mu? Orada içilmeye çalışılan o su hâlâ o kadar kekremsi mi? O kadar ılık mı? Her kafaya dikişte en az sekiz gün boyunca insanı kendi ağzının tadından bile tiksindirecek derecede... Ve hâlâ buzluk yok mu? Ya o kininin yorulmak nedir bilmeyen arılarının sineklere karşı verdiği insanın kulaklarında çınlayan savaşlar? Sülfat? Klorhidrat?.. Ama her şeyden önce hâlâ o hamamda eriyip giden ve irin döken zenci kaldı mı? Belki de kalmamıştır...</p>

    <p>Belki de bunların hiçbiri artık yoktur, küçük Kongo bir kasırga gecesinde oradan geçerken Topo’yu koca çamurlu diliyle yutuvermiştir ve artık bitmiştir, her şey bitmiştir, bu isim haritalardan bile silinmiştir, yani sonuçta Alcide’i hâlâ anımsayan bir ben kalmışımdır... Yeğeni bile onu unutmuştur... Teğmen Grappa sevgili Toulouse’unu bir daha asla görememiştir... Ezelden beri yağmur mevsiminin dönemecinde kumula göz dikmiş olan orman her şeyi geri almış, dev maun ağaçlarının gölgesinde her şeyi ezip geçmiştir, her şeyi, hatta Alcide’in sulamamı istemediği kumdaki beklenmedik küçük çiçekleri bile... Hiçbir şey kalmamıştır belki de.</p>

    <p>Nehir boyu bu on günlük seferde neler çektiğimi kolay kolay unutamayacağım... Oyma kayığın dibinde, çamurlu burgaçları gözetlemekle, belli belirsiz geçitleri ardı ardına seçmekle geçirilen o on gün, sürüklenen koca ağaç dallarının arasında, kıl payı atlatılan. Aylak kürek mahkûmlarına göre bir meşgale.</p>

    <p>Her gün batımından sonra, kayalık bir çıkıntıda mola veriyorduk. Bir sabah, nihayet, yalnızca bu sonsuz yaprak katedralinin en tepesinden dalan bir güneş ışığı demetiyle yer yer aydınlanabilen bu yeşil ve nemli karanlığın içine süzülen örtük bir geçitten ormana girmek için bu pis ilkel kayığı terk ettik. Yıkılmış ağaç canavarları grubumuzu nice dolambaçlı yollara sapmaya mecbur ediyordu. O ağaçların kovuklarında koca bir metro bile rahatlıkla manevra yapacak yer bulabilirdi.</p>

    <p>Bir an geldi, büyük ışığa yeniden kavuştuk, açıklık bir alanın önüne gelmiştik, ancak daha tırmanmamız gerekti, ek bir çaba. Ulaştığımız tepe, sarı, kırmızı, yeşil doruklarla yumaklanan, su ve hava kadar korkunç derecede bol yamaçlarla vadileri sıkıştıran, dolduran, sonsuz ormanı taçlandırıyordu. Konutunu aradığımız adam, bana işaret edildiğine bakılırsa, biraz daha ötede kalıyordu... başka bir küçük vadide. Bizi orada bekliyordu o adam.</p>

    <p>İki koca kaya arasında kendine bir tür baraka dikmişti. Doğu kasırgalarından korunan konumuna dikkatimi çekti, en kötüleri, en keskinleri onlarmış. Bunun bir avantaj olduğunu kabul ediyordum etmesine, ancak kulübenin kendisi, eminim akla gelebilecek en pespaye kategoriye aitti, ev demeye neredeyse bin şahit isterdi, her tarafı dağılıyordu. Konut niyetine az çok bu tür bir şey bekliyordum elbette, ancak yine de karşıma çıkan gerçeklik korktuğumdan bile beterdi.</p>

    <p>Arkadaş beni pek kederli bulmuş olacak ki, daldığım düşünceleri dağıtmak için epey sertçe sesleniverdi. “Hadi hadi, burada olmak yine de savaşta olmaktan iyidir! Burada ne de olsa başınızın çaresine bakabilirsiniz! Yemeklerde iş yok, doğruya doğru, içme suyuna gelince, bir çamur bulamacı, gelgelelim canınızın istediği kadar uyuyabilirsiniz... Burada top tüfek yoktur dostum! Kurşun da yoktur! Yani yine de kârlısınız!” Az çok acente temsilcisiyle aynı havada konuşuyordu ama gözleri Alcide’inkiler gibi soluk bakışlıydı, adamın.</p>

    <p>Otuzuna yakın olmalıydı ve de sakallıydı... Geldiğimde ona pek dikkatli bakmamıştım, o derece afallamıştım geldiğimde, kaldığı yerin sefaleti karşısında, bana devredeceği ve belki de yıllarca beni barındıracak olan... Ancak daha sonra, onu incelediğimde, açıkça maceracı bir yüzü olduğunu düşündüm, çok belirgin biçimde köşeli bir yüz ve hatta, üstünden kayıp geçeceğine, yaşama fazlasıyla bodoslama dalan isyankâr kellelerden birine sahipti, örneğin o kocaman yuvarlak burnu ve zevzekçe sesler çıkararak kaderin karşısına geçip dalgalanan dubalar gibi dolgun yanaklarıyla. Bu adam zavallının tekiydi.</p>

    <p>— Doğru, diye yanıtladım, savaştan beteri yoktur!</p>

    <p>Bu kadar içini açmak şimdilik yeterliydi, daha fazlasını söylemek istemiyordum. Ama o devam etti aynı konu üzerinde:</p>

    <p>“Üstelik savaşları artık pek de uzun süreli yapıyorlar... diye ekledi. Neyse, dostum, burasının pek de neşeli bir yer olmadığını göreceksiniz, işte bu kadar! Yapçak bir şey yok... Bu bir nevi tatil gibi... Ama tabii burada da tatil olursa! değil mi ya!.. Neyse, belki de yapı meselesi, bişi diyemem...</p>

    <p>— Ya su? diye sordum. Maşrapamda gördüğüm, kendim alıp doldurduğum su, beni endişelendirmişti, sarımtıraktı, biraz içtim, mide bulandırıcı ve sıcaktı tıpkı Topo’daki gibi. Vazoda üç gün beklemiş bir su kalıntısı.</p>

    <p>— Su bu mu? Su azabı yine başlıyordu.</p>

    <p>— Evet ve buralarda bundan başkası da yok, bir de yağmur... Ancak yağdığında baraka yağmura fazla dayanmayacaktır. Barakanın ne halde olduğunu görüyorsunuz değil mi?” Görüyordum.</p>

    <p>— Yemeğe gelince, diye sürdürdü, konserveden ibarettir, bir yıldır hep bunu zıkkımlanıyorum ben... Ölmedim ya!.. Bir anlamda epey kullanışlı, ama yeterince besleyici değil; yerliler, onlar çürük manyoka yiyorlar, onların bileceği iş, hallerinden memnunlar... Üç aydır ne yesem çıkarıyorum... İshal. Belki de aynı zamanda hummadır; bende ikisi de var... Hatta saat beş civarlarında bulanık görmeye başlıyorum... Ateşimin çıktığını ancak böyle anlıyorum, çünkü, sıcaklık açısından bakınca, değil mi, insanın sırf bu yörenin hava sıcaklığı yüzünden bile bundan daha ateşli olması olanaksız!.. Yani aslında ateşlendiğiniz konusunda sizi daha çok titreme nöbetleri uyarıyor... Ve bir anlamda canınızın nispeten daha az sıkılması... Ama bu da belki yapı meselesi... biraz kendine gelebilmek için belki biraz alkol alınabilir, ama ben pek sevmem alkolü... Bünyem kaldırmıyor...</p>

    <p>“Yapı” dediği şeye çok saygıyla yaklaşıyor gibiydi.</p>

    <p>Sonra, hazır başlamışken, bana bazı başka iç açıcı bilgiler verdi: “Gündüz sorun sıcaklıktır, ama gece, katlanılması daha zor olan gürültüdür... İnanılmaz derecede... Buralarda ne kadar hayvan cinsi yaratık varsa hepsi sürekli yarış halindeler, birbirini becermek ya da haklamak için olsa gerek, ben bu işlerden anlamam, ama bana öyle dendi... öyle ya da böyle feci bir gürültü patırtı!.. Ve aralarında en velveleci olanlar da sırtlanlar!.. Barakanın dibine kadar sokuluyorlar... İşte o zaman seslerini bayağı duyuyorsunuz... yanılmanıza olanak yok... Kinin kullanmak yüzünden kulaklarınızın çınlamasına benzemez bu... İnsan bazen kuşların, iri sineklerin çıkardığı ya da kininin neden olduğu sesleri karıştırıp yanılabilir... Olur böyle şeyler... Oysa sırtlanlar feci gülerler... Sizin etinizin kokusunu almışlardır... O yüzden gülerler!.. Biran evvel gebermenizi ister bu yaratıklar!.. Dendiğine göre gözlerinin parladığı bile görülebilirmiş... Leşi çok severler... Ben onların gözünün içine hiç bakmadım... Bir anlamda da buna pişmanım...</p>

    <p>— Pek şenlikliymiş burası!” diye yanıtladım.</p>

    <p>Ama gecelerin nefasetini kastederek söylememiştim.</p>

    <p>— Bir de köy var, diye ekledi... İçindeki zenci sayısı yüzü bulmaz, ama on bin kişiymiş gibi goygoy yaparlar, bu götoşlar!.. Yakında hak verip kulaklarımı çınlatırsınız!.. Bakın şimdi! tamtam dinlemeye geldiyseniz, doğru sömürgeye geldiniz!.. Çünkü burada, kimi zaman dolunay var diye tamtam çalarlar, başka sefer de dolunay yok diye... Bir başka sefer de dolunayı beklerken... Neyse, her seferinde bir sebep bulurlar! Sanki kafa sikme konusunda hayvanlarla sözleşmişler bu leş parçaları! İnanın bana öldürürler adamı! Ben bu kadar yorgun olmasam topunu bir seferde tahtalı köye yollardım... Ama kulağıma pamuk tıkmayı yeğliyorum... Eskiden, ilaç dolabımda hâlâ vazelin varken, onu koyuyordum, pamuğun üstüne, şimdi onun yerine muz yağı kullanıyorum. Muz yağı da iyidir... Bu durumda, madem götleri kalktı isterlerse cehennemin dibine kadar tepinsinler, bu marsık derililer! Ben, yağlı pamuğum olduğu sürece iplemem bile! Hiçbir şey duymam! Zenciler, bunu siz de hemen fark edeceksiniz, hepsi geberik ve hepsi çürüktür!.. Gündüz hep öylesine çömelmişlerdir, kalkıp bir ağacın dibine işemeye gidecek halleri dahi yok sanırsınız ve sonra hava kararır kararmaz da, al sana! Birden büsbütün sapık oluverirler! büsbütün sinirli! büsbütün isterik! İsteriğe dönüşmüş gece parçacıkları! Zenciler budur işte, benden söylemesi! Neyse, pisliktir bunlar... Yozdur yani!..</p>

    <p>— Sizden mal satın almaya sıkça gelirler mi?</p>

    <p>— Satın almak mı? Ha ha! şuna bakın hele! Onlar sizi soymadan önce siz onları soymalısınız, ticaret dediğiniz budur, işte o kadar! Geceleyin bana karşı zaten, hiç de çekinmiyorlar, ister istemez, her iki kulağımda da iyice yağlanmış pamuğum olunca, dimi! Ayrıca ne diye çekineceklermiş ki, öyle değil mi?.. Kaldı ki, gördüğünüz gibi, barakamın kapısı da yok o zaman da girip istediklerini alıyorlar, ya, hem de nasıl... Burada onların bir eli yağda bir eli balda...</p>

    <p>— Peki ama, ya envanter? diye sordum, bu ayrıntılar yüzünden tamamen şaşkına dönmüş olarak. Genel Müdür bana gelir gelmez envanter çıkarmamı tembih etti, hem de en ince ayrıntısına kadar!</p>

    <p>— Bana sorarsanız, diye yanıtladı gayet soğukkanlı bir biçimde, Genel Müdür’ün canı cehenneme... En derin saygılarımla belirtmiş olduğum üzere...</p>

    <p>— Ama onu Fort-Gono’da göreceksiniz yine de, dönüş yolunda?</p>

    <p>— Bir daha asla görmeyeceğim, ne Fort-Gono’yu, ne de Müdür’ü... Orman yeterince büyüktür küçük dostum...</p>

    <p>— Peki ama, o zaman nereye gideceksiniz?</p>

    <p>— Eğer bunu size sorarlarsa, bu konuda hiçbir fikrinizin olmadığını söylersiniz! Ancak mademki merak eder bir haliniz var, izin verin de, henüz iş işten geçmeden, size iyi bir öğüt vereyim, hem de adamakıllı bir öğüt! “Pordurière Şirketi’nin” çıkarlarını iplemeyin, nasıl ki onlar sizinkileri iplemiyorsa ve eğer, siz de Şirket’in sizin boğazınıza sarılmakta acele ettiği kadar hızlı koşabiliyorsanız, size peşinen müjdeleyebilirim ki, “Birincilik Ödülü” sizin olacaktır!.. Dolayısıyla size biraz nakit bırakıyor olmama şükredin ve fazla üstelemeyin!.. Mallara gelince, eğer gerçekten size onların sorumluluğunu üstlenmenizi tembih ettiyse... Müdür’e hiç mal kalmadığını söylersiniz, olur biter! Eğer size inanmayı reddederse de, eh, bunun da fazla önemi yoktur!.. Hepimizin esaslı birer hırsız olduğumuz kanaatindeler, nasıl olsa! Dolayısıyla kamuoyu açısından değişen hiçbir şey olmayacaktır ve oldu olacak bari bu sefer ufak bir avantamız olsun hiç olmazsa... Müdür’e gelince, zaten, hiç endişeniz olmasın, üçkâğıt konusunda kimse onun eline su dökemez ve hiç boşuna aksi iddia edilmesin! Benim kesin kanaatim bu! Sizce de öyle değil mi? Buraya gelecek insanın, değil mi ama, gözünü hırs bürümüş olması gerektiğini herkes bilir! O halde?..</p>

    <p>Doğru olduğundan çok emin değildim, bütün bu anlattıklarının, ama öyle ya da böyle selefim bende anında çakalın daniskası olduğu izlenimini yarattı.</p>

    <p>İçim hiç rahat değildi, hiç. “Yine payıma pis bir iş düştü,” diye kendi kendime itiraf ettim, hem de giderek daha güçlü biçimde. Bu haydutla sohbete bir son verdim. Bir köşede, darmadağın, bana bırakmayı lütfettiği malları tesadüfen buldum, bir sürü değersiz pamuklular... Ancak buna karşılık düzinelerce peştamal ve terlik, kutuda karabiber, kandiller, bir şırınga kutusu, özellikle de olmadık sayıda “Bordeaux usulü” <em>cassoulet</em><a href="../Text/Section0055.xhtml#Footnote0055" id="Backlink0055"><sup>[55]</sup></a> konservesi, son olarak da renkli bir kartpostal: “Clichy Meydanı.”</p>

    <p>— Direğin yakınında, zencilerden satın aldığım kauçukla fildişini bulabilirsin... Başlangıçta, bayağı uğraşıyordum, sonra, işte, al, üç yüz frank... Hesap tamam.</p>

    <p>Hangi hesaptan söz ettiğini bilmiyordum, ama sormaktan vazgeçtim.</p>

    <p>— Hâlâ mal takası için gelen giden birkaç kişi olabilir, diye uyardı beni, çünkü biliyor musun burada para pek bir işe yaramıyor, sadece çekip gitmeye yarayabilir para dediğin...</p>

    <p>Ve gülmeye başladı. Şimdilik suyuna gitmek istediğim için, onu taklit ettim ve sanki çok hoşnutmuşum gibi ben de onunla birlikte güldüm.</p>

    <p>Aylardır içinde pineklediği tüm bu yoksunluğa karşın, çevresine çok karmaşık bir hizmetçiler ağı toplamıştı, özellikle de oğlanlardan oluşuyordu bunlar, ona evin tek kaşığını ya da eşsiz maşrapayı sunmaya ya da sonu gelmeyen ve klasikleşmiş delici Amerikan pirelerini ayak tabanından, incelikle, çekip çıkarmaya pek hevesliydiler. Karşılığında, o da, gönüllü olarak, her an ellerini kalçalarının arasında gezdiriyordu. Yapmaya zahmet ettiğine tanık olduğum tek iş, şahsen kaşınmasıydı, ama hiç olmazsa bu işi de, Fort-Gono’daki tüccar gibi, olağanüstü bir kıvraklıkla yapıyordu, anlaşılan sadece sömürgelerde rastlanılan bir özellikti bu.</p>

    <p>Bana devrettiği mobilya, parçalanmış sabun kasalarıyla yaratıcılık sayesinde, sandalye, yuvarlak masa ve koltuk niyetine neler neler elde etmenin mümkün olduğu konusunda beni aydınlattı. Bu karanlık adam bana ayrıca, ormanlık barakamıza saldırmak için dur durak bilmeden tırmanan, sürekli yenilenen, o okkalı, titrek ve sümüklü, zırhlı tırtılların, ayağın ucunun çevik bir hareketiyle, tek bir ani darbede, sırf eğlence olsun diye, uzaklara nasıl fırlatılacağını da öğretti. Vay onları ezen beceriksizin haline! Cezası, unutulmaz bulamaçlarından yavaş yavaş yükselen ve sekiz gün süren ağır, leş gibi bir kokuydu. Bu hantal iğrençliklerin aslında hayvan niyetine yeryüzünde var olan en eski canlılar olduğunu okumuştu dergilerde. İddiasına göre ikinci jeolojik dönemden kalmaymışlar! “Biz de onlar kadar eskilerden geldiğimizde, dostum, kim bilir biz de ne kadar pis kokuyor oluruz?” Aynen böyle.</p>

    <p>Bu Afrika cehenneminde karşınıza müthiş gün batımları çıkıyordu. Kaçışı yoktu bunun. Her seferinde güneşin dehşetengiz katli gibi trajik. Koca bir şike. Ne var ki tek bir insanın kaldıramayacağı kadar büyük bir hayranlıktı bu. Gökyüzü bir saat boyunca bir uçtan öteki uca lal renginden başlayıp çılgınlığa saçılarak gösteriş yapıyordu, sonra da ağaçların arasından yeşil fışkırıyordu ve yerden ilk yıldızlara kadar titrek çizgiler halinde yükseliyordu. Bundan sonra tüm ufku yeniden gri ele geçiriyordu ve sonra da yine kırmızı, ama bu kez yorgun bir kırmızıydı bu ve zaten uzun da sürmüyordu. Böyle bitiyordu. Tüm renkler paçavraya dönmüş olarak, pörsümüş, ormanın üstüne dökülüyordu yüzüncü gösteriden sonra yıpranmış görkemli sahne kıyafetleri gibi. Her gün tam saat altıda olup bitiyordu bunlar.</p>

    <p>Ve işte o zaman tüm canavarlarıyla birlikte gece devreye giriyordu, binlerce ve binlerce kurbağa suratlı gümbürtüsüyle.</p>

    <p>Orman, tüm derinliklerinden titremeye, tıslamaya, böğürmeye başlamak için bir tek onların bu işaretini bekliyordu. Dev ve ışıksız bir âşıklar istasyonu, tıka basa dolu. Ağaçlar dolusu canlı şölenlerle, koparılıp atılmış ereksiyonlarla, dehşetle yüklü. Barakada birbirimizin sesini duyamaz hale gelmiştik. Arkadaşımın beni anlayabilmesi için artık benim de masanın bir ucundan ötekine bir kukumav kuşu gibi bağırmam gerekiyordu. Tam bana göreydi, sen misin kırsal yaşamdan hoşlanmayan.</p>

    <p>— Adınız neydi? Az önce Robinson mu demiştiniz? diye sordum.</p>

    <p>Arkadaş ise bana bu civarlardaki yerlilerin akla gelebilecek her türlü hastalıktan bitkinlik derecesinde mustarip olduklarını ve bu çulsuzların herhangi bir ticari faaliyet içine girebilecek durumda olmadıklarını yineleyip durmaktaydı. Biz zencilerden söz ederken, sineklerle böcekler, pek iri, pek kalabalık, fenerin çevresine o kadar yoğun dalgalar halinde üşüştüler ki, ışığı söndürmek gerekti.</p>

    <p>Söndürmeden önce bu Robinson’un yüzü bir kez daha göründü gözüme, o böcek ağının ardına gizlenmiş. Hatları belki de bu nedenle belleğimi biraz daha derinlemesine kurcaladı, oysa daha önce belirgin bir şey anımsatmıyorlardı. Karanlıkta benimle konuşmasını sürdürürken, ses tonu önce yılların, sonra ayların ve nihayet günlerin kapısını çalan bir çağrı işlevi görüyordu ve ben de geçmişe dalmış, bu yaratığı daha önce nerede görmüş olabileceğimi bulmaya çalışıyordum. Ama hiçbir şey bulamadım. Bana yanıt verilmiyordu. Mazide kalmış biçimler arasında el yordamıyla ilerlerken kaybolabiliyor insan. İnsanın geçmişinde artık kımıldamayan ne de çok nesne, ne de çok kişi var öyle, ürkütücü. Zamanın mahzenlerinde yitirilmiş canlılar ölülerle birlikte o kadar uyumla uyuyorlar ki daha şimdiden aynı gölge örtüyor gibi onları.</p>

    <p>Yaşlandıkça insan kimi uyandıracağını karıştırıyor, canlıları mı, ölüleri mi.</p>

    <p>Şu Robinson’un kimliğini bulmaya çalıştığım sırada dehşet derecede abartılı kahkahalar, hem de gecenin içinde epey yakınlarda, beni yerimden sıçrattı. Sonra da kesildi. Beni uyarmıştı, sırtlanlar olsa gerek.</p>

    <p>Sonra da yalnızca köyün zencileri ve tamtamları, oyuk tahtaya o saçma sapan vuruşlar, rüzgârın tahta kemiren akkarıncaları.</p>

    <p>Asıl aklımı kurcalayan, hem de giderek daha belirgin biçimde, Robinson adının kendisiydi. Karanlığımızın içinden Avrupa’dan söz etmeye başladık, paranız olduğunda orada size sunulabilecek yiyeceklerden ve hele ki içkilerden! soğuk mu soğuk! Benim, burada, belki de yıllar boyunca, tüm bu <em>cassoulet</em>’lerle baş başa, yapayalnız kalacağım ertesi günden hiç söz etmiyorduk... Savaş daha mı iyiydi sanki? Çok daha kötüydü elbette. Beterdi!.. O bile bunu kabul ediyordu... O da savaşa katılmıştı... Oysa yine de buradan gidiyordu... Her şeye rağmen, ormandan bıkmıştı... Savaş konusunu açmaya çalıştım yeniden. Ama şimdi bundan kaçınıyordu.</p>

    <p>Nihayet, ikimiz de bu yaprak ve bölmelerden oluşan harabenin bir köşesine çekilip yatmaya hazırlandığımızda, meseleyi kafasında iyice tarttığı vakit, burada neredeyse bir yıldır sürdürdüğü, <em>cassoulet</em>’li yaşama daha fazla katlanmaktansa, batakçılık suçlamasıyla sivil bir mahkemenin karşısına çıkarılma riskini yeğlediğini lafı fazla dolandırmadan itiraf etti. Kulağıma küpe olmuştu.</p>

    <p>— Kulaklarınız için pamuğunuz var mı? diye sordu bana bir de... Eğer yoksa, örtü tüyleri ve muz yağıyla üretebilirsiniz. Bu yolla da çok işe yarar tıkaçlar elde edilebiliyor... Ben bu öküzlerin böğürtülerini duymak istemiyorum!</p>

    <p>Oysa bu hengâmede ne ararsanız vardı, ama öküz hariç, ancak o yine de bu uygunsuz ve genelgeçer sözcüğü kullanmakta ısrar ediyordu.</p>

    <p>Şu pamuk meselesi sanki onun tüyler ürpertici bir kurnazlığını gizlemeye yanyormuşçasına beni birden çok tedirgin etti. Kasadan artakalanlarla çekip gitmeden önce beni şuracıkta, “çekyatımın” üzerinde, öldürüvermesi korkusunun içime işlemesine engel olamıyordum... Bu düşünce aklımı başımdan alıyordu... Ama ne yapmalı? Yardım mı çağırmalı? Kimi? Köyün yamyamlarını mı?.. Yok olmak? aslında neredeyse yok olmamış mıydım zaten! Gerçi, Paris’te, parası, borcu, mirası olmadığı zaman, insanın varlığıyla yokluğu bir oluyor, o haldeyken de yok sayılmamakta zorlanıyor... Hele burada? Kim, anımı hoş tutmak için, Bikomimbo’ya kadar sırf sinek avlamak için bile olsa, fazlasına gerek yok, gelme zahmetine katlanırdı ki? Elbette kimse.</p>

    <p>Yatışma anlarıyla endişe anlarının birbirini izlediği saatler geçti. O horlamıyordu. Ormandan gelen tüm o sesler, o çağrılar, nefes alıp verişini duymama engel oluyordu. Pamuğa gerek yoktu. O kadar kafaya takmıştım ki, şu Robinson ismi sonunda bana tanımış olduğum bir bedeni, bir duruşu, hatta bir sesi anımsatmayı başardı... Ve tam da iyiden iyiye uykuya dalıyordum ki adam tümüyle yatağımın önüne dikiliverdi, anısını yakalayabilmiştim, kendisini değil tabii, ama tam da şu Robinson’u, onu yani, Noirceur-sur-la Lys’deki adamı, orada Flandres’da, birlikte savaştan kaçacak bir delik ararken o gecenin kıyısında eşlik ettiğim daha sonra da bu kez Paris’teki adamı... Her şeyi anımsıyordum. Yıllar bir çırpıda gözümün önünden geçivermişti. Kafadan epey sakat kalmıştım, zorlanıyordum... Şimdi artık bildiğim için, onu tespit edebildiğim için, büsbütün korkmaktan kendimi alıkoyamıyordum. Ya o beni tanımış mıydı? Her ne olursa olsun sırdaşlığıma ve suç ortaklığıma güvenebilirdi.</p>

    <p>— Robinson! Robinson! diye seslendim, coşkuyla, sanki ona iyi bir haber verecekmişim gibi. Hey moruk! Hey Robinson!.. Yanıt yok.</p>

    <p>Kalbim küt küt, doğruldum ve böğrüme inecek pis bir darbeyi karşılamaya hazırlandım... Olmadı. O zaman yeterince cesaret toplayıp, onun yatmış olduğunu gördüğüm kulübenin öteki ucuna kadar uzanmayı göze aldım, el yordamıyla. Gitmişti.</p>

    <p>Ara sıra bir kibrit yakarak sabah olmasını bekledim. Bir ışık tufanı şeklinde gün ağardı, ardından da hizmetçi zenciler çıkageldiler, şen şakrak, bana o koca işe yaramazlıklarını sunmak için, ama şu var ki neşeliydiler. Bana daha şimdiden gamsızlığı öğretmeye çalışıyorlardı. İyi tasarlanmış bir dizi el kol hareketiyle, Robinson’un ortadan kayboluşunun beni ne derece endişelendirdiğini anlatabilmek için ne kadar çabalarsam çabalayayım, bu belli ki onların bu sorunu birazcık olsun ciddiye almalarına yetmiyordu. Aslında, kabul etmek gerek ki, insanın gözle görünenlerden başka şeylerle ilgilenmesi ciddi bir deliliğe delalet eder. Neyse, tüm bu olup bitende, benim esas üzüldüğüm şey kasanın yok oluşuydu. Ancak kasayı kapıp giden kişilerin geri döndüğü pek görülmüş şey değildi... Bu koşullarda Robinson’un sırf beni öldürmek amacıyla geri gelmekten kesinlikle vazgeçtiğini varsayıyordum. Hiç yoktan iyiydi.</p>

    <p>Manzara sadece bana kalmıştı yani! Düşündüm ki, artık bu yaprak cümbüşünün, bu kırmızı, mermerimsi sarı okyanusun, bu parıltılı yağlı jambonun altını üstüne getirecek bolca zamanım olacaktı, doğayı sevenler bunları herhalde olağanüstü güzel bulurlardı. Bense kesinlikle sevmiyordum. Tropikal şiirselliği beni tiksindiriyordu. Bu bütünselliğe bakışım, hakkındaki düşüncelerim, tonbalığı konservesi yemiş gibi mideme oturuyordu. Kim ne derse desin, burası hep sivrisineklere ve panterlere uygun bir ülke olarak kalacaktır. Herkes yerini bilsin.</p>

    <p>Kulübeme dönüp onu adam etmek bana daha cazip geliyordu, kasırgaya önlem olarak, hani o eli kulağında olan. Ancak o konuda da, sağlamlaştırma girişimimden kısa sürede vazgeçmek zorunda kaldım. Bu yapıda sıradan olanlar hâlâ yıkılabilir nitelikteydi ancak bir daha düzelmiyordu, içi dışı haşarat dolu saman saplı çatı lime lime dağılıyordu, anlaşılan bu konutumdan işe yarar bir çişlik bile yapılamazdı.</p>

    <p>Ormanda gevşek adımla bir iki tur attıktan sonra dönüp çökmek ve susmak zorunda kaldım, güneş yüzünden. Yine o. Öğleüzeri her şey susuyor, her şey yanmaktan korkuyor, zaten bir kıvılcım yeter, otlar, hayvanlar ve insanlar yeterince ısınmış. Bu işte, öğle vaktinin beyin felcidir.</p>

    <p>Tavuğum, biricik tavuğum da bu saatten çekiniyordu, o da benimle birlikte eve dönüyordu, Robinson’un bana miras bıraktığı tek tavuktu o. Benimle birlikte bu şekilde üç hafta yaşadı o tavuk, dolanıyordu, köpek gibi peşimden geliyordu, olur olmaz gıdaklıyordu, her yerde yılan görüyordu. Çok canımın sıkıldığı bir gün, onu yedim. Tadı tuzu yoktu, eti de güneşte solmuştu tıpkı bir flama gibi. Belki de bu kadar hastalanmama o neden oldu. Her neyse, öyle ya da böyle bu yemeğin ertesi günü yerimden kalkamaz hale geldim. Öğleye doğru, beynim sulanmış vaziyette, küçük ecza dolabına doğru süründüm. İçinde sadece tentürdiyot ve Montmartre-Montparnasse metro hattının bir planı kalmıştı. Acentede henüz tek bir müşteri bile görmemiştim, yalnızca durmadan el kol hareketleri yapan ve kola yaprağı çiğneyen, erotik, sıtmalı siyahi aylaklar. Şimdi üşüşüp başıma toplanıyordu zenciler, boktan durumumu tartışır gibiydiler. Hasta olmasına hastaydım, tamamen hasta, bacaklarıma artık gereksinimim kalmadı hissine kapılacak derecede, zaten onlar da dikkate alınmaya değmeyecek ve biraz komik nesneler gibi yatağımın kenarından aşağı öylesine sarkıyorlardı.</p>

    <p>Fort-Gono’dan, Müdür’den, bana yalnızca leş gibi hakaret ve saçmalık kokan mektuplar geliyordu ulaklar aracılığıyla, tehdit de içeriyorlardı. Kendini hep mesleğin küçük ya da büyük açıkgözleri sanan ticaret erbabı pratikte çoğu kez çam devirmekte üstüne olmayan kişiler olarak belirirler. Annem, Fransa’dan, sağlığıma dikkat etmemi salık veriyordu, savaş sırasında olduğu gibi. Giyotine giderken bile atkımı unuttum diye azarlamaya kalkabilirdi annem beni. Annem beni dünyanın selim bir yer olduğuna ve beni dünyaya getirmekte haklı olduğuna inandırmak için hiçbir fırsatı kaçırmazdı. Bu varsayılan İnayet, annelik kurumunun savrukluğunun büyük kandırmacısıydı. Zaten benim için patronun ve annemin tüm bu martavallarına yanıt vermemek çok kolaydı ve asla yanıt vermiyordum. Gelgelelim bu tavrın durumun düzelmesine katkıda bulunduğu da söylenemezdi.</p>

    <p>Robinson bu dökülen kurumda ne var ne yoksa hemen hemen hepsini çalmıştı ve bunu söylemeye kalksam bana kim inanacaktı? Yazsa mıydım? Ne işe yarardı ki? Kime? Patrona mı? Her akşam, saat beş sularında, ateşten tir tir titreme sırası bana geliyordu, hem de öyle böyle değil, dandik yatağım gerçek bir otuzbircininki gibi tangırdıyordu. Köyden zenciler kulübemi ve hizmetimi teklifsizce ele geçirmişlerdi; onları çağıran ben değildim, ancak kovmaya kalkmak fazlasıyla çaba gerektirecekti. Acenteden geriye kalanları paylaşmak için kapışıyorlardı, tütün fıçılarını epey kurcalıyorlar, son peştamalları deniyorlar, değer biçiyorlar, çıkarıyorlar, kurumumun genel çöküşünü daha da hızlandırıyorlardı. Yerlerde sürünen kauçuğun usaresi orman karpuzlarınınkine karışıyordu, hani şu tadı sidikli armutları andıran yavan papayalar, fasulye niyetine onlardan o kadar çok yemiştim ki, bunu düşünmek bile, aradan on beş yıl geçtiği halde, hâlâ midemi bulandırmaya yetiyor.</p>

    <p>Ne derece âciz hale geldiğimi tayin etmeye çalışıyordum ama beceremiyordum. “Herkes hırsızlık yapar!” diye üç kez yinelemişti bana Robinson, kaybolmadan önce. Acente temsilcisinin de kanaati buydu. Ateşim çıktığı sıralarda bu sözler kafama takılıyordu. “Başının çaresine bakmalısın!..” demişti bana bir de. Kalkmaya çalışıyordum. Bunu da beceremiyordum. İçmek zorunda olduğumuz su açısından, haklı çıkmıştı, çamurdu bu, hatta daha beter, vazo dibinden çıkma. Gerçi, zenci oğlancıklar bana cins cins muz getirmiyor değildi, irilerinden, küçüklerinden, kan kırmızısı olanlarından ve de tabii şu “papayalardan”, ancak tüm bunlar ve aslında her şey karnımı o kadar çok ağrıtıyordu ki! Dünyalar kadar kusabilirdim.</p>

    <p>Kendimi birazcık daha iyi hissetmeye başlar gibi olur olmaz, biraz daha az sersem hisseder hissetmez, bu kez de tümüyle müthiş bir korkuya kapılıyordum, “Pordurière Şirketi”ne hesap vermek zorunda kalma korkusu. Bu bedduacı insanlara ne diyecektim şimdi ben? Bana nasıl inanırlardı ki? Beni kesinlikle tutuklatırlardı! Peki o zaman kim yargılayacaktı beni? Birtakım özel adamlar, kim bilir nereden çıkmış hangi korkunç yasalarla donatılmış, divanıharbe benzer, ancak asıl niyetlerini size asla açıklamayan ve sizi cehennemin üzerindeki sırat köprüsünden, yoksulları zıbarmaya götüren o yoldan, kan revan içinde geçirmekten ayrı bir zevk alırlardı. Yasa, acının büyük “Panayırıdır”. Çulsuz hele bir kolunu ona kaptırmayagörsün, yüzyıllar boyu çığlıkları her yeri çınlatmaya devam eder.</p>

    <p>Fort-Gono’da beni nelerin beklediğini bilinçli bir biçimde düşlemektense, burada, 40° civarında ateşle, titrek, salyalı, uyuşuk uyuşuk kalmayı yeğliyordum. Ateş yaşamı benden iyice gizlesin diye artık kinin bile almaz olmuştum. Elinin altında ne varsa onunla sarhoş olmaya çalışır insan. Ben bu şekilde günlerce ve haftalarca kısık ateşte demlenirken, kibritlerim tükendi. Yeterince yoktu. Robinson giderken ardından bana “Bordeaux usulü Cassoulet”den başka bir şey bırakmamıştı. Ama işte ondan da, bir bırakmış pir bırakmıştı hani. Kutular dolusunu kustum. Eh, haliyle bu sonuca ulaşabilmek için de, onları hiç olmazsa ısıtabilmek gerekiyordu.</p>

    <p>Bu kibrit kıtlığı bana küçük bir oyalanma fırsatı verdi, aşçımın kuru otların içinde çakmak niyetine kullandığı iki taşın arasında ateş yaktığını izleme fırsatı. O fikir de aklıma ilk kez onu izlerken geldi. Üstüne epey de yüksek ateş binince, aklıma gelen o fikir enteresan bir kıvama erişti. Doğuştan beceriksiz olmama karşın, bir haftalık uğraştan sonra ben de, tıpkı bir zenci gibi, iki sivri taş arasında kendi ateşimi yakmayı becerebiliyordum artık. Yani, ilkel koşullarda başımın çaresine bakmayı öğrenmekteydim. Ateş, işin aslıdır, geriye bir tek avlanmak kalıyordu, ama heveslisi değildim. Çakmaktaşı ateşi bana yetiyordu. Gayet özenli bir biçimde alıştırmalar yapıyordum. Başka işim gücüm yoktu, günbegün. “İkinci jeolojik devirden” kalma tırtılları tekmeleme meselesindeki becerim ise epey gerilemişti. İşin püf noktasını hâlâ tam olarak yakalayamamıştım. Çok sayıda tırtıl eziyordum. Umursamıyordum. Kulübeme dostça rahat rahat girmelerine izin veriyordum. Derken arka arkaya iki fırtına koptu, ikincisi üç gün boyunca sürdü ve özellikle de üç gece boyunca. Nihayet bidondan yağmur suyu içebildik, ılıktı elbette, ama olsun... Küçücük depodaki kumaşlar sağanak yağmurların altında erimeye başladılar, engel tanımadan, iç içe geçerek, tiksinç bir mal.</p>

    <p>Kulübemi yerde tutabilmek için hamiyetli zenciler bana ormandan sarmaşık tutamları toplayıp getirdiler getirmesine, ama boşuna, bölmelerin yaprakları, en ufak rüzgârda, çatının üstüne doğru çılgınca savruluyorlardı, yaralı kanatlar gibi. Ne yapsak nafile. Tam eğlencelik bir durum yani.</p>

    <p>Çoluk çocuk zenciler benim bu perişanlığımla gayet samimi biçimde iç içe yaşamaya karar verdiler. Bundan çok hoşnuttular. Büyük bir şenlik. Evime (tabir caizse) diledikleri gibi girip çıkıyorlardı. Azatlık. İşaretler vasıtasıyla, anlaştığımızın işaretini veriyorduk. Ateşim olmasaydı, belki de dillerini öğrenmeye koyulurdum. Zamanım yetmedi. Çakmaktaşı ateşine gelince, kaydettiğim tüm ilerlemelere karşın, yakabilmek için henüz onların en başarılı yöntemlerini, yani el çabukluğu yöntemini kapamamıştım. Daha hâlâ gözüme epey kıvılcım sıçrıyordu, bu da zencileri bayağı güldürüyordu.</p>

    <p>“Çekyatımda” ateşler içinde pineklemediğim ya da ilkel çakmağımı çakmaya uğraşmadığım zamanlar, yalnızca “Pordurière”in hesaplarını düşünüyordum. İnsanın usulsüz hesapların yarattığı korkudan kendini kurtarmasının bu kadar zor olması ne garip. Bu korkuyu da içime annem salmış olsa gerek, kendine yonttuğu geleneğe bağlılığı sayesinde: “Hırsızlık bir ekmekten, kahpelik bir öpmekten... Çingeneye beylik vermişler önce anasını asmış.” Hepimiz bu tür şeylerden kurtuluncaya kadar akla karayı seçtik. Bunları çok küçük yaşlarda öğreniriz ve sonradan da, çaresiz, gelip bizi önemli anlarda dehşete düşürüverirler. Bu ne zaaf! Bundan kurtulmak için tek güvenebileceğimiz şey kaderin buyruğuna boyun eğmektir. Neyse ki, pek güçlüdür, kaderin buyruğu. Bu arada, acente ve ben, batıyorduk. Çamurun içinde kaybolacaktık ardı ardına gelen sağanaklardan sonra, her biri daha yıvışık, daha koyu. Yağmur mevsimi. Daha dün kayaya benzeyen ne varsa, bugün artık gevşek bir balçığa dönüşmüştü. Sarkık dallardan akan ılık su, şelaleler halinde peşinizden geliyor, kulübenin içine ve etraftaki her şeyin üstüne kaderine terk edilmiş eski bir nehrin yatağına yayılır gibi yayılıyordu. Her şey bir bulamaca dönüşüp eriyordu, tapon mal, umut, hesap, hem de ateşler içinde, hem de o bile nem içinde. Bu yağmur o kadar yoğundu ki üzerinize saldırdığında insanın ağzını ılık bir tıkaç gibi sımsıkı kenetliyordu. Ama bu tufan hayvanların birbirlerinin peşine düşmesini engellemiyordu, bülbüller de çakallar kadar gürültü patırtı koparmaya başladılar. Anarşi her yere sızmıştı ve ben, bunak bir Nuh, gemideydim. Artık buna bir son vermenin zamanının geldiğine karar verdim.</p>

    <p>Annemin özdeyişleri sadece dürüstlüğü tanımlamaya yaramıyordu, şöyle de diyordu evdeki eski sargı bezlerini yakarken, tam zamanında anımsamıştım: “Ateş her şeyi temizler!” İnsan anasında her aradığını bulur, Kader’in her cilvesine uygun. Yeter ki seçmesini bilsin.</p>

    <p>Zamanı gelmişti. Çakmaktaşlarım pek iyi seçilmemişti, yeterince sivri değildi, kıvılcımlar ellerimde kalıyordu. Neyse, yine de, ilk mallar neme karşın tutuştular. Bu sırılsıklam olmuş bir tomar çoraptı. Gün batımından sonraya rastlıyordu. Alevler hızla yükseldi, harlı. Köyün yerlileri ateşin etrafında toplandılar, feci şekilde çeneleri düşmüştü. Robinson’un satın almış olduğu doğal kauçuk ateşin ortasında çıtırdıyordu ve saldığı koku bana kaçınılmaz olarak o ünlü Telefon Şirketi yangınını anımsatıyordu, Grenelle rıhtımında, pek güzel romans söyleyen Charles amcamla beraber izlemeye gitmiştik. Sergi’den önceki yıldı bu, Evrensel olanı, ben daha çok küçüktüm. Anıları ortaya çıkmaya zorlamak için kokularla alevler gibisi yoktur. Kulübem de, işte tam öyle kokuyordu. Sırsıklam olduğu halde, tamamen kül oldu, alenen ve mallar da dahil. Hesap kapanmıştı. Orman kırk yılda bir susmuştu. Tam bir sessizlik. Baykuşların, leoparların, kurbağaların ve papağanların gözleri fal taşı gibi açılmıştı herhalde. Onları afallatmak için böylesi gerekiyordu. Tıpkı savaş sırasındaki bizler gibi. Artık orman gelip kalıntıları yaprak gümbürtüsünün altına alabilecekti. Yalnızca küçük bagajımı kurtarmıştım, çekyat, söz konusu üç yüz frank ve elbette yolluk olarak birkaç “cassoulet” ne yazık ki!</p>

    <p>Bir saat süren yangından sonra, kulübeciğimden geriye hiçbir şey kalmamıştı. Yalnızca yağmurun altında birkaç kıvılcım ve dalga dalga yükselen kokunun göbeğinde mızraklarının ucuyla külleri kurcalayan birkaç münasebetsiz zenci, dünyanın tüm bozgunlarından kopup gelen bu koku, tüm felaketlere eşlik eden, tüten barutun kokusu.</p>

    <p>Apar topar siktir olup gitmenin zamanı gelmiş de geçiyordu. Gerisin geriye Fort-Gono’ya dönmek? Oraya gidip davranışlarımı ve bu maceranın girdisini çıktısını açıklamaya çalışmak? Tereddüt ediyordum... Uzun sürmedi. Hiçbir şey açıklanamaz. Dünyanın tek bildiği şey uyurken bir o yana bir bu yana dönen biri gibi sizi öldürmektir, dünya uyurken üstünüze abandığında, uyuyan birinin pirelerini ezdiği gibi. Böylesine bir ölüm pek ahmakça olurdu, diye düşündüm, herkes gibi, yani. İnsanlara güvenmek demek kendini azıcık öldürtmekle eşdeğerdir.</p>

    <p>Ne halde olduğuma bakmaksızın, önümdeki ormana dalmaya karar verdim, tüm felaketlerin kaynağı şu Robinson’un gittiği istikamete doğru.</p>
  </div>
</body>
</html>
