<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XXV</h1>

    <p>Rancy’ye bir daha asla dönmek zorunda olmamayı yeğlerdim. Oradan daha bu sabah ayrıldığım halde, olağan sıkıntılarımı neredeyse unutmuştum bile; onlar şimdilik oraya, yani Rancy’ye öylesine sinmişlerdi ki, peşimden gelmiyorlardı. Eğer dönmeseydim, belki de, kendi haline bırakılınca, oracıkta ölmüş olacaktı sıkıntılarım, tıpkı Bébert gibi. Bunlar alt tarafı varoş sıkıntılarıydı. Ancak Bonaparte sokağına doğru, efkâr bastı yine. Oysa gelip geçenlere daha çok keyif veren bir sokaktı. Bu kadar iyi niyetlisi ve alımlısı az bulunur. Ne var ki rıhtıma yaklaştıkça, yine de ürkmeye başladım. Döneniyordum. Sen nehrini geçmeye bir türlü karar veremiyordum. Herkes Sezar olamaz! Sıkıntılarım öte tarafta, karşı yakada başlıyordu. Bu durumda kendime akşama kadar nehrin bu sol yakasında bekleme hakkı tanıdım. Kısa günün kârı, birkaç saatlik güneş kazanmış oldum, diyordum kendime.</p>

    <p>Balıkçıların bulunduğu tarafta sular çalkalanıyordu, ben de oturup onların neler yaptıklarını seyretmeye koyuldum. Doğrusu, benim de hiç acelem yoktu, tıpkı onlar gibi. Öyle bir noktaya, belki de yaşa gelmiştim ki, insan artık her geçen saatin neler kaybettirdiğinin bilincinde oluyordu. Öte yandan, zamanın yolunda zınk diye durabilmek için gerekli bilgelik gücüne henüz erişebilmiş de değildik, kaldı ki durmasını bilseydik dahi ta gençliğimizden beri bize hep hükmeden ve hayran olduğumuz o ilerleme çılgınlığı olmadan ne yapacağımızı da bilemezdik. Zaten artık onunla, yani gençliğimizle eskisi kadar gurur duyamıyorduk, gelgelelim henüz herkesin önünde itiraf edemiyorduk gençliğin belki de sadece bundan, bir an önce yaşlanma hevesinden ibaret olduğunu.</p>

    <p>Tüm gülünç geçmişimizde o kadar gülünç şeyler, aldatmacalar, saflıklar keşfediyorduk ki belki de genç olmayı bir anda durdurabilmeyi isterdik, gençliğin kopmasını beklemeyi, bizi geçerek çekip gitmesini beklemeyi, uzaklaşmasını izlemeyi, tüm o küstahlığına bakabilmeyi, bıraktığı boşluğa dokunabilmeyi, derken yeniden kendi önümüzden son bir kez daha geçerken gözlemeyi ve sonra da kendimiz çekip gitmeyi, onun, yani gençliğimizin gerçekten gittiğinden iyice emin olmayı ve o zaman da huzur içinde, kendi yolumuzdan, tamamen kendimiz olarak, usulca Zaman’ın öte tarafına geçip insanların ve nesnelerin neye benzediklerine gerçekten bakabilmeyi.</p>

    <p>Rıhtımdaki balıkçıların bir şey tuttukları yoktu. Hatta ille de balık tutmaya bile pek hevesli değil gibiydiler. Balıklar onları tanıyor olmalıydı. Hep birlikte orada durup “mış gibi” yapıyorlardı. Son bir dem güzel güneş, suyun üzerinde mavi ve altın dalgalı yansımalar sektirerek etrafımızda hâlâ bir parça sıcaklığın kalmasını sağlıyordu. Rüzgâra gelince, karşıdaki koca ağaçların arasından serin serin esiyordu, güler yüzlüydü rüzgâr, binlerce yaprağın arasından, yumuşak bir esinti halinde eğiliyordu. Keyfimiz yerindeydi. Dolu dolu iki saat kaldık öylece, hiçbir şey tutmadan, hiçbir şey yapmadan. Derken, Sen nehri karardı ve köprünün köşesi alacakaranlığın kızılına boyandı. Dünya rıhtımın önünden geçerken bizi unutuvermişti burada, bizleri, kıyıyla suyun arasındakileri.</p>

    <p>Kemerlerin altından çıkıverdi gece, şato<a href="../Text/Section0055.xhtml#Footnote0079" id="Backlink0079"><sup>[79]</sup></a> boyunca yükseldi, cepheyi, gölgenin önünde alevlenen pencereleri, teker teker ele geçirdi. Sonra onlar da, pencereler de söndüler.</p>

    <p>Bir kez daha yola koyulmaktan başka yapacak bir şey kalmamıştı.</p>

    <p>Rıhtımlardaki kitapçılar da tezgâhlarını kapıyorlardı. Kadın, “Geliyor musun!” diye korkuluğun üstünden, benden tarafa, takımlarını, solucanlarını ve katlanır taburesini toplamakta olan kocasına sesleniyordu. Adam homurdandı ve ardından diğer balıkçılar da homurdandılar, sonra hep beraber yukarı çıkıldı, ben de çıktım, yukarıya, homurdanarak, yürüyen insanlarla birlikte. Adamın karısıyla sohbet ettim, öylesine, kibar bir şeyler söylemiş olmak için, her taraf iyice kararmadan. Ayaküstü bana bir kitap satmak istedi. Bunun tezgâhtaki kutusuna kaldırmayı unuttuğu bir kitap olduğunu iddia etti. “Bu durumda size daha ucuza veririm, bedava sayılır...” diye üsteliyordu. Eski püskü ufak bir “Montaigne”di en hakikisinden hem de bir franka. Bu kadar cüzi bir para için kadının hatırını kırmak istemedim. Aldım o “Montaigne”ini.</p>

    <p>Köprünün altında, su epey ağırlaşmıştı. Daha öteye gitme isteğimi tümüyle yitirmiştim. Bulvarlara geldiğimde, bir sütlü kahve içtim ve kadının bana sattığı şu kitabı açtım. Açınca, tam da Montaigne hazretlerinin karısına yazmış olduğu bir mektubun bulunduğu sayfa çıktı karşıma, tesadüf bu ya mektup kısa süre önce ölmüş olan bir oğulları vesilesiyle yazılmıştı, iyi mi. Bu pasaj hemen ilgimi çekti, herhalde derhal Bébert’le kurduğum bağlantı yüzünden olsa gerek. “<em>Ah!</em> diyordu Montaigne hazretleri, eşine üç aşağı beş yukarı şöyle hitap ederek: <em>Takma kafana, sevgili karıcığım! Artık kendini bir şekilde avutmanın yolunu bulmalısın!.. Bir çaresi bulunur!.. Hayatta her şeyin bir çaresi vardır... Zaten, diye ekliyordu, dün tam da bir dostumun eski kâğıtlarını karıştırırken Plutarkhos’un da bizimkine tıpatıp uyan koşullarda karısına yolladığı bir mektubunu buldum... Ve bence o mektup o kadar usturuplu yazılmış ki sevgili karıcığım, o mektubu sana yolluyorum!.. Bu pek güzel bir mektup! Zaten seni bu mektuptan daha fazla mahrum bırakmak istemiyorum, hele bir oku da bak nasıl geçiriveriyor üzüntünü!.. Sevgili eşim! İşte sana yolluyorum o güzel mektubu! Hatta Plutarkhos’unki de neredeyse eline geçmiş sayılabilir, mektup olarak!.. Bir bakıma öyle! Kim bilir nasıl da hoşuna gidecek!.. Eminim! Bırakınız iyice içinize nüfuz etsin sevgili karıcığım! İyi okuyunuz! Eşe dosta da gösteriniz! Ve bir daha okuyunuz! Artık içim rahat! Eminim sizi hemen canlandırıverecektir!.. Esirgeyici efendiniz. Michel!</em>” İşte dedim kendi kendime, iyi iş başarmak diye buna denir. Karısı kim bilir ne kadar da gurur duyuyordur sevgili Michel’i gibi kafaya takmayan esirgeyici bir efendisi olduğu için. Neyse, bu onların meselesi. İnsan belki de başkalarının yüreği hakkında yargıda bulunurken her zaman yanılıyordur. Belki gerçekten de acı çekmişlerdi? O zamanların acısı öyleymiş kim bilir?</p>

    <p>Ancak Bébert açısından feci bir gün geçirmiştim. Hiç şansım yaver gitmiyordu, Bébert’in ölüsüyle de dirisiyle de. Sanki yeryüzünde ona göre hiçbir şey yoktu, Montaigne’de bile. Belki de herkes için aynı şey geçerlidir ya, biraz ısrar ettiniz mi, her şey yok olur. Ne denirse densin, sabahın köründe Rancy’den ayrılmıştım, şimdi de oraya geri dönmem gerekiyordu ve ellerim bomboştu. Ne ona, ne de teyzesine sunabileceğim hiçbir şey yoktu.</p>

    <p>Yola koyulmadan, Blanche meydanında kısa bir tur atmalı önce.</p>

    <p>Lepic sokağının epey kalabalık olduğunu görüyorum, her zamankinden bile çok. Ben de çıkıyorum o zaman, ne varmış diye. Bir kasabın köşesine toplanmış millet. Ne olduğunu görebilmek için birbirini ezmek gerekiyordu, çember oluşturup. Bir domuzdu bu, koskocaman, dev gibi. O da sızlanıyordu, çemberin ortasında, rahatsız edilmiş, hem de epey rahatsız edilmiş bir insan gibi. Üstelik millet durmadan ona eziyet ediyordu. Kulaklarını çekiştiriyorlardı, maksat onu bağırtmak. Kıvranıp duruyordu ve ayakları ters dönüyordu domuzun, ipini çekiştirerek kaçayım derken, kimisi de onu habire dürtüklüyordu ve canı acıdığı için de hayvan daha çok bağırıyordu. O bağırdıkça da millet daha çok gülüyordu.</p>

    <p>Etrafına bırakılmış o kadarcık bir parça samanın neresine saklanacağını kestiremiyordu koca domuz, üstelik homurdanıp içine üfledikçe kalan saman da uçup gidiyordu. İnsanlardan nasıl kaçacağını da bilemiyordu. Anlamıştı bunu. Aynı zamanda elinden geldiğince de işiyordu, ama nafile. Homurdanıp bağırmak da nafile. Hiçbir işe yaramıyordu. Millet gülmekten kırılıyordu. Kasap da, tezgâhının arkasına geçmiş, müşterilerle işaretleşerek şakalaşıyordu ve elindeki koca bıçağı sallıyordu.</p>

    <p>O da mutluydu. Domuzu satın almıştı ve reklam olsun diye de bağlamıştı. Kızının düğününde bile bu kadar eğlenemezdi.</p>

    <p>Kaçmak için her çaba harcayışının ardından domuzun o iri pembe kıvrımlarına gömülmesini izlemek amacıyla dükkânın önünde gittikçe daha fazla insan birikiyordu. Ama bu bile yetmiyordu. Bu kez de domuzun üstüne zıplayıp gevşek kaba eti ısırması için tahrik edilen hırçın bir küçük köpek çıkardılar. Artık millet o kadar çok eğleniyordu ki sokakta adım atmak bile olanaksız hale gelmişti. Polis memurları gelip kalabalığı dağıttılar.</p>

    <p>Bu saatlerde Caulaincourt köprüsünün yukarısına vardığınızda, mezarın üstünü kaplayan büyük bir gölü andıran gecenin ötesinde, Rancy’nin ilk ışıklarını görürsünüz. Rancy karşı kıyıdadır. Oraya varabilmek için mezarın çevresinden dolaşmak gerek. O kadar uzak ki! Surlara varabilmek için mezarın çevresinde o kadar çok adım atmak ve o kadar uzun süre yürümek gerekir ki, sanki koskoca gecenin çevresinden dolaşmak gibi bir şey.</p>

    <p>Ardından, meydana varınca, duhuliye resmi gişelerinde, bir de küçük yeşil memurun ot gibi pineklediği küflenmiş büronun önünden geçiliyor. Oradan sonrası çok yakın. Bölgenin köpekleri havlama görev yerlerinin başındalar. Bir sokak lambasının altında, her şeye rağmen çiçek bile var, çiçekçi kadının çiçekleri, o hep orada bekler, günden güne, saatten saate oradan geçen ölüleri. Mezarlık, bir tane daha, onun hemen yanında ve daha sonra da Révolte bulvarı. Tüm sokak lambalarıyla birlikte gecenin ortasını yararak yukarıya çıkan, alabildiğince geniş ve dosdoğru. Yolu takip etmek yeterli, soldan. Orası da işte benim sokağımdı. Karşılaşılabilecek kimsecikler yoktu. Olsun, başka bir yerde ve uzaklarda olmayı ne de çok isterdim. Eve döndüğümü kimsecikler duymasın diye ayağımda terlikler olmasını da isterdim. Ne yapalım yani, Bébert’in durumu hiç de daha iyiye gitmiyorsa, bunda benim ne suçum vardı ki. Elimden geleni yapmıştım. En ufak bir kusurum yoktu. Bu gibi durumlarda elden bir şey gelmiyorsa bu benim suçum değildi ki. Onun evinin önüne kadar gelmiştim, hem de kimselere görünmeden, yani sanırım öyleydi. Daha sonra, kendi evime çıktığımda kepenkleri açmadan aralıklarından Bébert’in evinin önünde hâlâ konuşmakta olan birileri var mı diye baktım. Evlerinden ayrılmakta olan birkaç misafir daha vardı aslında, ama o misafirler de hiç dünkülerin havasında değildiler. Gayet iyi tanıdığım, bu civarlardan bir temizlikçi kadın, çıkışta hıçkırıyordu. “Anlaşılan durum daha da kötüye gidiyor, diyordum kendi kendime. En azından, daha iyiye gitmediği kesin... Belki de çoktan olan olmuştur? diyordum kendi kendime. Daha şimdiden ağlayan biri olduğuna göre!..” Bugün de geçmişti.</p>

    <p>Bu işte herhangi bir sorumluluğum olup olmadığını kurcalıyordum. Evim soğuk ve sessizdi. Esas gecenin yanında, özel olarak benim için biçilmiş küçük bir gece gibi.</p>

    <p>Ara sıra dışardan ayak sesleri yükseliyordu ve yankısı odamın içine giderek daha yüksek sesle giriyor, vızıldıyor, sonra da sönüyordu... Sessizlik. Şöyle bir bakıyordum yine, dışarıda, karşıda, hâlâ bir şeyler oluyor mu diye. Aslında olup biten, sadece benim kendi içimdeydi, kendime hep aynı soruyu sora sora.</p>

    <p>Sonunda bu sorunun üstüne yatıp uyuyakaldım, kendi özel gecemde, bu tabutta, yürümekten ve hiçbir şey bulamamaktan o kadar çok yorulmuştum ki.</p>
  </div>
</body>
</html>
