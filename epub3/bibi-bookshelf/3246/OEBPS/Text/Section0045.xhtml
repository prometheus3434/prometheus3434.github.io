<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XXXVII</h1>

    <p>Tam dönüş biletimi almaya gidiyordum ki, pek ısrar ettiler, bir hafta daha kalmam kararlaştırıldı. Maksat bana Toulouse yöresini ve çok methini duyduğum nehrin o serin kıyılarını gezdirmekti, bir de özellikle çevredeki o güzel bağları, görünüşe bakılırsa kentte herkes onları pek seviyor, onlarla çok gurur duyuyordu, sanki herkesin kendi şahsi malıymış gibi. Henrouille ananın mumyalarından başka bir şey görmeden, böyle, gidemezmişim. Olur muymuş hiç! Neyse yani, kibarlık gösterileri işte...</p>

    <p>Bu kadar nezaket karşısında süngüm düştü. Kalma konusunda hevesli görünmeye pek cesaret edemiyordum, gitgide tehlikeli olmaya başlayan Madelon’la özel ilişkilerimiz nedeniyle. İhtiyar aramızda bir şeyler olduğunu sezmiş gibiydi. Tatsızlık.</p>

    <p>Ancak ihtiyar bu geziye bizimle gelmeyecekti. Her şey bir yana, mahzenini kapamak istemiyordu, bir günlüğüne dahi olsa. O zaman ben de kalmayı kabul ettim ve güzel bir Pazar sabahı kırlara doğru yola koyulduk. Onu, yani Robinson’u ortamıza alıp koluna girmiştik. İstasyonda ikinci mevki bilet aldık. Ne var ki kompartımanda yine de üçüncü mevkideki gibi ağır bir sarımsaklı salam kokusu vardı. Saint-Jean adında bir beldeydi indiğimiz yer. Madelon buraları biliyor gibiydi, hemen de dört bir yandan gelen tanıdıklarına rastladı. Güzel bir yaz günü olacağa benziyordu, besbelli. Gezerken, bir yandan da gördüklerimizi Robinson’a anlatmamız gerekiyordu. “Burası bir bahçe... Şurda bir köprü var, üzerinde de bir balıkçı... Hiçbir şey tutamıyor oltasıyla... Aman bisikletliye dikkat...” Öte yandan patates kızartması kokusu ona hemen yönünü bulduruyordu. Hatta bir de porsiyonu on paradan patates kızartması satan bir birahaneye bizi sürükleyen de o oldu. Robinson bildim bileli patates kızartması severdi, tıpkı benim gibi. Pek Parizyen bir zevktir patates kızartması merakı. Madelon’a gelince, o vermutu yeğliyordu, hem de sek, yanına da bir şey istemeden.</p>

    <p>Güney’de nehirlerin keyfi yerinde değildir. Sanki acı çekerler, boyuna kurumaktadırlar. Dağ tepe, güneş, balıkçılar, balıklar, gemiler, küçük çukurlar, çamaşırhaneler, üzümler, salkımsöğüt, her şey peşlerindedir, herkes ister. Hepsi aşırı miktarda su ister onlardan, öyle olunca da nehrin yatağına fazla su kalmaz. Kimi yerlerde gerçek bir ırmaktan ziyade az çok su basmış bir yolu andırırlar. Mademki keyif çatmak için gelmiştik, acele edip biraz da biz bulmalıydık ondan. Patateslerimizi mideye indirir indirmez, öğle yemeğinden önce, bir sandal sefasının keyifli olacağına karar verdik, ben kürek çekecektim tabii, o ikisi de el ele, karşımda, Robinson ile Madelon.</p>

    <p>Böylece kendimizi suların akıntısına bıraktık, öyle derler ya hani, şurda burda dibe sürterek, kız çığlık çığlığa, öteki de bayağı tedirgin. Sinekler, yine sinekler. Nehrin dört bir tarafını dört gözle gözetleyerek mahcup mahcup kuyruk sallayan kızböcekleri. Serseme çeviren, tüm yüzeyleri buharlaştıran bir sıcaklık. Üzerinden kayıp geçiliyordu, şuradaki uzun yassı girdaplar, ötedeki kuru dallar... Sadece güneşin fazla kavuramadığı kimi ağaçların kenarında zar zor kıstırılıp, az çok nefes aldıran gölge öbeklerinin peşinde, kıyısından sıyırarak geçilen yangın yerine dönmüş sahiller. Konuşmak daha da çok terletiyordu insanı, bundan fazlası mümkünse tabii. Ancak kimse de eziyet çektiğini söylemeye cesaret edemiyordu.</p>

    <p>Nehir gezintisinden ilk sıkılan Robinson oldu, doğal olarak. Ben de bu durumda gidip bir lokantanın önüne yanaşmamızı önerdim. Bu cinliği tek akıl eden biz değildik. Aslında kanalın iki kapak arasının tüm balıkçıları, bizden önce, çoktan kurulmuşlardı <em>bistrot</em>’ya, aperitiflerine kıskançça yapışmış, soda sifonlarına sıkı sıkı sarılmış. Robinson, seçmiş olduğum bu <em>café</em>’nin pahalı olup olmadığını bana sormayı içine sindiremiyordu ama onu derhal bu sıkıntıdan kurtararak tarifenin asılı olduğunu ve fiyatların gayet makul düzeyde olduklarını belirttim. Doğruydu da. Madelon’cuğunun elini de, artık hiç bırakmıyordu.</p>

    <p>Şimdi rahatlıkla söyleyebilirim ki bu lokantada yemek yemiş kadar hesap ödediysek de, aslında tıkınma arzumuz teşebbüs aşamasında kalmıştı. Önümüze getirilen yemeklerden hiç söz etmesek de olur. Hâlâ oldukları yerde duruyorlar.</p>

    <p>Öğleden sonrası programı için, Robinson’la birlikte balığa çıkmak bize gereğinden fazla iş çıkaracaktı ve zaten oltasının mantarını bile göremeyeceği için onu da boş yere üzmüş olacaktık. Öte yandan, benim de, bu sabah seansından sonra, kürek çekme işinden sıtkım sıyrılmıştı. Bu bana yetmişti. Afrika nehirlerinden kalma alışkanlığımı yitirmiştim. Her alanda olduğu gibi bu konuda da yaşlanmıştım.</p>

    <p>Dolayısıyla uğraşlarımızı biraz çeşitlendirmek için, kıyı boyunca basit bir yürüyüşe çıkmanın bile bize bayağı iyi geleceğini iddia ettim, hiç olmazsa şu bir kilometre öteden görülen yüksek otlara kadar, adeta bir duvar oluşturan kavakların yanında.</p>

    <p>Böylece tekrar yola koyulduk Robinson’la, kol kola, Madelon ise, birkaç adım önden gidiyordu. Otların arasında yürümek için böylesi daha kolaydı. Nehrin bir kıvrımında akordeon sesi duyduk. Bir mavnadan geliyordu ses, nehrin tam bu noktasına yanaşmış çok güzel bir mavnadan. Müzik Robinson’un ilgisini çekti. Onun durumunda bir insan için doğaldı bu, kaldı ki oldum olası müziğe meraklıydı. Biz de onu neşelendiren bir şeyler keşfetmiş olmanın mutluluğuyla, hemen çimlerin üstüne yanladık, burası yandaki eğimli kıyı kenarı kadar tozlu değildi. Sıradan bir mavna olmadığı her halinden belli oluyordu. Taşımacılık amaçlı değil, konut olarak kullanılmak üzere yapılmış bir mavnaydı, tertemiz, alengirli, çiçeklerle süslenmiş, hatta pek fiyakalı bir köpek kulübesi bile vardı. Robinson’a bir güzel betimledik o mavnayı. Her şeyini merak ediyordu.</p>

    <p>— Ben de bunun gibi tertemiz bir teknede yaşamak isterdim, dedi o zaman, ya sen? diye sordu Madelon’a...</p>

    <p>— Anlıyorum ne demek istediğini! diye yanıtladı Madelon. Ama çok pahalıya mal olacak bir heves bu Léon! Eminim, içinde birkaç dairesi olan bir binadan bile çok daha pahalıdır o mavna!</p>

    <p>Üçümüz birlikte, bu konuya eğilip, böylesi bir mavnanın fiyatının ne olabileceğini düşünmeye başladık ve çeşitli tahminlere boğulduk... Herkes kendi bulduğu rakamda ısrar ediyordu. Nereden edindiysek, her konuda böyle, yüksek sesle hesap kitap yapma alışkanlığını... Bu sırada akordeonun müziği ve ona eşlik eden bir şarkının sözleri kulaklarımızı okşuyordu... Sonuçta bu mavnanın en az bir yüz bin frank edeceği konusunda mutabık kaldık. Hayal dünyası...</p>

    <blockquote class="siir_2">
      <p><em>Yum o güzelim gözlerini, çabuk gelir sonu saatlerinin...</em></p>

      <p><em>O güzelim, o tatlı dünyanın haya-a-allerinin,</em></p>
    </blockquote>

    <p>İçeride kadın erkek hep birlikte bu şarkıyı söylüyorlardı, biraz falsoluydu elbette, ama biraz da ortam sayesinde yine de kulağa pek hoş geliyordu. Havanın sıcaklığına ve kırlara, ayrıca saatin kaç olduğuna ve nehre gayet iyi uyum sağlıyordu.</p>

    <p>Robinson inat ve ısrarla rakamlarla boğuşmaya devam ediyordu. Ona betimlediğimiz türde bir mavnanın, çok daha fazla para edeceğini iddia ediyordu... Çünkü üst kısma daha aydınlık olsun diye vitray yapılmıştı ve her tarafta bakır süslemeler vardı, bayağı lükstü yani...</p>

    <p>— Léon, böyle kendini yoracağına, diye yatıştırmaya çalışıyordu onu Madelon, şu sık çimlerin üzerine rahat rahat uzanıp biraz dinlensen daha iyi olur... Ha yüz bin ha beş yüz bin, ne fark eder, nasıl olsa o para ne sende var ne de bende, değil mi?.. O halde bu kadar dert etmene hiç gerek yok...</p>

    <p>Ancak uzanmış olmasına karşın yine de fiyatı dert etmeye kararlıydı, ille de meseleyi çözmek ve o çok pahalı mavnayı gözünde canlandırmak istiyordu...</p>

    <p>— Motoru var mı peki? diye soruyordu... Biz nereden bilebileceksek.</p>

    <p>Madem bu kadar ısrar ediyordu, ben de sırf onu memnun etmek için gidip, arkaya baktım, küçük bir motorun borusunu falan görür müyüm diye.</p>

    <blockquote class="siir_2">
      <p><em>Yum o güzelim gözlerini, çünkü hayat yalnız bir masaa-a-aldır...</em></p>

      <p><em>Aşk koca bir yalaa-a-andır...</em></p>

      <p><em>Yum o güzelim gözleriniiiiii!</em></p>
    </blockquote>

    <p>İçeridekiler böyle şarkı söylemeye devam ediyorlardı. Bizim de o sırada, nihayet, yorgunluktan içimiz geçti... Uykumuzu getiriyorlardı.</p>

    <p>Bir ara küçük köpek kulübesinin epanyöl cinsi köpeği dışarı fırladı ve gemi iskelesinin üstünden bize doğru havlamaya başladı. Sıçrayarak uyandık ve biz de onu, yani epanyölü azarladık! Robinson’dan da korkulur muymuş.</p>

    <p>O sırada mavnanın küçük kapısından köpeğin sahibiymiş gibi davranan biri çıktı güverteye. Köpeğine bağrılmasınını istemiyormuş, biraz atıştık haliyle! Ancak Robinson’un neredeyse kör olduğunu anlar anlamaz sakinleşiverdi adam, hatta bok gibi kaldı. Bizi azarlamaktan vazgeçtiği gibi, ona kaba adam denmesine bile pek sesini çıkarmadı, ortalık yatışsın diye... Telafi babında bizi nazikçe kahve içmeye davet etti, mavnasında, çünkü dediğine göre doğum günüymüş. Bizlerin, orada, güneşin altında pişmemize gönlü razı olmamış da, falan da feşmekân... Üstelik iyi de denk düşmüş, çünkü sofrada tam da uğursuz rakam olan on üç kişilermiş... Genç bir adamdı bu, patron, tatlı kaçık. Bize anlattığına göre gemileri severmiş... Hemen anlamıştık zaten. Ancak karısı denizden korkuyormuş, bu durumda, neredeyse karaya oturacak kadar kıyıya yanaşıp, halatla sıkı sıkı bağlanmışlar. Evinde, yani mavnada, bizi misafir etmekten epey hoşnut gibiydiler, başta da karısı, melekler gibi güzel akordeon çalan hoş biri. Kaldı ki bizi kahve içmeye davet etmek de pek kibar bir davranıştı hani! Serseri falan olmadığımız ne malumdu! Bayağı güvenmişlerdi bize sonuçta... Bu pek şirin ev sahiplerimize yaraşır biçimde davranmamız gerektiğini derhal anladık... hele diğer misafirlerinin yanında... Robinson’un birçok kusuru vardır kuşkusuz, ancak, genelde, duyarlı bir çocuktur. Sırf o sesleri duyarak, artık uslu durup kaba saba konuşmamamız gerektiğini yüreğinde hissediverdi. Şık giyinmiş sayılmazdık elbet, ancak yine de temiz paktık. O havalı, esmer, şiirsel saçlarıyla ve gemici tayfası tarzı ama onun daha şık bir uyarlaması olan sevimli takım elbisesiyle, iyice bir süzdüm onu, yani mavnanın patronunu, otuz küsur yaşlarında olmalıydı. Güzel karısınınsa kelimenin tam anlamıyla “kadife” gibi yumuşacık bakışları vardı.</p>

    <p>Sofradan az önce kalkmışlardı. Ancak yemekten artanlar bile bir orduyu doyurmaya yetebilirdi. O küçük pastanın tadına bakmayı reddetmedik doğrusu, hayır denir mi hiç! Yanına da biraz porto şarabı elbette, eşlik etmek için. Çevremde bu kadar saygıdeğer sesler duymayalı çok olmuştu. Saygıdeğer şahsiyetlerin karşılarındakini sindiren kendilerine özgü bir konuşma tarzları vardır, beni de düpedüz ürkütürler, özellikle de kadınları, oysa yalnızca biçimsiz, kendini beğenmiş cümlelerden ibarettir söyledikleri, gelgelelim eski mobilya parlatır gibi cilalanmış sözlerdir bunlar. Harcıâlem bile olsa yine de korku salar o cümleler. Daha karşılık vereyim derken, üzerlerine basarak kayıp düşmekten korkar insan. Eğlence olsun diye fukara şarkıları söyleyip süflileşmeye gayret ettiklerinde bile, gözünüzü korkutup sizi irkilten o saygıdeğer vurguyu asla terk edemezler, içinde sanki hep ufak bir kırbaç barındıran bir vurgu bu, uşaklara hitap ederken daima lazım olan cinsten. Tahrik edicidir bu, ancak insanı aynı zamanda karılarına uçkur çözmeye de teşvik eder, sırf sokulmuşken diplerine, biraz sürtüp görmek için nasıl kıvırdıklarını o pek havalanmış burunlarını, öyle derler ya hani...</p>

    <p>Alçak sesle içerisinin nasıl döşendiğini anlattım Robinson’a, sırf eski tarz mobilya. Biraz annemin dükkânını anımsatıyordu bana, ama elbette çok daha parlatılıp paklanmış halini. Annemin orası hep bayat karabiber kokardı.</p>

    <p>Ayrıca bölmelerin üzerinde patronun tabloları asılıydı, her yerde. Ressammış. Karısı açıkladı bunu bana, üstelik çalımından da geçilmiyordu. Karısı, seviyordu erkeğini, besbelli. Sanatçıydı patron, erkek güzeli, güzel saçlar, güzel rantlar, mutlu olmak için ne gerekiyorsa vardı yani; bunun üstüne bir de akordeon eklediniz mi, dostlar, teknede ve sığ sularda kurulan düşler, yerinde sayan, asla bir yerlere varamadığından hiç şikâyetçi olmayan... Evlerinde bunların hepsi vardı işte, istemedikleri kadar şeker bile vardı, üstelik “brizbizlerle” vantilatör rüzgârının arasından özlenen bir serinlik de yayılıyordu, ulvi bir güven duygusuyla birlikte.</p>

    <p>Mademki gelmiştik bizler de, kaynaşmalıydık herkesle. Önce soğuk meşrubat ve kremalı çilek, en sevdiğim tatlı. Madelon biraz daha alabilmek için can atıyordu. O bile, artık, görgülüymüş gibi davranmaya başlamıştı. Erkekler onu, yani Madelon’u, pek şeker bulmuşlardı, özellikle de kayınpeder, bayağı kellifelli bir adam, Madelon’un yanı başında olmasından pek mutlu görünüyordu ve ona nasıl yaranabileceğini bilemediği için de adeta yerinde duramıyordu. Burnunun üstüne kadar bulaştırdığı kremalara gömülmüş kızın önüne, masadaki tüm tatlı ve şekerlemeyi toparlayıp yığıyordu, bir tek onun için. Konuşmaların akışından anlaşıldığı üzere dulmuş kayınpeder. Ama tabii yavaş yavaş unutmaya çalışıyormuş artık. Unutmasına unutuyordu besbelli, hem de nasıl. Yumuldu iyice Madelon da likörlere, çakırkeyif oldu kısa sürede. Robinson’un takım elbisesinin üstünden hem yorgunluk akıyordu hem de yıllar boyu birbirini kovalamış olan mevsimler, benimki de öyle, ancak bulunduğumuz korumalı yerde bu çok da belli olmuyordu. Gelgelelim, o her bakımdan rahat, Amerikalılar gibi pirüpak, yunmuş arınmış, kalıp kıyafet yerinde, iki dirhem bir çekirdek duran ötekilerin yanında kendimi yine de biraz aşağılanmış hissediyordum.</p>

    <p>İyice kafayı bulan Madelon dağıtmaya başlamıştı. Narin profilini tablolara çevirmiş, saçma sapan şeyler anlatıyordu, durumun biraz farkına varan ev sahibesi vaziyeti kurtarmak için yeniden akordeon çalmaya başladı, herkes hep bir ağızdan az önce duyduğumuz şarkıyı, derken bir başka şarkıyı söylemeye koyuldu, biz üçümüz de eşlik ediyorduk, alçak sesle ama enikonu falsolu.</p>

    <p>Robinson, kakao üretimi konusunda allamelik taslayan yaşlı bir beyefendiyle koyu bir sohbete dalmanın yolunu bulmuştu. Esaslı bir konu. Bir sömürgeli, bir sömürgeli daha, eder iki sömürgeci. “Ben Afrikada’yken, diye Robinson’un lafa girdiğini duydum, ağzım bir karış açık, Pordurière Şirketi’nin Ziraat Mühendisi olduğum dönemde, diye üsteliyordu, koca bir köy halkını çalıştırıyordum ekinlerde... falan filan...” Beni göremediği için varlığımı unutup atıyordu atabildiği kadar... Bol keseden... Uydurma anılar... Yaşlı beyin karşısına geçmiş göz boyuyordu... Bir sürü yalan! Kendini o yetkin yaşlı beyefendiyle aynı düzeyde gösterebilmek için elinden geleni yapıyordu. Genelde pek konuşkan olmayan, kendi halinde biriyken, bu kez sinirime dokunmaya başlamıştı Robinson ve hatta bu derece zırvalıyor olması beni bayağı üzmüştü.</p>

    <p>Ona şeref konuğu muamelesi yapıp koca bir divanın ortasına yerleştirmişlerdi, parfüm kokuları içinde, sağ elinde bir kadeh <em>fine,</em><a href="../Text/Section0055.xhtml#Footnote0096" id="Backlink0096"><sup>[96]</sup></a> öbür eliyle de geniş daireler çizerek balta girmemiş ormanların ve ekvator kasırgalarının azametini anlatıyordu. Kaptırmış gidiyordu, iyice kaptırmıştı... Alcide de keşke burada olabilseydi, şöyle bir köşeye sığışıp, epey gülerdi bu işe herhalde. Zavallı Alcide!</p>

    <p>Doğrusunu söylemek gerekirse, rahat olmasına bayağı rahattık, onların şu mavnalarında. Hele tam o sırada hafif bir nehir meltemi esmeye başlamışken ve lüle lüle perdeler pencerelerin çerçevesinde ortama taze bir neşe katan bayraklar gibi uçuşurken.</p>

    <p>Neyse, sıra yeniden dondurmalara geldi, ardından yine şampanya. Patronun doğum günü değil miydi, defalarca hatırlatmamış mıydı? Bir kerecik olsun herkese zevk vermeyi kararlaştırmıştı, hatta sokaktan geçenlere bile. Bir kerecik olsun bize de. Bir saat boyunca, belki de iki, üç, hepimiz onun kanatları altında kaynaşacaktık, hepimiz dost olacaktık, bilinenler de ötekileri de, hatta yabancılar dahi ve hatta biz üçümüz bile, kıyıdan köşeden toplanan, masada on üç kişi kalmamak için, ehvenişer olarak. Neredeyse o sevimli mutluluk şarkımı söylemeye başlayacakken caydım, birden mağrur, kendine gelmiş. Davet edilmiş olmamı her şeye karşın haklı bir gerekçeye oturtmam gerektiğini düşünerek, onlara şahsımda Paris yöresinin en saygıdeğer hekimlerinden birini davet etmiş olduklarını beyan ettim, alı al, moru mor! Kılık kıyafetim bu insanların bunu daha önce akıl etmelerini sağlamaya elverişli değildi elbette! Arkadaşlarımın pespayeliği de! Ancak kim olduğumu öğrenir öğrenmez, derhal çok memnun olduklarını, şeref duyduklarını bildirdiler ve hiç vakit kaybetmeden, her biri bana kendi özel ufak tefek bedensel dertlerinin ipuçlarını vermeye koyuldu; ben de bunu fırsat bilip bir iş adamının kızına yanaştım, tesadüf bu ya, kurdeşen yetmiyormuş gibi durup dururken midesinden ekşi sular gelmesinden de yakınan balık etinde ufak tefek bir kuzendi bu.</p>

    <p>Rahata ve iyi yemeklere alışkın değilseniz, bunlar kolayca insanın aklını başından alabiliyor. Gerçek zaten sizden uzaklaşmak için can atar. Sizi azat etmesi işten bile değildir. İnsan kendi gerçeğine çok da bağlı değildir aslında. Bu beklenmedik keyif bolluğu karşısında, o bildik megaloman çılgınlık sizi derhal sarmalayıverir. Bir yandan kuzene kurdeşenden söz ederken, ben de zırvalamaya başladım. İnsan gündelik aşağılanmışlıklarından kurtulabilmek için, kendini zenginlerle bir tutmaya çalışarak, Robinson gibi yalanlara başvurur, hani yoksulların para niyetine kullandıkları o yalanlara. O kötü ambalajlanmış etinden budundan, güdük bedeninden utanılır. Kendi gerçeğimi göstermeye razı olamıyordum onlara; o gerçekler onlara layık olabilecek düzeyde değildi, tıpkı götümün kenarı gibi. Ne yapıp edip kendimi onlara beğendirmeliydim.</p>

    <p>Bana yönelttikleri sorulara, ben de uydurma yanıtlar vermeye başladım, tıpkı az önce Robinson’un yaşlı beye yaptığı gibi. Havaya girme sırası bendeydi!.. O başa çıkamadığım sayıdaki hastalarım!.. Sürmenaj!.. Sevgili dostum Robinson’un, hani mühendis olan... beni Toulouse’daki o küçük dağ evinde ağırlamayı önerişi...</p>

    <p>Hem, ne olmuş yani, misafir dediğin, zaten enikonu yiyip içtikten sonra her şeye kolayca ikna olur. Neyse ki! Önüne ne konsa yer! Doğaçtan palavraların sağladığı uçar kaçar mutluluk alanında Robinson benden bir adım öndeydi, peşine takılmak için ufacık bir çaba yeterli olmuştu.</p>

    <p>Robinson’un taktığı camları koyu renkli gözlükler nedeniyle insanlar gözlerinin durumunu pek iyi ayırt edemiyorlardı. Biz de, bol keseden, onun başına gelen bu felaketi savaşa bağladık. O andan itibaren de iyice başköşeye kurulduk, sosyal statümüz terfi ettirildi, hatta vatanseverlik kontenjanından onların, yani ev sahiplerimizin seviyesine bile yükseltildi, oysa önceleri kocanın, yani ressamın, bu fantezisi misafirleri biraz tedirgin etmemiş değildi, gerçi, sosyete ressamı sıfatıyla ara sıra bu tür antikalıklar yapması gerekiyordu elbet... Ama misafirler artık üçümüzü de gerçekten pek kibar ve son derece ilgi çekici bulmaya başlamışlardı.</p>

    <p>Madelon, daha yeni nişanlanmış mahcup taze rolünün gereklerine yeterince sadık davranmıyor olabilirdi, herkesin içini gıcıklıyordu, kadınlar dahil, o kadar ki bir ara bu işin bir grup seksine dönebileceğini bile düşünmeye başlamadım değil. Ama hayır. Ağzından salyalar akarak sözcüklerin ötesine geçme uğraşının etkisiyle beli kırılan konuşmada bir süre sonra bet bereket kalmadı. Hiçbir şey olmadı.</p>

    <p>Birbirimizi biraz daha ateşli biçimde, daha derinden, daha fazla mutlu etme yönündeki ortak niyetlenişimiz bizi iyice sersemletmişti, cümlelere ve yastıklara sıkı sıkıya yapışıyorduk, bedenlerimiz doymuştu, sırf ruhumuzun çabasıyla, içimizde ve dünyada bildiğimiz en büyüleyici en olağanüstü ne varsa hepsini, dünyanın tüm mutluluğunu bu ana sıkıştırmak için elimizden geleni yapıyorduk, komşumuzun da nihayet bundan faydalanabilmeye başlamasını arzuluyor ve o komşunun da, aradığı o güzelliğin tam da bu olduğunu, onca yıldır tam olarak ve sonsuza dek mutlu olmak için eksikliğini hissettiği şeyin tam da bu özveri olduğunu bize itiraf etmesini bekliyorduk! Yani ona nihayet kendi varoluş nedenini idrak ettirdiğimizi! Ve herkese gidip, varoluş nedenini bulduğunu söylemesi gerektiğini! Bu hazzın şerefine ve onu kutlamak için hep birlikte yine kadeh kaldıracağımızı ve bunun sonsuza dek hep böyle devam etmesi gerektiğini! Bu havayı bir daha asla bozmamamızı! Özellikle de bir daha sakın, asla, o korkunç, mucizesiz dönemlere, henüz tanışmadığımız, bu kadar mükemmelce buluşmadığımız dönemlere geri dönmememiz gerektiğini!.. Bundan böyle hep beraber! Nihayet! Daima!..</p>

    <p>Gelgelelim patron, ortamın büyüsünü bozmadan edemedi.</p>

    <p>İlle de resimlerinden söz etme takıntısı vardı adamın, fazlasıyla kafasını kurcalıyordu bu konu, tabloları, bütün gücüyle ve her ne vesileyle olursa olsun. Böylece de onun o inatçı ahmaklığı yüzünden, sarhoş olmamıza karşın, bayağılık tüm ezici ağırlığıyla aramıza geri döndü. Daha şimdiden yenilgiye uğrayarak, patrona tumturaklı ve okkalı birkaç iltifat sıraladım, sanatçılar için özel olarak hazırlanmış, cümlelere sığdırılmış bir mutluluk demeti. İstediği buymuş. İltifatlarımı alır almaz, bu onda bir cinsi münasebet etkisi yarattı. Kenardaki kabarık sedirlerden birinin üzerine kendini bıraktı ve neredeyse anında uykuya daldı, tatlı tatlı, pek mutlu elbette. O sırada sofradakiler, neredeyse karşı konulamaz olan uykuyla mucizevi bir sindirimin keyfi arasında tereddüt ederek, ağırlaşan göz kapaklarıyla hâlâ birbirlerinin yüz hatlarını inceliyorlardı, büyülenmiş gibi.</p>

    <p>Kendi hesabıma bu uyuklama arzusu hakkımı geceye saklamayı yeğledim. Gündüzden artakalan korkular çoğu kez uykuyu uzaklaştırır, bu durumda, küçük bir ahret mutluğu depolama şansı varken, bunu hazır yapabiliyorken, onu fuzuli ön şekerlemelere harcamak için bayağı salak olmak gerek. Her şey gece için! Benim sloganım bu! Uyku durak yok geceyi düşünmek gerek. Kaldı ki, nasıl olsa akşam yemeğine de davet edilmiştik, gidip biraz iştah açmanın tam zamanıydı...</p>

    <p>Ortamdaki genel şaşkınlıktan istifade sıvıştık. Üçümüz birden, patroniçenin akordeonunun etrafına şirince saçılmış, uyuklayan misafirlerin üzerine basmadan, hiç dikkat çekmeyecek şekilde çıkmayı başardık. Müziğin yumuşattığı patroniçenin bakışları bir gölge arayarak kırpışıyordu. “Akşama görüşürüz,” dedi onun yanından geçtiğimizde ve gülümseyişi bir rüyanın içinde kayboldu.</p>

    <p>Çok da uzağa gitmedik, üçümüz, sadece nehrin bir dirsek oluşturduğu ve uzaktan gözüme kestirmiş olduğum şu yere kadar, iki sıra kavak ağacı arasında, upuzun, sipsivri kavaklar. Bu noktada tüm vadi ayaklar altındaydı, hatta iyice ötede, kıpkırmızı gökyüzünün ortasında bir çivi gibi çakılı duran çan kulesinin çevresinde iyice ufalan, kendi çanağındaki şu küçük kent bile.</p>

    <p>— Dönüş için saat kaçta trenimiz var? diye hemen telaşlandı Madelon.</p>

    <p>— Dert etme! diye yatıştırdı Robinson onu. Bizi arabayla bırakacaklar, halloldu o iş... Patron söyledi... Varmış arabaları...</p>

    <p>Madelon daha fazla ısrar etmedi. Zevkten dört köşe, düşlere dalmıştı. Gerçekten mükemmel bir gün.</p>

    <p>— Peki ya gözlerin, Léon, şimdi nasıllar? diye sordu yine.</p>

    <p>— Çok daha iyi. Emin olmadığımdan dolayı, sana henüz söylemek istemiyordum ama sanırım, özellikle de sol gözümle, masadaki şişeleri bile sayabilmeye başladım artık... Epey içtim, fark ettin mi? Tadı da enfesti doğrusu!..</p>

    <p>— Sol taraf, kalbin olduğu taraftır, diye not etti Madelon, neşeli. Çok sevinçliydi, onun gözlerinin böyle iyiye gitmesinden ötürü, anlaşılabilir bir duygu.</p>

    <p>— Hadi ben seni öperken sen de beni öp! diye önerdi ona. Bu sevgi gösterileri arasında ben kendimi fuzuli hissetmeye başlamıştım. Ancak uzaklaşmakta da zorlanıyordum, çünkü ne yöne gitmem gerektiğini de kestiremiyordum. Az ötedeki ağacın arkasında ihtiyaç giderecekmiş gibi yaptım, gittim orada, ağacın arkasında kaldım, onların yatışmasını bekleyerek. Pek sevecendi birbirlerine söyledikleri. Onları duyuyordum. En amiyane cinsinden aşk diyalogları, ama insan konuşan kişileri şahsen tanıyorsa yine de bir tuhaf oluyordu. Üstelik onları şimdiye kadar hiç birbirlerine böyle laflar ederken duymamıştım.</p>

    <p>— Beni gerçekten seviyorsun değil mi? diye soruyordu kız.</p>

    <p>— İki gözüm kör olsun ki seni gözlerim kadar seviyorum! diye yanıt veriyordu o da.</p>

    <p>— Bu söylediklerin hiç de göz ardı edilebilecek şeyler değil Léon!.. Ama daha henüz beni görmedin ki Léon?.. Belki de beni artık yalnızca başkalarının gözleriyle değil de kendi gözlerinle gördüğünde, eskisi kadar sevmeyeceksin?.. O andan itibaren, diğer kadınları da görebileceksin ve belki de hepsini birden sevmeye başlarsın?.. Arkadaşların gibi?..</p>

    <p>Ona bu son söyledikleri, çaktırmadan, beni hedef alıyordu. Apaçık... Beni uzaklaşmış sanıyor ve onu duyamayacağımı düşünüyordu... Fırsat bu fırsat geçiriyordu geçirebileceği kadar... Hiç vakit kaybetmiyordu... Diğeri ise, yani dostum olanı, itiraz eder gibi oldu. “Olur mu hiç!..” dedi. Bunların hepsi varsayımmış! Kuru iftiraymış...</p>

    <p>“Ben ha, Madelon, asla! diye savunuyordu kendini. Ben ona benzemem ki! Ona benzeyebileceğimi de nereden çıkardın?.. Hele sen bana o kadar iyi davranmışken?.. Ben insanlara sadakatle bağlanırım! Ben adi serserinin biri değilim! Ölüm bizi ayırana dek, öyle dedim sana, söz verdim mi tutarım ben! Ölüm bizi ayırana dek! Senin güzel olduğunu biliyorum, elbette, ama hele seni bir görebileyim, çok daha güzel olacaksın... İşte böyle! Mutlu oldun mu şimdi? Artık ağlamıyorsun değil mi? Bundan daha fazla ne söylenebilir ki!</p>

    <p>— İşte bu çok şeker, Léon!” diye yanıtlıyordu onu o zaman, hem de ona iyice sokularak. Birbirlerine bağlılık yeminleri ediyorlardı, artık onları durdurmak olanaksızdı, gökyüzü bile bunun için yeterli değildi.</p>

    <p>“Benimle birlikteyken hep mutlu olmanı isterim...” diyordu kıza daha sonra, yumuşacık bir sesle. “Elini sıcak sudan soğuk suya koymayasın, ama yine de bir elin yağda bir elin balda olasın...</p>

    <p>— Ah! Ne de tatlısın Léon’cuğum benim. Sen tahmin ettiğimden de daha mükemmelsin... Sevecensin! Sadıksın! ve sen her şeyimsin!..</p>

    <p>— Sana tapıyorum da ondan, iki gözüm...”</p>

    <p>İyice kızışıyor, elleşip duruyorlardı. Üstelik sanki beni o yoğun mutluluklarından iyice dışlamak istercesine, kaşla göz arasında bana bok atıyorlardı...</p>

    <p>Önce kız: “Doktor var ya, arkadaşın hani, o iyi bir insan değil mi?” Sanki midesine oturmuşum gibi ısıtıp ısıtıp önüne koyuyordu. “İyi bir insan o!.. Aleyhinde konuşmuş gibi olmayayım, çünkü o senin arkadaşın... Ama o sanki yine de kadınlara karşı hoyrat davranan bir erkeğe benziyor... Şimdi yani onun hakkında hiç kötü söz söylemek istemem çünkü inanıyorum ki seni seviyordur gerçekten... Öte yandan hiç de benim tarzım bir tip değil... Açık açık söylemem gerekirse... Bozulmazsın değil mi?” Yok canım, niye bozulsunmuş ki Léon? “Bak şimdi, bana öyle geliyor ki, Doktor, kadınlara biraz fazla düşkün... Hani biraz köpekler gibi, anlıyor musun?.. Sence de öyle değil mi?.. Sanki her fırsatta insanın üstüne atlayacakmış gibi! İşini görüp, hemencecik çekip gidiveriyor... Sana da öyle gelmedi mi? onun böyle olduğu yani?”</p>

    <p>Kız neyi nasıl istiyorsa, ona da öyle geliyordu, o adiye, hatta kızın söylediklerini pek doğru hem de pek eğlenceli bile buluyordu. Gülmekten kırılıyordu. Lafın arkasını getirmeye teşvik ediyordu onu, gülmekten hıçkırık tutmuştu.</p>

    <p>— Bak çok doğru bir şey gözlemlemişsin Madelon, fena adam değildir Ferdinand, ama haklısın, ağırbaşlılıkla arası pek hoş sayılmaz, sadakatle de öyle tabii!.. Bak bundan eminim işte!..</p>

    <p>— Kim bilir ne de çok metresi olmuştur onun, dimi Léon, sen biliyorsundur?</p>

    <p>Bir yandan da tüyo alıyordu, kaltak.</p>

    <p>— Saymakla bitmez! diye yanıtlıyordu gayet kendinden emin, ama biliyor musun... O, bir kere... Midesizdir, her önüne gelenle yatar!..</p>

    <p>Bu sözlerden bir sonuç çıkarmak gerekiyordu, bu işi de Madelon üstlendi.</p>

    <p>“Doktor değil mi işte, hepsi de ırz düşmanıdır bunların, bunu bilmeyen mi var... çoğu zaman tabii... Ama o yok mu o, sanırım o az bulunur cinsten bir sapık!..</p>

    <p>— Çok doğru söylüyorsun,” diye onayladı benim o sevgili, sadık dostum, hatta üsteledi bile: “O kadar ki, acaba özel birtakım haplar, ilaçlar mı alıyor diye düşündüğüm de az değildir, o derece takmıştı kafayı yani bu işe... Üstelik herifte de bir alet var! Bir görsen ne kadar iri! Bu kadarı da normal değil hani!..</p>

    <p>— Aaa, öyle mi! dedi boş bulunan ve şeyimin şekli şemailini hatırlamaya çalışan Madelon. Hastalık falan taşımıyordur umarım, ne dersin?” Birden, bu mahrem bilgileri edinmiş oluşu burnundan gelmişti, bayağı da endişelenmişti.</p>

    <p>— Bak, orasını bilemem, diye itiraf etmek zorunda kaldı Robinson, üzülerek, bu konuda kesin bir şey konuşamam... Ama onun o yaşadığı hayatla pek muhtemeldir.</p>

    <p>— Haklısın aslında, birtakım haplar, ilaçlar alıyordur kesinlikle... O yüzden herhalde biraz böyle tuhaf davranıyor...</p>

    <p>Bunun üzerine, o kuş beyni çalışmaya başladı Madelon’un. Şöyle buyurdu: “İleride ona karşı biraz dikkatli davranmamızda yarar var...</p>

    <p>— Ondan korkmuyorsun ama değil mi? diye sordu kıza. Aranızda bir şeyler geçmedi, umarım?.. Sana asılmaya falan mı kalktı yoksa?</p>

    <p>— Ne münasebet, asla izin vermezdim buna! Ama aklından neler geçtiğini bilemeyiz... Tut ki bir sinir krizi geçirdi... Böyle insanlar sinir krizleri de geçirebilirler, öyle ilaç falan alıyorsa!.. Her neyse, doktorluğuna güvenip de ona tedavi olmaya asla gitmem!..</p>

    <p>— Ben de gitmem, hele şu konuştuklarımızdan sonra!” diye onayladı Robinson. Derken yine başladı, aşk meşk, okşayışlar, ha babam de babam...</p>

    <p>“Canım!.. Canım!.. diye kollarında sallıyordu kız onu.</p>

    <p>— Tatlıcığım!.. Tatlıcığım!..” diye karşılık veriyordu o da. Sonra uzun sessizlikler, arada da hırslı öpüşmeler.</p>

    <p>— Ben seni öperek omzuna gelinceye kadar bakalım sen kaç kez bana beni sevdiğini söyleyeceksin...</p>

    <p>Boynunu öperek başlıyordu bu küçük cilve.</p>

    <p>“Amma da sıcak bastı! diye çığlık atıyordu kız nefes nefese... Bayılacağım! Dur da biraz nefes alayım!” Ama o buna izin vermiyordu. Yeniden başlıyordu. Ben de yandaki çimenlikte, neler olacağını izlemeye çalışıyordum. Kızın meme uçlarını dudaklarının arasına alıp oynaşıyordu. Ufak tefek cilveleşmeler işte. Bana da sıcak basmıştı, bir sürü de duygu kabarmıştı, üstelik kendi densizliğime de hayran olmuştum.</p>

    <p>— İkimiz birlikte çok mutlu olacağız, dimi, söylesene, Léon? De bana birlikte çok mutlu olacağımızdan iyice emin olduğunu?</p>

    <p>Ara vermişlerdi. Sonra ardı arkası kesilmeyen gelecek düşleri, sanki baştan aşağı yepyeni bir dünya yaratabileceklermiş gibi, ama yalnızca iki kişilik bir dünya! Özellikle de ben katiyen yoktum içinde bu dünyanın. Sanki ne yapsalar beni başlarından atmaya doyamıyorlardı bir türlü, mahremiyetlerini adımın bile anılmasından arındırmaya çalışıyorlardı.</p>

    <p>— Siz Ferdinand’la epey uzun zamandır tanışıyorsunuz, dimi?</p>

    <p>Bu mesele kafasını kurcalıyordu belli ki...</p>

    <p>“Yıllardır, evet... Şurdan... Burdan... diye yanıtladı Robinson. Önce yolculuktan yolculuğa tesadüfen yollarımız kesişti... O, seyahat etmeyi seven biri... Ben de öyleyim, bir bakıma, öyle olunca da sanki çok uzun süredir birlikte yol almışız gibi... Anlıyor musun?..” Böylece de yaşantımızı ikinci sınıf sıradanlıklar düzeyine indirgiyordu.</p>

    <p>— İşte! arkadaşlık falan artık buraya kadar, tatlım! Hem de şu andan itibaren! diye karşılık verdi kız, bayağı kararlı, kısa ve öz... Bitti artık!.. Bitti d’mi tatlı kuşum?.. Artık yoluna yalnızca benimle birlikte devam edeceksin... Beni anlıyor musun?.. D’mi canım cicim benim?..</p>

    <p>— Yani sen şimdi onu kıskanıyor musun? diye sordu, biraz olsun afallamış vaziyette, dalyarak.</p>

    <p>— Hayır! Onu kıskanmıyorum, ama seni aşırı derecede seviyorum, Léon’cuğum benim, anlıyor musun, yalnızca bana ait olmanı istiyorum... Seni kimselerle paylaşmak istemiyorum... Kaldı ki artık ben seni sevdiğime göre Léon’cuğum benim, o artık sana göre, sana uygun bir münasebet olmaktan çıktı... Fazla edepsiz biri o... Anladın mı şimdi? Bana bayıldığını söyle Léon! Beni anladığını da söyle?</p>

    <p>— Sana bayılıyorum...</p>

    <p>— Güzel.</p>
  </div>
</body>
</html>
