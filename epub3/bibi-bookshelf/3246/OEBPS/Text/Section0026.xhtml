<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XVIII</h1>

    <p>Sırf para meseleleri yüzünden, ama son derece acil ve buyurgan para meseleleri yüzünden aramaya koyulmuştum Lola’yı! Bu sefil zorunluluğu bir kenara koyabilsem, bir daha asla yüzünü görmeden kendi köşesinde yaşlanıp yok olmaya ne de rahat terk edebilirdim kaltak sevgilimi! Aslına bakılırsa, düşündükçe bunun hiç tartışılır yanı kalmıyordu, bana yönelik davranışı, en adi cinsinden umursamazlığın dik âlâsıydı.</p>

    <p>Yaşamımıza karışmış olan kişilerin bencillikleri, onları şöyle bir düşündüğümüzde, yaşlandığımız zaman, karşı çıkılmaz biçimde ortaya çıkıverir, olduğu gibi, yani çelikten, platinden hem de zaman aşımına bile dirençli.</p>

    <p>Gençken, en su katılmamış kayıtsızlıklar, en sinik öküzlükler için bile, özürler icat etmeyi başarırız, yok tutkulu kapristi ya da kim bilir hangi acemi romantizmiydi diyerek. Ancak daha sonra, sırf iyi kötü 37°’de ayakta kalabilmek için dahi yaşam sizden, kurnazca hesap, zalimlik, kötülük olarak neler talep edebileceğini gayet açık biçimde ortaya koyduğunda, insan farkına varmaya başlıyor, her şeyi yerli yerine oturtuyor, bir geçmişin içerdiği tüm rezillikleri anlayabilmek için sağlam bir zemine gelmiş oluyor. Bunu başarmak için tek yapılacak şey insanın kendisini ve aslında ne tür bir süprüntüye dönüştüğünü titizlikle incelemesidir. Artık gizem de kalmadı, avanaklık da, bugüne kadar yaşamayı başarabilen, bunu yapabildiğine göre nasıl olsa tüm şiirini de tüketmiştir. Sıfıra sıfır elde var sıfır, işte yaşam.</p>

    <p>Onu bulabildim sonunda, yani öküz sevgilimi, epeyce de uğraştıktan sonra, bir 77. Sokağın yirmi üçüncü katında. İnsan yardım isteyeceği birinden ne kadar da çok tiksinebiliyor, inanılmaz bir şey. Evine bakılırsa hali vakti yerindeydi ve tam da düşündüğüm tarzdaydı.</p>

    <p>Önceden bol dozda sinemayla demlendiğim için ruhen hemen hemen uyanık vaziyetteydim, New York’a ayak bastığımdan beri içinde debelendiğim çöküntüden çıkmıştım ve ilk temas beklediğim kadar sevimsiz olmadı. Hatta beni yeniden gördüğüne ziyadesiyle şaşırmış gibi görünmedi Lola, yalnızca beni tanıdığında biraz canı sıkıldı o kadar.</p>

    <p>Girizgâh olarak ortak geçmişimizle ilgili konularda bir tür masum sohbet açmayı denedim ve bunu yaparken de elbette olabildiğince dikkatli ifadeler kullanmaya özen gösterdim, bu vesileyle, fazla üstünde durmaksızın, bir vaka olarak savaşa da değindim. İşte bu noktada büyük bir çam devirmiş oldum. Artık savaşın adının bile anılmasını istemiyordu, asla. Bu ona yaşını anımsatıyordu. Bozulduğu için, taşı gediğine koyup, beni sokakta görmüş olsa tanıyamayacağını araya sıkıştırıverdi, yani yıllar cildimi daha şimdiden o derece kırıştırmış, şişirmiş, karikatüre dönüştürmüş. İşte karşılıklı bu tür kibarlık alışverişlerinde bulunuyorduk. O küçük sürtük böyle nakaratlarla canımı acıtabileceğini sanıyorsa feci aldanıyordu! Bu namert densizliklerine cevap vermeye tenezzül dahi etmedim.</p>

    <p>Mobilyaları beklenmedik bir zarafetle bezenmiş değildi, ancak yine de canlıydı, idare ederdi, en azından <em>Laugh Calvin</em>’imden sonra bana öyle gelmiş olsa gerek.</p>

    <p>Kısa sürede edinilmiş bir servetin yöntemleri, ayrıntıları insanda daima bir sihir, bir keramet izlenimi yaratır. Musyne’in ve bayan Herote’un sınıf atlamalarından bu yana, belden aşağısının yoksulların küçük altın madeni olduğunu biliyordum. Kadınlardaki bu ani deri değiştirmeler beni mest ediyordu ve örneğin cebimdeki son doları da Lola’nın kapıcısına seve seve verirdim, sırf onu konuşturmak için.</p>

    <p>Ama onun evinde kapıcı yoktu. Koca şehirde hiç kapıcı yoktu. Kapıcısız bir kentin tarihi de yoktur, tadı tuzu yoktur, tuzu biberi olmayan bir çorba gibi yavandır, biçimsiz bir türlü gibi. Ah! O leziz kazıntılar! Doğrudan doğruya kapıcıya, yaşamın tam ortasına, oluk oluk akarak yatak odasından, mutfaktan, tavan arasından sızan ayıplar, süprüntüler, ne tadına doyum olmaz cehennemdir o! Bizim oraların kimi kapıcılarının görev aşkına telef oldukları bile görülmüştür, onların o özlü, tekleyen, ağzından bal damlayan, ağzı açık kalmış hallerini iyi biliriz, çünkü Gerçek budalası olmuşlardır o kurbanlar, O onları kasıp kavurmuştur.</p>

    <p>Yoksul olmanın faciası karşısında, itiraf etmeliyiz ki, hatta bu bir görev addedilmelidir, her şeyi denemek gerek, elinizin altında ne varsa onunla sarhoş olmasını bilmek gerek, şarap, ama ucuzundan, otuzbir çekmek, sinema, ne olursa. Burun kıvıracak halimiz yok, Amerika’da dedikleri gibi “kişisel” olmanın âlemi yok. Bizim oralı kapıcılarımız, kabul etmeliyiz ki, ak gün kara gün demeden onu almasını, yüreğinin ta dibinde ısıtmasını bilenlere, diledikleri kadar nefret sunarlar her derde deva cinsinden ve yok pahasına, koca bir dünyayı havaya uçuracak kadar. New York’ta insan hunharca yoksun kalıyor işin o adamakıllı müptezel ve ele avuca sığmaz, yadsınamaz, yaşamsal tuzu biberinden, o olmayınca da işin özünün nefesi kesiliyor ve ancak laf olsun diye fesatlık yapar hale geliniyor, sönük iftiralar gevelemekle yetinir olunuyor. Kapıcı olmayınca, ısıran, yara açan, kesip biçen, taciz eden, takıntı yaratan ve evrensel nefrete kesinlikle katkıda bulunan, onu bin bir su götürmez ayrıntıyla ateşleyen bir şey de kalmıyor.</p>

    <p>Kendi ortamında yakayı ele veren Lola’nın, bende tam da yepyeni bir tiksinti yaratmış olmasından ötürü, bu çaresizlik daha da hassas bir hal alıyordu, tek kelimeyle pespaye ve itici nitelikli başarılarının, gururunun üstüne şöyle bir kusmak istiyordum ama neyle? Anlık bir bulaşıcılık etkisiyle, aynı anda Musyne’in anısı da benim için bir o kadar düşmanca ve tiksinç hale büründü. Bu iki kadına yönelik sağlam bir nefret doğdu içimde, hâlâ da sürüyor, varoluş nedenimin bir parçası oldu artık. Lola’ya yönelik bugün için ve gelecekte her türlü hoşgörüden nihayet ve tam zamanında kurtulabilmemi sağlayabilecek bir dizi bilgiden mahrum kalmıştım. İnsan yaşamını sıfırdan yeniden üretemiyor.</p>

    <p>Cesaret affetmekten ibaret değildir, her zaman için gereğinden fazla affederiz! Üstelik bu bir işe de yaramaz, kanıtlanmış bir gerçek bu. Tüm insanlardan sonra, en son sıraya yerleştirilmiştir Besleme! Bunun bir nedeni var. Asla unutmayalım. Bir akşam hiç uyanmamacasına uyutmalıyız, tüm mutlu insanları, uykuları sırasında, benden söylemesi, böylece de onlardan ve mutluluklarından ilelebet kurtulmuş oluruz. Ertesi gün artık onların mutluluklarından söz edilmez olur ve gönlümüzce mutsuz olma özgürlüğüne kavuşmuş oluruz, “Besleme” için de aynı şey geçerli. Neyse ben yine anlattıklarıma döneyim: diyordum ki odanın içinde volta atıyordu Lola, biraz açık giyinmişti ve vücudu her şeye rağmen bayağı arzulanabilir nitelikte görünüyordu gözüme. Lüks bir vücut her zaman için olası bir tecavüzdür, zenginliğin, lüksün tam kalbine doğrudan, mahrem bir zorlamadır, üstelik bir şeylerin yeniden canlanmasından korkmaya da gerek yoktur.</p>

    <p>Belki de beni kovmak için tek beklediği şey o hareketi yapmamdı. Gerçi beni ihtiyatlı davranmaya iten şey o dehşet mide kazıntısı oldu. Öncelikle zıkkımlanmak. Üstelik yaşamıyla ilgili zevzeklikleri anlata anlata da bitiremiyordu. Günün birinde anlatacak yalan kalmaması halinde en az iki üç kuşak boyunca dünyaya kepenk indirtmek gerekecekti anlaşılan. İnsanların birbirlerine söyleyecek hiçbir şeyi kalmazdı, neredeyse. Döndü dolaştı o Amerika’sı hakkında ne düşündüğümü sordu. Ona, artık kim olursa olsun ve ne olursa olsun her şeyi korkutucu olarak algılayacak derecede âciz ve endişeli bir hale geldiğimi itiraf ettim, ülkesine gelince, onda bulduğum tüm doğrudan, gizli ve beklenmedik tehditlerin toplamından bile düpedüz daha fazla dehşete düşürüyordu beni, özellikle de bana yönelik kayıtsızlığıyla, bence onu özetleyen şey de buydu.</p>

    <p>Rızkımı kazanmam gerekir, diye itiraf ettim ona bir de ve dolayısıyla en kısa sürede tüm bu hassasiyetleri atlatmam gerekiyordu. Yeri gelmişken, bu konuda bayağı da gecikmiştim ve lütfedip beni olası bir işverene tavsiye etmeyi kabul ederse emin olabilirdi ki ona çok müteşekkir kalacaktım... tanıdıkları arasından birine... Ama bir an evvel... Çok mütevazı bir maaş bana yeter de artardı bile... Ve daha nice safsata ve andavallık sayıp döktüm. Bu mütevazı olmakla birlikte yine de patavatsız teklifi pek de hoş karşılamadı. Daha baştan cesaret kırıcı bir tavır takındı. Bana iş verebilecek ya da yardım edebilecek tek bir kişi dahi tanımadığını söyleyerek yanıt verdi. Kaçınılmaz olarak genel anlamda yaşamdan ve özel olarak da onun yaşantısından söz etmeye başladık yeniden.</p>

    <p>Tam birbirimize bu şekilde manen ve bedenen yan bakmaktaydık ki kapı çaldı. Ardından da neredeyse kaşla göz arasında paldır küldür dört kadın dalıverdi odaya, süslü püslü, olgun ve dolgun, güçlü kuvvetli ve mücevherli, epey samimi. Onlara üstünkörü tanıştırılmamdan sonra, epeyce (gözle görülür biçimde) mahcup olan Lola onları başka bir yerlere sürüklemeye çalışıyordu, ama hepsi birden, oyunbozanlık edip, hep birlikte dikkatlerini benim üzerimde toplayarak, bana Avrupa hakkında ne biliyorlarsa anlatmaya başladılar. Erotik ve yırtıcı, eski kafalı çılgınlarla dolu köhne bir bahçeydi Avrupa. Chabanais ve Invalides’i<a href="../Text/Section0055.xhtml#Footnote0059" id="Backlink0059"><sup>[59]</sup></a> ezbere biliyorlardı.</p>

    <p>Kendi hesabıma bu iki yeri de gezmemiştim. Biri fazla pahalıydı, öteki fazla uzak. Yanıt niyetine otomatik ve yorgun bir vatansever dalgaya kapıldım, bu tür durumlarda aklınıza gelen alışılageldik laflardan bile daha bönce. Onlara kentlerinin beni kahrettiği yanıtı yapıştırıverdim. Tutturulamamış bir tür dev panayır bu, dedim onlara, mide bulandırıcı, üstelik yine de inatla ısrarla tutturmaya çalışılıyordu.</p>

    <p>Bir yandan yapmacık ve beylik laflarla ahkâm keserken öte yandan da üstüme çullandığını hissettiğim fiziksel ve manevi çöküntünün sıtma dışında başka nedenleri olduğunu daha açık bir şekilde ayrımsamaktan da kendimi alıkoyamıyordum. Söz konusu olan bunun üstüne bir de alışkanlıkların değişmesiydi, bir kez daha yeni bir ortamda yeni yüzler tanımaya, farklı şekillerde konuşmaya ve yalan söylemeye alışmam gerekiyordu. Tembellik neredeyse yaşam kadar güçlüdür. Oynamanız gereken yeni kaba güldürünün sıradanlığı sizi ezer ve sonuçta yeniden başlayabilmek için cesaretten çok alçaklığa gereksinim duyarsınız. Sürgün, yabancılık, budur işte, bir önceki ülkenin alışkanlıkları sizi terk ederken, diğerlerinin, yeni ülkeninkilerin, sizi henüz yeterince sersemletmediği insani zaman örgüsündeki o olağanüstü, şuurlu birkaç saat boyunca yaşamın gerçekten olduğu gibi amansız gözlemlenmesi.</p>

    <p>Bu anlarda her şey o sefil telaşınıza eklenerek sizi, âciz bir halde, nesneleri, insanları ve geleceği gerçekte oldukları gibi görüp ayırt etmeye zorlar, yani aslında birer iskelet olarak, hiçlikten ibaret hiçler olarak, ama onları sanki varlarmış gibi yine de sevmeniz, yürekten bağlı olmanız, kollamanız, canlandırmanız gerekmektedir.</p>

    <p>Başka bir ülke, insanın çevresinde biraz garip şekilde koşuşturan başka insanlar, bir iki ufak böbürlenmenin eksilmiş olması, dağılması, alışageldiği nedenlerini, yalanlarını, yankısını artık bulamayan bir gurur, bu kadarı yeter de artar bile, başınız dönmeye başlar, kuşku sizi içine çeker ve sonsuzluk sırf sizin için açılıverir, minnacık gülünç bir sonsuzluk ve birden içine düşüverirsiniz...</p>

    <p>Yolculuk dediğiniz şey bu minnacık hiçliğin, dalyaraklara mahsus bu baş dönmesinin arayışıdır...</p>

    <p>Benim böyle şamatalı itiraflarda bulunmam ve önlerinde Jean-Jacques’çılık oynamam Lola’nın dört misafirini epey eğlendirmişti. Bana bir sürü ad taktılar ama pelte gibi ve açık saçık konuşmalarının Amerikanca telaffuz çarpıklıkları nedeniyle ne dediklerini pek anlayamadım. Dokunaklı dişi kediler.</p>

    <p>Zenci uşak çay servisi için odaya girince sustuk.</p>

    <p>Bu misafirlerden biri yine de diğerlerinden daha fazla ayırt etme yetisine sahip olsa gerek, çünkü yüksek ateş nedeniyle titrediğimi ve aynı zamanda bayağı olağandışı bir susuzluk sorunum olduğunu yüksek sesle söyleyiverdi. İkram olarak sunulan yiyecekler titrememe karşın çok hoşuma gitti. Bu sandviçler hayatımı kurtardılar, bunu rahatlıkla söyleyebilirim.</p>

    <p>Daha sonra Paris’teki randevu evlerinin kıyaslamak marifetleri üzerine bir sohbet gelişti ama ben buna katılmaya gerek görmedim. Bu dilberler bir sürü karmaşık likörün de tadına bakmayı ihmal etmediler ve onların etkisiyle iyice kızışıp sırdaşlığa yatkın hale gelince de “evliliklerden” söz ederken kızarıp bozarmaya başladılar. Dikkatlerimi zıkkımlandıklarınla vermiş olmama karşın yine de söz konusu olanın çok özel evlilikler olduğunu usulca bir kenara not etmekten kendimi alıkoyamadım, hatta çok genç kişiler, çocuklar arasındaki izdivaçlar olmalıydı bunlar, hatunlar da bunların üzerinden komisyon alıyorlardı.</p>

    <p>Lola bu sözlerin bende merak uyandırdığını ve pürdikkat kesildiğimi ayrımsamıştı. Beni epey sert bakışlarla süzüyordu. İçki içmez olmuştu. Onun, yani Lola’nın burada tanıdığı erkekler, Amerikalılar, onlar işte benim gibi meraklı turşucu değildiler, asla. Biraz zorlanarak da olsa kendimi onun gözetiminin sınırlarında tutmayı başardım. Oysa bu kadınlara binlerce soru sormak isterdim.</p>

    <p>Nihayet, misafirler müsaade isteyebildiler, ağır hareket ediyorlardı, alkolün etkisiyle alevlenmiş ve cinsel açıdan şevke gelmişlerdi. Tuhaf biçimde şık ve sinik bir erotizmle ahkâm keserken keyiften dört köşeydiler. Burada Elizabeth çağından kalma bir şeyler olduğunu sezinliyordum, ben de isterdim gerçi, pek değerli olduklarından emin olduğum ve organımın ucuna yoğunlaşmış o titreşimleri hissedebilmeyi. Ancak, bir yolculuk sırasında belirleyici bir önemi olan bu biyolojik ayini, bu yaşamsal mesajı, doğrusu çok üzülerek ve derinleşmiş bir hüzünle de olsa, yalnızca sezinlemekle yetinebildim. Onulmaz bir melankoli.</p>

    <p>Onlar, yani dostları, kapının eşiğinden geçer geçmez, Lola çileden çıkmış bir hal aldı. Bu soluklanma molası sırasında olan bitenler hiç hoşuna gitmemişti. Çıt çıkarmadım.</p>

    <p>— Cadı bunlar cadı! diye sövdü birkaç dakika sonra.</p>

    <p>— Onları nereden tanıyorsunuz? diye sordum.</p>

    <p>— Ezelden beri arkadaşızdır...</p>

    <p>Şimdilik daha fazla sır vermek istemiyordu.</p>

    <p>Ona karşı epey küstahça davranmış olabilmelerine bakılırsa bu kadınların belli bir ortamda Lola’dan mevkice üstün oldukları hatta üzerinde bayağı büyük, tartışılmaz bir yetkeye sahip oldukları izlenimine kapılmıştım. Ama konunun içyüzünü asla öğrenemeyecektim.</p>

    <p>Lola şehre inmekten söz ediyordu, ancak bana yine de orada, onun evinde kalıp onu beklememi teklif etti, eğer hâlâ açsam bir şeyler yemeye de devam edebilirmişim. <em>Laugh Calvin</em>’i hesabı ödemeden terk ettiğime ve bir daha oraya geri dönmeye niyetim de olmadığına göre, eh yani, bunu yapmama izin vermesine çok sevindim, malum, bir süre daha sıcak bir ortam, tekrar sokakla boğuşmaya dönmeden önce, hem de ne sokak anam babam!..</p>

    <p>Yalnız kalır kalmaz, bir koridordan geçerek hizmetindeki zencinin ortaya çıktığını görmüş olduğum yere yöneldim. Kilere gelmeden, yarı yolda, karşılaştık ve elini sıktım. Güven duydu ve beni mutfağa götürdü, güzel, düzenlice bir yer, salondan çok daha makul ve pırıl pırıl.</p>

    <p>Hiç sektirmeden, gözümün önünde o muhteşem döşemeye tükürüverdi hem de üstelik yalnızca zencilerin becerebildiği tarzda tükürdü, uzağa, dolu dolu, kusursuz. Ben de tükürdüm kibarlık olsun diye, ama becerebildiğim kadarıyla. Bu durumda sırdaş oluverdik. Lola’nın, ondan öğrendiğime göre, nehirde lüks bir yatı, yolda da iki arabası varmış, bir de içinde dünyanın her tarafından gelme likörler barındıran bir mahzeni. Paris’in büyük mağazalarından kataloglar getirtirmiş. İşte bu kadar. Dönüp dolaşıp bu aynı sınırlı bilgileri yinelemeye koyuldu. Onu dinlemekten vazgeçtim.</p>

    <p>Onun yanı başında uyuklarken, geçmiş zaman belleğimde canlandı, Lola’nın savaş halindeki Paris’te beni terk ettiği zamanlar. O avlanmaca, köşeye kıstırmaca, pusular, laf ebesi, yalancı, hinoğluhin, Musyne, Arjantinliler, et dolu gemileri. Topo. Clichy meydanının hacamat müfrezeleri, Robinson, dalgalar, deniz, sefalet, Lola’nın o bembeyaz mutfağı, zencisi ve hiçlik ve orada da ha ben ha başkası. Her şey böyle devam edebilirdi. Savaş kimilerini yakmış kimilerinin içini ısıtmıştı, nasıl ki ateş bazen işkence eder bazen de ihya, bu içinde mi önünde mi olduğunuza göre değişir. Kendi yağıyla kavrulmasını bilmek gerek işte o kadar.</p>

    <p>Doğruydu da söylediği bayağı değişmiş olmam hakkında. Yaşam, insanı büker ve suratını ezer. Onun da suratını ezmişti ama daha az, çok daha az. Yoksullar feleğin sillesini yemiştir. Sefalet devasadır, dünyanın pisliğini silmek için kullanır suratınızı toz bezi gibi. Yine de birazı kalır.</p>

    <p>Ne var ki Lola’da yeni bir şeyler ayrımsamıştım, anlık depresyonlar, melankoliler, iyimser hödüklüğünde boşluklar, insanın, hâlâ koruyabildiği coşkusuna, sevimsiz şiirine kıyasla daha şimdiden ve kendine rağmen fazla ağır kaçan yaşamının kazanımlarını, yıllarını, biraz daha öteye taşıyabilmek için kendini toplamaya gereksinim duyduğu o anlar.</p>

    <p>Zencisi birden kıpırdanmaya başladı. Yine coşmuştu. Yeni bir dost olarak, midemi pastalarla tıka basa doldurmaya, beni purolara boğmaya kararlıydı. Son olarak da, çekmecenin birinden, bin türlü önlem alarak, yuvarlak ve kurşun kaplı bir kütle çıkardı.</p>

    <p>— Bomba! diye bildirdi bana kudurmuşçasına. Geri adım attım. “Liberta! Liberta!” diye neşe içinde böğürüyordu.</p>

    <p>Hepsini yerine koydu ve yine müthiş biçimde tükürdü. O ne heyecandı öyle! Mest olmuştu. Gülmesi, o duyum ishali, bana da bulaştı. Sıradan bir eylem daha işte, diyordum kendi kendime, pek bir önemi yok. Lola nihayet alışverişini tamamlayıp döndüğünde, bizi birlikte, salonda, dumanlara ve kahkahalara boğulmuş vaziyette buldu. Görmezden geldi.</p>

    <p>Zenci kaşla göz arasında toz oldu, bana gelince, Lola beni odasına götürdü. Hüzünlü, solgun, titrek buldum onu. Nereye gitmiş olabilirdi ki? Epey geç olmaya başlamıştı. Yaşam artık çevrelerinde yalnızca ağır çekimle titreşir olduğu için Amerikalıların ne yapacaklarını şaşırdıkları bir saatti bu. İki arabadan biri garajdaydı. Sırların yarı yarıya ortaya döküleceği bir zaman dilimiydi bu. Ama bundan bir an önce faydalanmasını bilmek gerekirdi. Soru sorarak beni buna hazırlıyordu, ne var ki Avrupa’daki yaşamım hakkında kimi soruları soruş biçimi beni bayağı gerdi.</p>

    <p>Beni her türlü alçaklığı yapmaya yatkın biri olarak gördüğünü gizlemiyordu bile. Bu varsayım beni incitmiyordu, yalnızca mahcup ediyordu. Ondan para istemeye geldiğimi sezmişti elbette ve tek başına bu olgu bile aramızda çok doğal bir düşmanlık yaratıyordu. Tüm bu duygular cinayet sınırlarında dolaşıyordu. Havadan sudan konuşmaya devam ediyorduk ve aramızdaki her şeyin sonu olacak bir ağız dalaşı peydahlanmasın diye elimden geleni yapıyordum. Çeşitli ayrıntılara ek olarak belden aşağı sapkınlıklarımla da ilgilendi, sağda soldaki sürtmelerim sırasında bir yerlerde arkamda onun evlat edinebileceği bir küçük çocuk bırakıp bırakmadığımı merak etti. Tuhaf bir fikir takılmıştı aklına. Bir çocuğu evlat edinme saplantısı. Gayet düz bir mantıkla, benim gibi bir baltaya sap olamamış birinin dünyanın dört bir köşesinde gelişigüzel gayrimeşru döl döş saçmış olması gerektiğini düşünüyordu. Zengin olduğunu itiraf etti bana ve kendini bir küçük çocuğa adayamadığı için kahroluyordu. Çocuk yetiştirme kılavuzlarının tümünü okumuştu ve özellikle de anneliği insana baygınlık geçirtecek derecede yere göğe sığdıramayanlarını, hani o tümüyle özümlediğinizde sizi çiftleşme arzusundan ömrü billah kurtaracak olan kitaplar. Her iffetin kendi tiksinç edebiyatı vardır.</p>

    <p>Kendi varlığını tümüyle “küçük bir varlığa” armağan etme arzusunda olduğuna göre, bana da şansıma küsmek kalıyordu. Ona sunabileceğim biricik şey tümüyle mide bulandırıcı bulduğu kocaman varlığımdı. Demek ki, revaçta olabilenler yalnızca iyi sunulmuş sefaletlerdi, düş gücüyle iyi hazırlanmış olanlar. Sohbetimiz uzayıp gidiyordu: “Bakın Ferdinand, diye önerdi bana sonunda, yeterince lafladık, sizi New York’un öte yakasına götürüyorum, himayeme aldığım ufaklığı görmeye, onunla ilgilenmek benim için epey keyifli, ama annesi canımı sıkıyor...” Garip bir saatti. Yolda, arabada, ömür törpüsü zencisinden söz ettik.</p>

    <p>“Size bombalarını gösterdi mi?” diye sordu bana. Buna göğüs germek zorunda kaldığımı itiraf ettim.</p>

    <p>— Tasalanmayın, Ferdinand, tehlikeli değildir, o manyak. Bombalarının içini eski faturalarımla doldurur... Bir zamanlar, Şikago’da, ünlüymüş... O zamanlar zencilerin kurtuluşunu hedefleyen çok tehlikeli bir gizli örgütün üyesiymiş... Bunlar, bana anlatılanlara bakılırsa, feci insanlarmış... Yetkililer çeteyi dağıtmışlar, ama şu bomba tutkusundan vazgeçemedi benim zencim... Asla içine barut koymaz... İşin ruhu yetiyor ona... Aslında o bir sanatçı sayılır... Devrim yapmaktan asla vazgeçmeyecek. Ama onu bırakmam çünkü mükemmel bir uşak o! Alıcı gözüyle baktığınızda, belki de devrim yapmayan ötekilerden daha bile namusludur...</p>

    <p>Lafı yine evlat edinme takıntısına getirdi.</p>

    <p>— Bir yerlerde bir kızınızın olmayışı ne kötü, Ferdinand, sizin tarzınızda bir düşçü olmak bir kadına çok yakışırdı oysa bir erkek için hiç de uygun değil...</p>

    <p>Boşanan yağmur upuzun yassı çimento şeridinin üstünden kayıp giden arabamızın üzerine geceyi şal gibi örtüyordu. Her şey bana düşman ve soğuktu, eli bile, oysa onu elimin içinde sıkı sıkı tutuyordum. Her bakımdan birbirimizden ayrıydık. Görüntüsü az önce terk ettiğimiz evden epey farklı bir binanın önüne geldik. Birinci kattaki dairelerden birinde, on yaşlarında bir oğlan, annesinin yanında, bizi bekliyordu. Bu odaların mobilyası XV. Louis tarzını taklit ediyordu, ateşe yeni konmuş bir yemeğin kokuları geliyordu. Çocuk Lola’nın kucağına oturdu ve ona şefkat dolu bir öpücük verdi. Anne de bana göre Lola’ya epey sırnaşıyordu ve Lola ufaklıkla dertleşirken, anneyi yan odaya çekmenin bir yolunu buldum.</p>

    <p>Geri döndüğümüzde, ufaklık Konservatuvar’da derste öğrendiği bir dans hareketini Lola’nın önünde prova ediyordu. “Ona bir iki özel ders daha verdirtmek gerek, diye yorumladı Lola, o zaman onu Globe Tiyatrosu’ndaki<a href="../Text/Section0055.xhtml#Footnote0060" id="Backlink0060"><sup>[60]</sup></a> dostum Vera’yla tanıştırabilirim! Bu çocuğun belki de parlak bir geleceği olabilir!” Yüreklendirici bu vaatlerden sonra, anne teşekkürlere ve gözyaşlarına boğuldu. Aynı anda da ona verilen küçük bir tomar yeşil doları sutyeninin içine yerleştiriverdi, bir aşk pusulası gibi.</p>

    <p>— Bu ufaklık epey hoşuma giderdi aslında, diye yorumladı Lola, yeniden dışarı çıktığımızda, ama oğluyla birlikte aynı anda anasına da katlanmam gerek ve fazla kurnaz anneleri pek sevmem... Üstelik bu ufaklık da biraz fazla edepsiz... Benim arzuladığım tarzdaki yakınlık bu değil... Ben yalnızca anaç bir duygu hissetmek istiyorum... Beni anlıyor musunuz, Ferdinand?.. Zıkkımlanmak söz konusu olduğunda ben her şeyi anlayabilirdim ne isteniyorsa, bu artık bir zekâ meselesi değil, elastikiyet meselesi.</p>

    <p>Bir türlü virajı alamıyordu, şu saflık arzusundan. Birkaç sokak öteye vardığımızda, bu gece nerede yatacağımı sordu bana ve benimle birlikte kaldırımda biraz daha yürüyüş yaptı. Hemen şu an birkaç dolar bulamazsam diye yanıt verdim ona, hiçbir yerde yatamayacağım.</p>

    <p>— Peki, diye yanıtladı, eve kadar gelin benimle birlikte ve size orada biraz bozuk para veririm sonra da nereye istiyorsanız oraya gidersiniz.</p>

    <p>Beni gecenin ortasında ekmek istiyordu, en kestirmeden. İşin raconu buydu. Bu şekilde gecenin içine itile itile, insan eninde sonunda bir yerlere varıyordur herhalde, diyordum kendi kendime. Teselliydi bu. “Cesur ol, Ferdinand, diye yineliyordum kendi kendime, kendime destek çıkmak için, her yerden kapı dışarı edile edile, mutlaka hepsini, o pisliklerin topunu birden o kadar korkutan o numarayı bulacaksın ve o da gecenin sonunda olsa gerek. İşte zaten onlar da bu yüzden gecenin sonuna gitmezler!”</p>

    <p>Daha sonra arabasına bindiğimizde aramız buz gibiydi. Geçtiğimiz sokaklar, en tepeye kadar taşlardan sonsuza dek, bir tür askıya alınmış tufanı silah niyetine kullanarak sanki sessizlikleriyle bizi tehdit ediyorlardı. Tetikte bir kent, sürprizlere gebe bir canavar, asfalttan ve yağmurdan vıcık vıcık olmuş. Nihayet yavaşladık. Lola önden giderek kapısına doğru yöneldi.</p>

    <p>— Yukarı gelin, diye davet etti beni, beni izleyin!</p>

    <p>Yine onun salonu. Buna bir son verip benden kurtulmak için ne kadar vereceğini merak ediyordum. Bir dolabın üzerine bırakılmış küçük bir çantanın içinde para arıyordu. Buruşturulan kâğıt paraların çıkardıkları gür hışırtıyı duyuyordum. O ne saniyeler! Koca kentte artık bu sesten başka hiçbir şey yoktu. Ancak hâlâ o kadar mahcuptum ki, nedendir bilinmez, hiç de yeri değilken, ona çoktandır unuttuğum annesinin nasıl olduğunu sordum.</p>

    <p>— Annem hasta, dedi tam gözümün içine bakmak için aniden dönerek.</p>

    <p>— Şu an nerede?</p>

    <p>— Şikago’da.</p>

    <p>— Nesi var annenizin?</p>

    <p>— Karaciğer kanseri... Onu kentin en iyi uzmanlarına tedavi ettiriyorum... Uyguladıkları tedavi bana çok pahalıya mal oluyor, ama onu kurtaracaklar, bana söz verdiler.</p>

    <p>Annesinin Şikago’daki durumuyla ilgili bana bir sürü ayrıntı daha anlattı, bir çırpıda. Birden çok sevecen ve samimi oluvermişti ve benden bir tür manevi destek beklemekten kendini alıkoyamıyordu. Kıstırmıştım onu.</p>

    <p>— Ya siz, Ferdinand, siz de onu, yani annemi kurtaracaklarına inanıyorsunuz değil mi?</p>

    <p>— Hayır, diye yanıtladım çok belirgin, çok kesin bir biçimde, karaciğer kanserleri asla iyileştirilemezler.</p>

    <p>Bu lafın üzerine, gözbebeklerine kadar sarardı. İlk kez bir şeyin etkisiyle sarsıldığını görüyordum kaltağın.</p>

    <p>— Ama nasıl olur, Ferdinand, onu iyileştireceklerini vadettiler, uzmanlar! Güvence verdiler... Bunu yazdılar bana!.. Biliyor musunuz, bunlar çok büyük hekimler...</p>

    <p>— Ucunda arpa olduğu sürece, Lola, çok şükür her zaman büyük hekimler bulunur... Onların yerinde olsaydım ben de size aynısını yapardım... Ve siz Lola siz de aynısını yapardınız...</p>

    <p>Bu söylediklerim ona birden o kadar karşı konulmaz geldi ki, o kadar malumun ilamıydı ki, debelenmeye cesaret edemedi.</p>

    <p>Bir sefer olsun, belki de hayatında ilk kez yeterince küstahlık sergileyemeyecekti.</p>

    <p>— Bakın, Ferdinand, beni çok ama çok üzüyorsunuz farkında mısınız?.. Annemi çok severim, biliyorsunuz değil mi onu çok sevdiğimi?..</p>

    <p>Dam üstünde saksağan! Tanrının cezası! İnsan anasını sevmiş ya da sevmemiş, dünyanın sikindeydi sanki?</p>

    <p>Kendi hiçliğinin içinde hıçkırıyordu Lola hanım.</p>

    <p>— Ferdinand, siz bir baltaya sap olamamış iğrenç birisiniz, diye öfkeyle toparlandı, üstelik korkunç derecede zalimin tekisiniz!.. Bana gelip korkunç şeyler söyleyerek bulabileceğiniz en alçak yöntemle içine düştüğünüz kötü durumun intikamını almaya çalışıyorsunuz... Üstelik eminim bu şekilde konuşmanız anneme de çok zarar veriyordur!..</p>

    <p>Bu umutsuzluğunun içinde Coué yöntemiyle kendi kendini telkin ederek her şeyi çözeceğini sanma zaafını sergiliyordu.</p>

    <p>Bu galeyanı beni <em>Amiral-Bragueton</em>’un subaylarınınki kadar ürkütmüyordu, hani o sırf işsiz güçsüz hanımlar heyecanlansınlar diye beni yok etme iddiasında olanlar.</p>

    <p>Bana hakaretler yağdırırken, onu dikkatle süzüyordum, yani Lola’yı ve bana ne kadar fazla söverse, tezat olarak kayıtsızlığımın da bir o kadar arttığını gözlemlemekten bir nevi gurur duyuyordum, hatta gurur ne kelime, sevinç duyuyordum. İnsanın özü çok iyilikseverdir.</p>

    <p>“Beni başından savmak için, diye hesaplıyordum, artık bana en az yirmi dolar verir herhalde... Belki de daha bile fazla...”</p>

    <p>Saldırıya geçtim: “Lola, ya bana söz verdiğiniz borç parayı verirsiniz ya da burada yatarım ve kanser hakkında ne biliyorsam anlatmamı dinlemek zorunda kalırsınız, komplikasyonlarını, kalıtsallığını, çünkü kalıtsaldır, Lola, kanser denen şey. Sakın unutmayalım!”</p>

    <p>Annesinin durumu hakkında ayrıntıları yapıştırdıkça, cilaladıkça, gözümün önünde sararıp solduğunu görüyordum Lola’nın, eli ayağı çekiliyordu, pelteleşiyordu. “Seni gidi kaltak! diyordum içimden, yapış yakasına, Ferdinand! Kırk yılda bir ipin ucu senin elinde!.. İpini koparma sakın... Bu kadar sağlamını daha uzun süre bulamazsın!..”</p>

    <p>— Alın! işte! dedi iyice zıvanadan çıkmış bir halde, alın şu yüz dolarınızı ve siktir olun gidin ve bir daha da asla geri gelmeyin, duydunuz mu beni, asla!.. <em>Out! Out! Out!</em> pis domuz!..</p>

    <p>— Bana yine de bir öpücük verin Lola. Olmadı şimdi!.. Küs müyüz yani! diye önerdim, onu ne derece tiksindirebileceğimi görmek için. Çekmecenin birinden bir tabanca çıkardı ve şakaya gelir bir hali de yoktu. Merdiven yetti bana, asansörü bile çağırmadım.</p>

    <p>Bu sıkı kavga bana yeniden çalışma şevki verdi ve beni epey yüreklendirdi. Hemen ertesi gün Detroit’e giden trene bindim, söylenene bakılırsa orada fazla yorucu olmayan ve iyi para getiren bir dizi ufak tefek işe alınmak kolaymış.</p>
  </div>
</body>
</html>
