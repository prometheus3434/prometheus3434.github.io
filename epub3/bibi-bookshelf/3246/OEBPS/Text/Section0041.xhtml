<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XXXIII</h1>

    <p>Boşuna debelenmeyin, beklemeniz yeterlidir, nasıl olsa her şey er geç sokakta sıfırı tüketmeyecek mi? Aslında tek anlamlı şey de odur. Başka söze ne hacet. O bizi bekliyor. Eninde sonunda, bir karar verip ineceğiz sokağa, aramızdan yalnızca biri, ikisi, üçü değil, topumuz. Öyle dikilmiş önünde mırın kırın ediyoruz, ama korkunun ecele faydası yok.</p>

    <p>Evlerden hayır yok. Üstüne bir kapı kapanmayagörsün, o insan derhal kokmaya başlar, yanına alıp götürdüğü her şey de ayrıca kokar. Olduğu yerde modası geçiverir, manen ve maddeten. Çürür. Eğer onlar, yani insanlar kokuyorsa, oh olsun bize. Zamanında ilgilenseydik! Onları oradan çıkarmalıydık, dışarı atmalıydık, havalandırmalıydık. Pis kokan ne varsa hepsi de odanın içindedir, üstelik sürüp sürüştürürler de, ama yine de pis kokarlar.</p>

    <p>Hazır ailelerden söz açılmışken, öylesine tanıdığım bir eczacı var benim, Saint-Ouen caddesinde, camekânında da güzel bir afişi var, pek hoş bir reklam: Kutusu üç franktan ailenin tümüne bağırsak temizleyici! Kelepir! Geğirelim! Hep birlikte, ailecek. Kan çekişiyle nefret ederiz birbirimizden, sıcak bir yuva dediğin budur işte, ama kimse şikâyetini reklam etmez, çünkü ne de olsa gidip otelde yaşamaktan ucuzdur bu.</p>

    <p>Otel, yeri gelmişken belirtelim, apartman dairesi gibi tedirgin, kendini beğenmiş değildir, insan orada kendini o kadar suçlu hissetmez. İnsan ırkı asla huzur bulamaz ve sokakta gerçekleşecek olan kıyamet gününe çıkmak açısından, elbette otel daha yakın sayılır. Gelsin bakalım borazanlı melekler, oraya ilk varanlar bizler olacağız, biz, yani otelden inmiş olanlar.</p>

    <p>Oteldeyken pek fazla dikkat çekmekten hoşlanmayız. Hayra alamet değildir. Zaten çok yüksek sesle ya da çok sık kavga ettiğimizde, işler hemen sarpa sarar, anında mimleniriz. Odadan odaya o kadar ses gider ki, sonunda lavaboya işemeye bile korkar hale geliriz. Bu durumda kaçınılmaz olarak öğrenmek zorunda kalırız adabımuaşeret kurallarını, tıpkı savaş donanmasındaki subaylar gibi. İsterse her an her şey yerinden oynayabilir, yerden göğe kadar ne varsa, biz hazırlıklıyız, bizim umurumuzda değildir çünkü bizler, otelde, günde en az on defa sırf koridorlarda karşılaşmak suretiyle birbirimizi “affederiz”.</p>

    <p>Tuvaletlerde, her bir kapı komşusunun kokusunu tanımayı öğrenmek gerek, çok münasiptir. Möblelide yaşarken yanılsamalara kapılmak zordur. Müşteriler pek havalı değildir. Oteldeyken, günden güne dikkat çekmeden usulca seyahat ederler yaşamın içinde, tıpkı biraz çürümüş, üstelik delik deşik olduğu da bilinen bir gemideymiş gibi.</p>

    <p>Özellikle de taşralı öğrencileri çekiyordu, benim gidip yerleştiğim otel. Durmuş izmarit ve kahvaltı kokuyordu merdivenlerin daha ilk basamaklarından. Kapısının üstündeki gri ışıklı lamba ve kocaman eski bir takma dişi andırarak balkondan aşağı sarkan bir kısmı eksik yaldızlı harfler sayesinde geceleyin onu çok uzaklardan görüp tanıyabilmek mümkündü. Boktan üçkâğıtlardan başı dönmüş bir barındırma canavarı.</p>

    <p>Koridordan geçip odadan odaya komşuculuk oynuyorduk. Uygulamalı yaşamdaki pespaye girişim yıllarımdan sonra, maceralar derler ya hani, yine onlara dönmüştüm, öğrencilere.</p>

    <p>Arzuları hiç değişmemişti, sağlam ve kekremsi, geçmiştekilerden, yani onları terk etmiş olduğum dönemlerden ne daha az ne de daha fazla yavandılar. Kişiler değişmişti ama düşünceler hep aynıydı. Hâlâ, her zamanki gibi, kimi gidip az çok tıpta otlanıyordu, kimi de bir parça kimya alıyordu ya da Hukuk hapı, toplu zooloji, iyi kötü hep aynı saatlerde, mahallenin öbür ucunda. Sınıflarının üstünden geçerken savaş onların içinde hiçbir şeyi harekete geçirmemişti, onların düşlerine bulaşmaya kalktığınızda da, sırf sempatiklik olsun diye, sizi doğrudan doğruya kendi kırklı yaşlarına götürüyorlardı. Böylece de kendilerine bir mutluluk yaratmayı hedefleyen sebatkâr tasarruflar için yirmi yıllık, yani iki yüz kırk aylık bir hedef koyuyorlardı önlerine.</p>

    <p>Harcıâlem bir görüntüydü onların gözünde mutluluğu, aynı zamanda da başarıyı simgeleyen, hem de gayet kademeli, özenIi bir başarıyı. Onlar kendilerini son kertede, fazla kalabalık olmamakla birlikte akıllara durgunluk verecek derecede değerli, eşsiz bir ailenin ilgi merkezi olarak düşlüyorlardı. Oysa neredeyse dönüp de söz konusu ailelerinin suratına bile bakmış değillerdi. Ne gereği var. Aile dediğin her işe yarar, suratına bakılmaktan gayri. Her şey bir tarafa, babanın gücü, mutluluğu, ailesini asla suratına bakmadan öpmektir, bu onun şiiridir.</p>

    <p>Yenilik niyetine yapıp edecekleri, yanlarında drahomalı eşleri, arabayla Nice’e gitmekten ibaretti, bir de banka havaleleri için ola ki çek kullanmayı benimsemek. Ruhun utanılası yönleri için de, herhalde bir gün eşlerini de götürmek randevu evine. O kadar. Dünyanın gerisi günlük gazetelerin içine hapsedilmiştir ve polis nezaretindedir.</p>

    <p>Pireperver otelde kalmak onları, yani arkadaşlarımı şimdilik biraz utandırıyor, kolayca zıvanadan çıkar hale getiriyordu. Otelde kalan toy burjuva, yani öğrenci, kendini cezalandırılmış olarak algılar, henüz para biriktiremeyeceği de malum olduğuna göre, bu durumda kendinden geçebilmek için daima Bohem hayatı yaşamak ister, dönüp dolaşıp yeniden Bohem hayatını ister, sütlü kahve şeklindeki o umutsuzluğu.</p>

    <p>Ay başına doğru kısa süreli ve esaslı bir erotizm krizinden geçiyorduk, koca otel dalgalanıyordu. Önce bir güzel elimizi ayağımızı yıkıyorduk. Bir aşk turnesi tertipleniyordu. Taşradan gelen havalelerdi bizi harekete geçiren. Aslında kendi açımdan, aynı çiftleşmeleri dansçı İngilizlerimle “Tarapout”da da elde edebilirdim, hem de bedava tarafından, ancak şöyle bir düşündükten sonra bu kolaylıktan vazgeçtim, olası dertler ve koridorlarda dansözlerin peşinden hiç ayrılmayan o zavallı kıskanç pezevenk dostları yüzünden.</p>

    <p>Otelimizde bir sürü açık saçık dergi okuduğumuz için, Paris’te düzüşmek için gereken her türlü numarayı ve adresi biliyorduk! İtiraf etmeli ki adresler eğlenceli şeylerdir. İnsan kapılıp gidiyor, ben ki Beresinas pasajları ve nice yolculuklar görmüş geçirmiş biriydim, açık saçık cinsinden epey karmaşalar yaşamıştım, bana bile işin mahremiyet boyutu asla tükenmeyecek bir mesele olarak görünüyordu. Belden aşağısı için her zaman azıcık da olsa bir merak payı kalıyor insanın içinde. Belden aşağısının artık size bir şey öğretemeyeceğini, artık bu konuda kaybedecek zamanınızın kalmadığını düşünürsünüz, sonra sırf iyice emin olabilmek için aklınıza bir şey takılmasın diye dayanamayıp yine başlarsınız son bir defa, derken yine de bu konuda yeni bir şeyler öğrenirsiniz ve bu da sizi yeniden iyimserlik rayına oturtmak için yeterlidir.</p>

    <p>Yeniden toparlanılır, eskisinden daha açıkça düşünmeye başlanır, tüm umutlar sönmüşken yeniden umutlanılır, kaçınılmaz olarak da sonunda belden aşağıya dönülür, aynı fiyattan. Başka bir deyişle, bir dölyolunda her zaman her yaşa göre keşfedilecek ayrı bir şey vardır. Velhasıl, şu olup bitenleri bir anlatayım hele, bir öğleden sonra, üç otel müşterisi hep birlikte, ucuz macera peşinde yola koyulduk. Kendi oturduğu Batignoles semtinde arzulanabilecek her tür erotik uyarlama ve uzlaşmayı gerçekleştirmeyi üstlenen Pomone’un<a href="../Text/Section0055.xhtml#Footnote0089" id="Backlink0089"><sup>[89]</sup></a> ilişkileri sayesinde bu işi kestirmeden halletmek mümkündü. Pomone’un kayıtlarında her keseye göre gani gani davetiye vardı, gökten zembille inmiş olan bu adam, afra tafradan tamamen uzak, küçücük bir avlunun dibindeki cılız bir evde çalışıyordu ve orası o kadar az ışık alıyordu ki yolunuzu bulabilmek için daha önce adımınızı atmadığınız bir ayakyolundaki kadar titiz ve özenli davranmanız gerekiyordu. Bu muhabbet tellalına, el etek öptürmeyi beklediği sahte bir alacakaranlıkta her zaman kurulduğu yerde ulaşabilmek için, önce sizi tedirgin eden bir dizi kalın perdeyi aşmanız gerekiyordu.</p>

    <p>Bu karanlık yüzünden aslında ben Pomone’u asla şöyle bir rahat rahat inceleyemedim, dolayısıyla her ne kadar uzunca sohbet etmişliğimiz varsa da, hatta belirli bir süre işbirliği yapmış olsak bile, ayrıca bana türlü türlü öneriler getirmiş ve başka nice sakıncalı sırlar vermiş olmasına karşın, bugün eğer cehennemde karşılaşsaydık onu asla tanıyamazdım.</p>

    <p>Aklımda kalan tek şey onun salonunda görüşme sıralarını beklemekte olan kaçamak meraklıların her zaman gayet efendice davranıyor olmalarıydı, aralarında hiç laubalilik olmazdı, doğruya doğru, hatta mesafeli davrandıkları bile söylenebilirdi, sanki gürültü patırtıyı sevmediği gibi ışıktan da hoşlanmayan bir tür dişçiye girmişçesine.</p>

    <p>Bir tıp talebesi sayesinde tanıştım Pomone’la. Ufak bir ek kazanç elde etme amacıyla takılıyordu oraya o talebe, aleti sayesinde, çünkü, ballı herif, haşmetli bir cinsel organla donatılmıştı. Bu heybetli bombili sayesinde banliyödeki enikonu mahrem malum gecelere neşe katsın diye çağırıyorlardı talebeyi. Ona en büyük ilgiyi de hanımlar, “böylesini de hiç görmemiş” olan “ay inanmıyorum” hanımlar gösteriyorlardı. Geri kalmış küçük kız çocuğu sayıklamaları. Öğrencimiz korkunç bir takma adla yer alıyordu polis kayıtlarında: Balthazar!<a href="../Text/Section0055.xhtml#Footnote0090" id="Backlink0090"><sup>[90]</sup></a></p>

    <p>Bekleşen müşteriler arasında sohbet ortamı kolay kolay oluşmuyordu. Acılar ortaya dökülür, zevk ve gereklilik ise utanır.</p>

    <p>İstesek de istemesek de günah olarak kabul edilir hem sikici hem de fakir olmak. Pomone benim durumumu ve tıbbi geçmişimi öğrenir öğrenmez dayanamayıp bana derdini açtı. İliğini kurutan bir kötü alışkanlığı vardı. Bunu müşterileriyle, yani o araştırmacılar ve apış arası takıntılılarıyla sohbet ederken bir yandan da kendi masasının altından sürekli olarak kendisini “elleyerek” edinmişti. “Bu benim mesleğim, anlıyor musunuz! Kendime engel olmam çok zor... Hele bu adiler gelip bana bütün bunları anlatıp dururken!..” Yani müşteriler onu bir bakıma ipin ucunu kaçırmaya teşvik ediyorlardı, hani hep fazlasıyla et tıkınmaya yatkın o aşırı yağlı kasaplar örneğinde olduğu gibi. Üstelik, sanırım onun aşağı mahalle organları daima fazla ısınıyordu, akciğerlerinden kaynaklanan habis bir ateşin etkisiyle. Nitekim birkaç yıla kalmadan veremden öldü. Dünyanın dört bucağında bile eşi benzeri bulunmadığını iddia ettikleri kıçları başları, yani bir hiç uğruna bir alay sorun yaratan, mızmız, her daim hilekâr, ukala kadın müşterilerin bitmek tükenmek bilmeyen gevezelikleri de bambaşka bir açıdan onun iflahını kesiyordu.</p>

    <p>Erkeklere o saplantılı hevesleri için mutlaka gönüllü ve hayran kadınlar sunmak gerekiyordu. Müşterilerin aşk paylaşma talepleri tam bitip tükendi derken yenileri çıkıyordu ortaya, en az bayan Herote’unkiler kadar bol miktarda. Pomone Ajansı’nın tek bir sabah postasıyla bile bu dünyanın tüm savaşlarını sonsuza dek söndürmeye yetecek hacimde tatmin edilmemiş aşk geliyordu. Ne var ki bu duygusal seller asla belden aşağısından yukarı çıkamıyordu. İşin acı tarafı da buydu.</p>

    <p>Masası bu ateşli bayağılıkların oluşturduğu mide bulandırıcı dağınıklığın altında kayboluyordu. Bu meseleyi biraz daha deşme merakıyla, bu kocaman yazışma dalaveresinin tasnifiyle bir süre ilgilenmeye karar verdim. Bir tür paylaştırma yöntemi uygulanıyordu, öyle öğretti bana, tıpkı kravatlar ya da hastalıklar için olduğu gibi, önce hezeyanlar bir tarafa konuyordu, sonra mazoşistlerle sapıklar öte tarafa, kamçılayıcılar bu yana, “dadı tarzı” olanlar başka bir sayfaya ve gerisi de bu şekilde sürüp gidiyordu. Eğlencelikler bile kısa sürede angaryaya dönüşebiliyor. Bal gibi de kovulmuştuk işte cennetten! Ona ne şüphe! O nemli avuçlarıyla ve ona hem zevk hem de pişmanlık veren o biteviye kötü alışkanlığıyla Pomone da aynı kanaatteydi. Birkaç aya kalmadan hem onun hakkında hem de o piyasayla ilgili yeterince şey öğrenmiştim. Ziyaretlerimi seyrekleştirdim.</p>

    <p>“Tarapout”da hâlâ pek efendi, pek sakin biri, dakik bir figüran olarak görülüyordum, ancak birkaç haftalık yatışmadan sonra bela yine gelip buldu beni, üstelik garip bir yerden çıkageldi ve böylece pis yoluma devam etmek için figüranlığımdan, hem de apar topar, vazgeçmek zorunda kaldım.</p>

    <p>Geriye dönüp baktığımda “Tarapout”da geçirdiğim o zamanın aslında bir tür yasak ve sinsi moladan ibaret olduğu anlaşılıyordu. Bu dört ay boyunca, kılık kıyafet hep düzgündü örneğin, orası öyle, kimi zaman prens oluyordum, iki kez de Romalı yüzbaşı, bir başka gün havacı, üstelik param da bol keseden, hem de aksatılmadan ödeniyordu. Bana birkaç yıl yetecek kadar karnımı doyurdum “Tarapout”da. Tam bir rantiye hayatı, rant olmaksızın. İhanet! Facia! Gecenin birinde programımızı altüst ettiler kim bilir hangi gerekçeyle. Yeni programda Londra’nın rıhtımları temsil ediliyordu. İçime bir kurt düştü, anında, İngiliz kızlarımızın bu oyunda şarkı söylemeleri gerekiyordu, öylesine, bozuk sesle ve güya Times nehri kıyısında, geceleyin, bana da polis rolü düşmüştü. Tamamen sessiz bir rol, korkuluğun önünde sağa sola gezinecektim. Birden, tam aklımdan çıkmışken, kızların şarkısı yaşamdan bile daha güçlü hale geldi, hatta kaderin yönünü tümüyle uğursuzluktan yana döndürdü. Öyle olunca onlar bir yandan şarkı söylerken, ben de şu zavallı dünyanın tüm sefaletini ve de özellikle kendiminkini düşünmeden edemedim, üstelik, tıpkı tonbalığı yemişim gibi, midemi bulandırıyordu, kaltaklar, o şarkılarıyla. Oysa en zor kısmını unuttum, hazmettim sanıyordum! Ama işin en kötüsü, neşeli bir şarkıydı onlarınki ve işte bunun üstesinden gelemeyen de oydu. Bu da yetmiyormuş gibi, nedimelerim, bir yandan şarkı söylerken, bir yandan da sallanıyorlardı, neşeleri yerine gelsin diye. Tam da çatmıştık yani, doğru söze ne denir, sanki sefaletin, çaresizliklerin üzerine seriliyor gibiydik... Besbelli! Sis ve yakınmalar arasında bir gezinti! Ağıtlar paçalarından akıyordu, kızlarla birlikte her geçen dakika biraz daha yaşlanıyorduk. Dekordan bile, o kocaman panikten ötürü, bir şeyler sızıyordu. Oysa kızlar istiflerini hiç bozmuyorlardı. Onların o şarkılarının kışkırtması sonucunda uğursuzluğun hepimizin üzerinde yarattığı o olumsuz etkiyi anlamıyorlardı sanki... Tempoyu bozmadan, güle oynaya, bacaklarını sallayarak hayatlarında ne var ne yok her şeyden yakınıyorlardı... Bu kadar derinlerden, bu kadar emin adımlarla geliyorsa eğer, yanılmanız da, direnmeniz de olanaksızdır.</p>

    <p>Salondaki tüm şatafata karşın, üzerimizde, dekorda, her yerdeydi sefalet, taşıyordu, tüm dünyanın üzerine fışkırıyordu her şeye rağmen. Sanatçı olmasına sanatçıydı kızlar... İçlerinden buram buram yoksulluk yükseliyordu, ama onu durdurmaya ya da hatta anlamaya bile çalışmıyorlardı. Bir tek gözleri hüzünlüydü. Bir tek gözlerle olmaz ki. Var olmanın ve yaşamanın bozgununun şarkısını söylüyorlardı ve bunun farkında değildiler. Bunu hâlâ aşk sanıyorlardı, sadece aşk, kimse gerisini öğretmemişti ki bu cimcimelere. Güya ufacık bir gönül yarasının şarkısını söylüyorlardı! Adını böyle koymuşlar! İnsan gençken ve bilmezken her şeyi gönül yarası sanıyor...</p>

    <blockquote class="siir_2">
      <p><em>Where I go... where I look...</em></p>

      <p><em>It’s only for you... ou...</em></p>

      <p><em>Only for you... ou...</em></p>
    </blockquote>

    <p>İşte böyle şarkı söylüyorlardı.</p>

    <p>Tüm insanlığı belden aşağısına, tek bir kişinin belden aşağısına, kutsal düşe, aşk hırsına sığdırmaya kalkışmak gençlere özgü bir takıntıdır. İleride bir gün, öğreneceklerdi belki kızlar bu işlerin eninde sonunda nerede son bulduğunu, tenleri pembeliğini tümüyle yitirdiğinde, pis ülkelerinin feci sefaleti topunu birden, on altısını da, o kısrağınki gibi iri kalçalarıyla, hoplayan sütlükleriyle yeniden ele geçirdiğinde... Zaten sefalet daha şimdiden boyunlarına, vücutlarına yapışmıştı bile, artık onların bu işten paçayı sıyırmaları mümkün değildi, yavruların. Midelerine, nefeslerine yapışmıştı bile sefalet, cılız, bir de üstelik cırtlak seslerinin tüm tellerinden sıkı sıkı kavramıştı onları.</p>

    <p>İçlerindeydi o. Giysilere de, pullu işlemelere de, ışıklara da, gülümseyişlere de aldırmaz o, kendine ait olanları derhal tanır, gizlendikleri her yerde bulurdu; o bir tek sıralarını beklerken şarkı söylemelerine izin verip eğlenmekle yetinirdi, varoluşun tüm ahmaklıklarının. Tüm bunlar sefaleti uyandırıyor, oyalıyor ve de tahrik ediyordu.</p>

    <p>Acımız, o büyük olanı, böyledir işte, bir oyalanmadır.</p>

    <p>O zaman da canı cehenneme aşk şarkıları söyleyenin! Aşk dediğin sefaletin ta kendisidir ve yalnızca da bundan ibarettir, odur hep gelip ağzımızda yalana dönüşen, dibi tutmaz, bu kadar işte. Girmediği yer yoktur o namussuzun, o sefaletini asla uyandırmamak gerek, şakacıktan bile. Şaka kaldırmaz o. Oysa benim İngiliz kızlar, yine de, dekorun önünde ve akordeon melodileriyle, günde üç defa tazeliyorlardı bunu. Bu durumda işin er geç boka sarması kaçınılmazdı elbet.</p>

    <p>Sesimi çıkarmıyordum ama ben başımıza gelecekleri, yaklaşan o faciayı, gayet iyi görebiliyordum.</p>

    <p>Önce ufaklıklardan biri hastalandı. Lanet olsun uğursuzluğu dürtükleyen yavrulara! Gebersinler, müstahaktırlar! Yeri gelmişken, akordeonların arkasında sokak köşelerinde de durmamak gerek, insan çoğu kez orada kapar hastalığı, gerçekle tanışma faslı. Dolayısıyla Polonyalı bir kız geldi hasta olanın yerini almaya, nakaratta. Bu arada o da, yani Polonyalı kız da öksürüyordu. Güçlü, solgun, uzun boylu bir kızdı. Hemencecik içli dışlı oluverdik. İki saate kalmadan ruhunun derinliklerine vâkıf olmuştum, bedeni için ise biraz daha beklemem gerekecekti. Bu Polonyalı kızın takıntısı da sinir sistemini olmayacak gönül maceralarıyla sakatlamaktı. Haliyle, gözünü kırpmadan dalıvermişti o İngiliz kızların pis şarkısına, tüm acısıyla macısıyla. Tatlı bir havada başlıyordu şarkıları, zararsız görünüyordu, bütün o dans etmeye yarayan şeyler gibi, sonra birden yüreğiniz burkuluyordu, sanki yaşama arzusunu tümden yitirtecekmişçesine öyle bir hüzün kaplıyordu ki içinizi şarkıyı dinledikçe, doğruydu da üstelik hiçbir şeyin hiçbir yere vardığı yoktu, ne gençlik ne de ötesi, öyle olunca da sözler uçup gittikten ve şarkı bittikten epey sonra, o melodi adamakıllı uzaklaşmışken iyice çöküyordu insan, kendi gerçek döşeğinin üzerine, yalnızca kendine ait olanı, gerçeğin ta kendisi, nihayet iki seksen uzanabileceği o güzelim çukurun içine. O nakaratı iki kez dinlemeye kalmadan ölümün o yumuşacık diyarını özler gibi oluyordunuz, her daim sevecen ve hemencecik unutkan, bir sis tabakası gibi. Dumanlıydı sesleri yani.</p>

    <p>Koro halinde söylüyorduk, hep beraber serzenişin türküsünü, bu asla tükenmeyecek sabır dumanının içinde, hâlâ buralarda bekleşenlere, ortalıkta canlı canlı dolananlara, peronda, dünyanın tüm peronlarında yaşamın geçip gitmesini beklerken, bir yandan bir haltlar karıştıranlara, öteki hayaletlere tezgâhlar kuran, portakal satan, üçkâğıt ve kalpazanlık önerenlere, polislere, sapıklara, kederlere, ona buna bir şeyler anlatanlara serzeniş...</p>

    <p>Tania’ydı Polonya’dan gelme yeni kız arkadaşımın adı. Şu sıralar hayatı, hemen anlamıştım bunu, Berlin’den beri tanıdığı kırk yaşlarında bir küçük banka memuru yüzünden alevlenmişti. Berlinine geri dönmek ve onu ne pahasına olursa olsun her şeye karşın sevmek istiyordu. Oraya gidip onunla yeniden buluşabilmek için yapmayacağı şey yoktu.</p>

    <p>Tiyatro simsarlarının, hani şu sözleşme vadedicilerin peşine düşüyordu, sidikli merdivenlerinin kuytu köşelerine kadar. Bu kötü kalpli adamlar, asla gelmeyen yanıtları beklerken, kalçalarını çimdikliyorlardı. Ne var ki kız uzaklardaki aşkına kafayı o kadar takmıştı ki o ellemelerin neredeyse farkına bile varmıyordu. Bu koşullarda sürüp gitmekte olan haftanın sonunu bile getiremeden okkalı bir facia yaşanıverdi. Haftalardır ve aylardır kız Kader’i iyice tahrik ede ede bir olmuş, patlamaya hazır bir silaha çevirmişti.</p>

    <p>Grip onun o muhteşem sevgilisini alıp götürüverdi. Faciayı bir Cumartesi akşamı öğrendik. Haberi alır almaz, afallamış, kendinden geçmiş bir vaziyette Tania, beni sürükleyerek Kuzey İstasyonu’na baskın yapmaya götürdü. Bu daha bir şey değildi, ama gişede, kendini kaptırdığı o hezeyan içinde, Berlin’deki cenazeye yetişebileceğini iddia ediyordu. Onu caydırmak, artık çok geç olduğunu, iş işten geçtiğini anlatmak için iki istasyon şefinin çabaları gerekti.</p>

    <p>Onu kendini soktuğu o halde bırakıp gitmek düşünülemezdi. O trajedisini ille de yaşamak, daha çok da kendinden geçerek burnuma sokmak istiyordu ille de. Tam sırasıydı! Sefalet ve uzun mesafelerin engeline takılan aşklar, gemicinin aşklarına benzerler, diyecek bir şey yoktur, aksini kanıtlamak olanaksızdır ve dört dörtlüktür. Kaldı ki, sık görüşme fırsatı bulamayınca, pek fazla kavga da edemez insan, bu da az şey değildir hani. Yaşam yalanla dolup taşan bir çılgınlıktan ibaret olduğuna göre, insan ne kadar uzaktaysa, yalanlarına ne kadar çok şey katabiliyorsa, o kadar mutludur, bu da doğal ve olması gereken bir şeydir. Hazmedilmesi zor olan gerçektir.</p>

    <p>Örneğin bugün artık Hazreti İsa hakkında bir sürü şey anlatmak kolay. Peki Hazreti İsa herkesin önünde tuvalete gider miymiş acaba? Bana öyle geliyor ki eğer herkesin önünde kaka yapmış olsaydı o numarası çok uzun sürmezdi. Ortalıkta olabildiğince az görünmek, işin püf noktası bu, özellikle de aşk söz konusu olduğunda.</p>

    <p>Berlin’e gitmemizi sağlayacak bir tren kalmadığı konusunda Tania’yla mutabık kaldıktan sonra, bu kez de telgrafa dadandık. Borsa postanesinde, upuzun bir telgraf kaleme aldık, ama iş onu yollamaya gelince yeni bir güçlükle karşılaştık, kime yollamamız gerektiğini hiç bilemiyorduk. Berlin’de tanıdığımız kimse kalmamıştı müteveffa dışında. O andan itibaren artık vefatla ilgili söz yarıştırmak dışında elimizden gelen bir şey kalmamıştı. O sözler iki üç kez daha Borsa’nın çevresinde turlamamızı sağladılar, daha sonraysa o acıyı yatıştırmamız gerektiği için ne de olsa, ağır ağır Montmartre’a doğru tırmanmaya başladık, bir yandan da üzüntüler sayıklayarak.</p>

    <p>Lepic sokağından itibaren kentin yüksekliklerinde neşesini bulmaya gelmiş insanlara rastlamaya başlanır. Aceleleri vardır. Sacré-Coeur’e vardıklarında, dibine yığılmış tüm evlerle birlikte aşağıda o koca ağır çanağı oluşturan geceyi seyre koyulurlar.</p>

    <p>Küçük meydanda, görünüşünden en hesaplı olduğunu varsayarak gözümüze kestirdiğimiz kahveye girdik. Tania hem tescili hem de teşekkür babında istediğim yerlerinden onu öpmeme izin veriyordu. İçki içmeyi de seviyordu. Çevremizdeki sıralarda hafif sarhoş kimi şamatacılar şimdiden sızmıştı bile. Küçük kilisenin tepesindeki saat çalmaya başladı saat başında ve hızını alamayıp çaldı durdu saatlerce her saat başında. Dünyanın sonuna varmıştık, bu giderek daha belirginleşiyordu. Daha öteye de gidilemezdi, çünkü daha ötede yalnızca ölüler vardı.</p>

    <p>Yanda, Place du Tertre’de başlıyordu, ölüler. Bulunduğumuz yer onları tespit edebilmek için gayet uygundu. Galeries Dufayel’in tam üstünden geçiyorlardı, doğudan yani.</p>

    <p>Ancak yine de onları nasıl bulacağınızı bilmeniz gerekiyordu, yani içeriden ve gözler neredeyse kapalıyken, çünkü reklam panolarının o koca yakamozları, bulutların arasından bile onları, yani ölüleri görmenizi bayağı zorlaştırıyordu. Onlarla, yani ölülerle birlikte, hemen anladım Bébert’i yanlarına aldıklarını, hatta onunla hafiften selamlaştık bile, Bébert’le yani, bir de, ona yakın bir yerlerde, iyice sararıp solmuş, nihayet düşüğünü yapabilmiş o kızla, Rancy’deki hani, bu sefer artık iç organları tamamen boşalmıştı.</p>

    <p>Sağda solda benim bir sürü eski müşterim vardı, artık iyiden iyiye unutmuş olduğum kadın müşteriler de vardı, daha başkaları da, beyaz bir bulutun üstündeki o zenci, yapayalnız, hani yediği o son kırbaç darbesi fazla gelen, orada, onu Topo’dan tanıdım, bir de baba Grappa vardı tabii, balta girmemiş ormanın gedikli teğmeni! Onları ara sıra düşündüğüm olmuştu, teğmeni, işkence görmüş zenciyi, bir de benim İspanyol’umu, rahip olanı, bu gece rahip de gelmişti ölülerle birlikte gökyüzündeki dualar için ve boynundaki altın haçla bir buluttan diğerine uçmakta epey zorlanıyordu. Haçıyla bulutlara tutunuyordu, en pislerine ve en sararmışlarına, ben de gitgide artan sayıda daha nice mevtayı tanımaya başlamıştım, nice nicelerini... Sayıları o kadar çoktu ki, insan henüz hayattalarken onlara yeterince iyi bakmayı akıl edemediği için, yıllar boyu, burnunun dibinde, gerçekten utanıyordu...</p>

    <p>Gerçekten de, insanın vakti asla yetmiyor, sırf kendini düşünmeye bile.</p>

    <p>Her neyse, bütün bu adiler, melek olmuşlardı ben farkına bile varmadan! Bulutlar dolusu melek vardı artık, her tarafta, hem de kaçığını mı ararsın, münasebetsizini mi... Alayı da kentin üzerinde gezmeye çıkmış! Gözlerim, sırası gelmişken, aralarında Molly’yi de aradı, o tatlı, biricik dostumu, ama o onlarla birlikte gelmemişti... Eminim onun yalnızca kendine ait küçük bir gök parçası vardır, Tanrı’ya yakın yerden, o her zaman o kadar iyi davranmıştı ki, Molly... Onun bu haydutların arasında olmadığını gördüğüme sevinmiştim, çünkü bunlar gerçekten de haydut ölülerdi, serseriler, bu gece kentin üzerinde toplananlar ayaktakımı ve hayalet süprüntüsünden ibarettiler. Özellikle de yandaki mezarlıktan sökün ediyorlardı, habire geliyorlardı hem de pek tekin olmayanları. Küçücük bir mezarlıktı oysa, komüncüler<a href="../Text/Section0055.xhtml#Footnote0091" id="Backlink0091"><sup>[91]</sup></a> bile geliyordu, kanlar içinde, sanki hâlâ slogan atmak istermişçesine ağızlarını iyice açmış ama artık bağıramayan... Bekleşiyordu komüncüler, diğerleriyle birlikte, La Pérouse’u<a href="../Text/Section0055.xhtml#Footnote0092" id="Backlink0092"><sup>[92]</sup></a> bekliyorlardı, hani o Adalı olan, bu geceki toplantı için hepsine o komuta edecekti... Bir türlü hazırlıklarını tamamlayamıyordu La Pérouse, yuvasına oturmayan tahta bacağı yüzünden... hem sonra ne yapsın yani hep zorlanmamış mıydı tahta bacağını yuvasına oturtmakta, bir de hangi cehenneme gittiği bilinmez o koca dürbünü yüzünden.</p>

    <p>Artık dürbününü boynuna asmadan bulutların üzerine çıkmak istemiyordu, az buz şey değildi hani, onun şu ünlü maceracı dürbünü, tam bir komedi, insanlarla nesneleri hep daha uzaktan gösterir, giderek tersinden bakıp daha da uzaktan gösterir, yaklaştıkça ve yaklaşılmasına karşın da haliyle hep daha arzulanır kılardı. Moulin dolaylarında gömülmüş Kazaklar tabutlarından çıkmayı bir türlü beceremiyorlardı. Öyle de bir çabalıyorlardı ki, yürekler acısıydı, ama daha önce de kaç kez denemişlerdi... Her seferinde tabutlarının dibine yığılıyorlardı yeniden, 1820’den beri hâlâ sarhoştular.</p>

    <p>Neyse ki bastıran ani bir yağmur onları da dışarıya fırlattı, sonunda kentin iyice yükseklerinde ayılmışlardı. Derken, bir buluttan diğerine döne döne dağılarak haylazlıklarıyla geceye renk kattılar... Özellikle de, göründüğü kadarıyla, Opera çekiyordu onları, orta yerinde yakılan afişlerden yükselen koca alevlere sıçrayarak saçılıyor, oradan da göğün öbür ucuna zıplıyordu hortlaklar, hem de o kadar kıpır kıpır ve kalabalıklardı ki insanın gözü kamaşıyordu. Sonunda donanımını tamamlayabilen La Pérouse saat kulesinde saat dördün son çalışı için kendini oraya dengeli biçimde tırmandırmalarını istedi, ona omuz verildi, tam üstüne kurulması sağlandı. Ata biner gibi oturup, nihayet iyice yerleştiği halde, hâlâ el kol hareketleri yapıyor, debeleniyordu. Saat dörtte düğmelerini iliklerken saatin çalışı onu sarstı. La Pérouse’un arkasında, tam bir göğe hücum yaşanıyordu. Tüyler ürpertici bir telaş, dört bir taraftan, döne döne geliyordu hayaletler, tüm destanların tüm heyulaları... Peş peşe, birbirlerine meydan okuyor, kapışıyorlardı yüzyıllar yüzyıllara karşı. Kuzey bölgesi uzun süre o tüyler ürpertici arbedelerinin yükü altında ezildi. Derken bulutlar dağıldı, ortalığı mavimsi bir aydınlık kapladı ve ardından nihayet geceyi yarıp kaçmak için açtıkları koca bir delikten yükselen gün ışıdı.</p>

    <p>Artık istersen gel de bul onları, çok zor. Bunun için Zaman’ın dışına çıkabilmek gerek.</p>

    <p>Başarabilirseniz eğer onları İngiltere taraflarında bulabilirdiniz, gelgelelim o taraflarda sis de her zaman o kadar pekişmiş, o kadar yoğundur ki sanki karadan göğün tepelerine doğru hem de sonsuza dek arka arkaya yükselen gerçek yelkenleri andırırlar. Alışınca ve biraz dikkat edince onları bulabilmek yine de mümkündür, ancak açıklardan yeni fırtınaları, nemli bulutları yakınlara taşıyan rüzgâr yüzünden bu asla uzun ömürlü olmaz.</p>

    <p>Orada duran, Ada’ya göz kulak olan uzun boylu kadın, onların en sonuncusudur. Başı, en yüksek nem bulutlarından bile daha yükseklerdedir. Adada az çok hayatta kalmış bir tek o vardır artık. Her şeyin tepesinde duran kızıl saçları, bulutları bir süre daha sarartır, güneşten artakalan budur işte.</p>

    <p>Kendine çay demlemeye çalışıyormuş dediklerine göre.</p>

    <p>Sonsuza dek burada olduğuna göre bir şeyler yapmayı deneyecek elbette. Fazlasıyla yoğunlaşan ve insanın içine işleyen sis yüzünden çayının altı daima fokurduyor. Gemilerden birinin teknesini kullanıyor çaydanlık niyetine, gemilerin en güzeli, en büyüğü, Southampton’da bulabildiği en son gemininkini, dalgalar ve yine dalgalar boyunca ısıtıyor çayını... Karıştırıyor... Ucunu kocaman bir kürekle karıştırıyor... Oyalanıyor.</p>

    <p>Gözü başka hiçbir şey görmüyor, o artık sonsuza dek ağırbaşlı kalacak, boynu bükük.</p>

    <p>Hortlakların dansı onun tam da üzerinden geçmişti ama o yerinden kımıldamadı bile, kıtanın tüm hayaletlerinin gelip burada kaybolmalarına alışık o... Bitti artık.</p>

    <p>Küllerin altında közlenen ateşi didikliyor, parmaklarıyla, iki ölü ormanın arasında, bu yetiyor ona.</p>

    <p>Harlatmaya çalışıyor, bundan böyle her şey onun, ancak çay bir daha artık asla fokurdamayacak.</p>

    <p>Alevlerin hayatı tükendi.</p>

    <p>Kimse için hayat kalmadı yeryüzünde bir tek onun için azıcık ve her şey neredeyse bitti...</p>
  </div>
</body>
</html>
