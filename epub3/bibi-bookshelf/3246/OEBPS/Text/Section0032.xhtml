<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XXIV</h1>

    <p>Her şeye rağmen, hemen ertesi gün Rancy’ye dönmekle iyi etmiştim, tam da o sırada hastalanan Bébert yüzünden. Meslektaşım Frolichon tatile çıkmıştı, teyze önce tereddüt etti, sonra da yeğeninin tedavisi için yine de bana başvurdu, sanırım tanıdığı diğer hekimler arasında en ucuzu ben olduğum için.</p>

    <p>Paskalya’dan kısa süre sonraydı. Havalar yeni yeni ısınıyordu. İlk Güney rüzgârları Rancy üzerinde esmeye başlamıştı, aynı zamanda fabrikaların tüm kurumunu pencere kenarlarına doğru itekleyen rüzgârlarla birlikte.</p>

    <p>Haftalar sürdü Bébert’in hastalığı. Günde iki kez onu görmeye gidiyordum. Mahalleliler, çaktırmadan, beni kapıcı dairesinin önünde ve evlerinin eşiğinde bekliyorlardı, komşular da öyle. Bu onlar için bir tür eğlenceye dönmüştü. Durumun daha iyiye mi yoksa daha kötüye mi gittiğini uzaktan görmeye geliyorlardı. Çok fazla şeyin arasından süzülerek gelen güneş sokağa yalnızca bir sonbahar ışığı bırakır gider, pişmanlık ve bulutlarla birlikte.</p>

    <p>Akıl veren çok oldu, Bébert hakkında. Aslına bakılırsa, tüm mahalle onun durumunu yakından izliyordu. Benim yeteneklerim hakkında önce lehte sonra da aleyhte fikir beyan ediliyordu. Kapıcı dairesine girdiğimde, eleştirel ve epey düşmanca bir sessizlik kaplıyordu ortalığı, her şeyden önce de cehalet diz boyuydu. Kapıcı dairesi hep teyzenin çaçaron ahbaplarıyla dolup taşıyordu, yakınları, dolayısıyla da buram buram kocakarı ve tavşan sidiği kokuyordu. Her birinin kendi gözde hekimi vardı, onlar da mutlaka daha usta, daha bilgili olurlardı. Aslında benim tek bir avantajım vardı, ama o da kolay kolay affedilmeyen cinsten bir avantaj, sudan ucuz olmak, bedava bir hekim hem hastaya hem de ailesine zarar verirdi, aile ne kadar yoksul olursa olsun.</p>

    <p>Bébert henüz sayıklamaya başlamamıştı, sadece hiç yerinden kıpırdamak istemez olmuştu. Her geçen gün biraz daha zayıflıyordu. Vücudunda kala kala her kalp atışında yukarıdan aşağı titreşen bir parça sararmış ve oynak et kalmıştı. Bébert bir aya kalmadan o kadar zayıflamıştı ki, sanki kalbi derisinin altında her yere birden yayılmıştı. Onu görmeye geldiğimde bana akıllı uslu biçimde gülümsüyordu. Bu şekilde gayet kibarca önce 39 derece ateşi, ardından da 40 dereceyi geçti ve günler, haftalar boyu öyle kalakaldı, düşüncelere dalmış vaziyette.</p>

    <p>Bébert’in teyzesi sonunda susmuş ve bizi rahat bırakmıştı. Bildiği her şeyi söylemişti, dolayısıyla, ne yapacağını şaşırmış vaziyette, sırayla kapıcı dairesinin bir o köşesine bir bu köşesine gidip hüngürdeyip duruyordu. Sözcüklerin tükendiği yerde nihayet bir keder çökmüştü üstüne, ama bu kederle nasıl baş edeceğini bilemiyor gibiydi, onu sümkürüp atmayı denedi, ama geri dönüp boğazına takılıyordu o keder, hem de gözyaşlarıyla birlikte ve o zaman da kaldığı yerden devam etmek zorunda kalıyordu. Her tarafına sıvaştırıyordu, öyle olunca her zamankinden de pis olmayı başarıyor, bu sefer de şaşırıyordu: “Tanrım! Tanrım!” diyordu. Hepsi bu kadar. Ağlaya ağlaya kendi sınırlarına dayanmıştı, eli kolu tutmaz olmuştu ve bu yüzden karşımda öylece afallayıp duruyordu.</p>

    <p>Derken üzüntüsünden epey bir geri adım atıyor, hemen ardından da yine hıçkırıklara boğulmaya karar veriyordu. Bu gelgitler bu şekilde haftalar sürdü kederinin içinde. Bu hastalığın sonunun kötü olacağı belliydi. Bir tür habis tifoydu bu ve ne denesem boşunaydı, banyolar, serum... sıkı bir rejim... aşılar... Hiçbir şey fayda etmiyordu. Elimden geleni yapıyordum, nafile. Bébert göz göre göre gidiyordu, gülümsemesi yüzünden eksik olmadan, elinden tutmuş götürüyorlardı onu. Ateşinin yükseldiği en tepe noktada sanki dengede duruyordu, bense aşağıda çuvallıyordum. Tabii, daha fazla oyalanmadan beni kovup yerime bir an önce başka bir hekim, daha deneyimli, daha ciddi bir hekim getirtmesi yönünde teyzeye telkinler yağıyordu hemen her yerden, hem de bayağı emir kipinde.</p>

    <p>“Sorumluluk sahibi” kız vukuatı çevreye yayılmış ve epey de dedikodusu yapılmıştı. Bu laflar ağızdan ağıza dolaşıyor, tüm mahalleli çeke çeke fıtık oluyordu.</p>

    <p>Ancak Bébert’in hastalığının tabiatı konusunda bilgi edinen tüm diğer hekimler yan çizdiği için, sonunda iş yine bana kaldı. Madem o, yani Bébert, benim payıma düşmüştü, o halde devam etmek de bana düşerdi, meslektaşlar tam da böyle düşünüyordu.</p>

    <p>Tek çarem bara kadar uzanıp, sağda solda, uzaklarda, az çok tanıdığım, Paris içinden ya da hastanelerden başka bir iki pratisyene daha ara sıra telefon ederek, beni endişelendiren bu tifo vakasına benzer bir vaka karşısında o pek akıllı, o pek saygın beylerin ne yapacaklarım sormaktı. Yanıt niyetine, hepsi de bana çok hoş tavsiyelerde bulunuyorlardı, işe yaramayan hoş tavsiyeler, ancak yine de onların himayemdeki adı sanı duyulmamış bu çocuk için bu şekilde hem de üstelik bedavadan uğraşmaları hoşuma gidiyordu. İnsan sonunda nelerle tatmin olmaya razı oluyor, yaşamın bize teselli niyetine bahşettiği kırıntılarla.</p>

    <p>Ben bu şekilde ince eleyip sık dokurken, Bébert’in teyzesi sağda solda önüne gelen sandalye ya da merdivene çöküveriyordu ve o afallamış halinden ancak yemek yemek için çıkıyordu. Öte yandan tek bir öğünü bile asla atlamadı mesela, bu da bir gerçek. Zaten kendini salıvermesine de izin vermezlerdi. Komşuları ona göz kulak oluyordu. İki hüngürdeme arasında ağzına bir şeyler tıkıştırıveriyorlardı. “Ayakta durmana yardımcı olur!” diye iddia ediyorlardı. Hatta bu yüzden kilo almaya bile başladı.</p>

    <p>Bébert’in hastalığının en ağır seyrettiği dönemde, kapıcı dairesinde tam bir bereketlilik yaşandı, Brüksel lahanası kokusu açısından. Mevsimiydi ve her yerden ikram olsun diye Brüksel lahanası yağıyordu, hazır pişmiş, buram buram tüten. “Bana epey güç kuvvet veriyor, doğru!.. diye içtenlikle teyit ediyordu teyze. Üstelik iyi idrar söktürüyor!”</p>

    <p>Daha hava kararmadan, habire kahve içmeye başlıyordu, dış kapı zili yüzünden, uykusu daha hafiflesin ve zil daha ilk çalışta hemen duyabilsin diye, böylece kiracılar zili arka arkaya iki üç defa çalarak Bébert’i uyandırmayacaklardı. Akşam evlerinin önünden geçerken bir uğruyordum artık her şeyin bitip bitmediğine bakmak için. “Sizce de hastalığı bisiklet yarışının olduğu gün manavda içecem diye tutturduğu romlu papatya çayından kapmış olabilir mi?” diye yüksek sesle akıl yürütüyordu teyze. Bu düşünce başından beri kafasını kurcalıyordu. Salak.</p>

    <p>“Papatya çayı!” diye güç bela fısıldıyordu Bébert, ateşlerin içinde kaybolmuş bir yankı olarak. Onu caydırmaya değer miydi? Bir kez daha benden beklenen bir iki ufak tefek göstermelik mesleki hareketi yapıyordum ve geceye kaldığım yerden devam ediyordum, hiç de içim rahat etmeden, çünkü annem gibi ben de, başa gelen felaketler konusunda kendimi asla tamamen suçsuz hissedemiyordum.</p>

    <p>On yedinci güne doğru gidip Bioduret Joseph Enstitüsü’ne<a href="../Text/Section0055.xhtml#Footnote0074" id="Backlink0074"><sup>[74]</sup></a> de bir danışsam iyi olur aslında diye düşündüm, bakalım onlar bu tür bir tifo vakası hakkında ne düşüneceklerdi, aynı zamanda ufak bir öğütleri olabilirdi ve hatta bana belki de bir aşı bile önerebilirlerdi. Böylece, yapılabilecek her şeyi, hatta gariplikleri bile yapmış ve denemiş olurdum ve eğer Bébert ölürse, eh, bakarsınız kimsenin bana söyleyecek bir lafı kalmayabilirdi belki de. Bir sabah saat on bir sularında, oraya, yani Enstitü’ye vardım, Paris’in öbür ucunda, La Vilette’in arka taraflarında. Önce bir bilgin bulmak için beni o laboratuvardan bu laboratuvara dolaştırdılar. Bu laboratuvarlarda henüz kimsecikler yoktu ne bilgin ne de meraklı, yalnızca bir köşeye itilmiş darmadağınık eşyalar, karnı deşilmiş küçük hayvan cesetleri, izmaritler, kırık dökük sokak fenerleri, içinde havasızlıktan boğulmakta olan farelerin bulunduğu kafesler ve kavanozlar, karniler, kenara atılıvermiş imbik hazneleri, dibi çıkmış tabureler, kitaplar ve toz, yine ve daima izmaritler, onların kokusu bir de, ağır basan, kenefinki. Mademki bayağı erken gelmiştim, oldu olacak, ben de şöyle bir tur atayım dedim, bizzat Enstitü’nün mahzenlerinde altınlarla mermerlerin ihtişamı arasında duran büyük bilgin Bioduret Joseph’in tabutunu görmeye gittim. Ne de zevkli bir burjuva-Bizans fantezisiydi bu. Bahşiş gömütlük çıkışında veriliyordu, hatta bekçi birisinin ona kakaladığı Belçika parası yüzünden epey söylenmekteydi. Yarım yüzyıldır birçok gencin bilim alanında kariyer yapmaya yönelmesinin nedeni işte bu Bioduret’ydi. Tabii bunlardan bir baltaya sap olamamış olanların sayısı Konservatuvar’dan aynı niteliklerle mezun olanların sayısından aşağı kalmıyordu. Zaten belli sayıda başarısız yıl geçirdikten sonra hepimiz birbirimize benzemeye başlarız. Büyük bozgunun toplu mezarlarında, en yüksek not ortalamasını tutturan “Tıp Mezunu”, “Roma’da Staj Yapma Ödülüne” layık görülen konservatuvar birincisiyle aynı muameleyi görür. Otobüse tam olarak aynı saatte binmemiş olma meselesi. O kadar.</p>

    <p>Daha epey uzun süre beklemem gerekti, tutukeviyle mahalle parkının küçük bir bileşimi olan Enstitü’nün bahçelerinde, bahçeler, kötü niyetle süslenmiş o duvar boylarına özenle yerleştirilmiş çiçekler.</p>

    <p>Neyse ki, ilk olarak küçük memurlardan birkaç çocuk sonunda gelebildiler, çoğu yandaki pazardan yapmış oldukları alışverişlerle yüklüydü, koca koca fileler dolusu, belli ki hepsi sürünüyordu. Daha sonra da, fısıldayan ve iyi tıraş olmamış küçük gruplar halinde, parmaklıklardan geçip içeri girme sırası bilginlere geldi, mütevazı astlarına kıyasla daha fazla ayak sürüyerek geliyorlardı, enikonu gönülsüz. Duvarların boyalarını perdahlaya perdahlaya koridorlara dağılıverdiler. Saçları ağarmış, şemsiyeli ihtiyar öğrencilerin tatil dönüşü, berbat derecede tiksindirici işlemlerden, kılı kırk yaran rutinden şaşkına dönmüş, kıytırık maaşlar için şu minnacık mikrop mutfaklarında olgunlaşa olgunlaşa birbirine kenetlenmiş, sebze artıklarından, havasız kalmış kobaylardan ve diğer ne idüğü belirsiz çürümüşlüklerden oluşan o bitmek bilmeyen bulamacı kaynatıp duruyorlardı.</p>

    <p>Sonuçta kendileri de birer yaşlı kemirgene dönüşmüşlerdi, evcil, azman, pardösülü. Günümüzde şan şöhret ancak zenginlerin yüzüne güler, bilgin olsun ya da olmasınlar. Bilimsel Araştırma’nın avamlarının, bu sıcak, şanlı ve bölmeli çöp kutusundaki kendi yerlerini kaybetme korkuları dışında görecekleri hiçbir teşvik yoktu. Asıl sahip çıktıkları şey de resmi bilgin unvanlarıydı. Zaten kentin eczacılarının, müşterilerinden gelen ve karşılığını pek de pintice ödedikleri idrar ve balgam tahlilleri için onlara hâlâ az çok güveniyor olmalarını bu unvana borçluydular. Bilginin eğreti ve çamura batmış ek geliri.</p>

    <p>İşe gelir gelmez, titiz araştırmacı hiç sektirmeden odanın bir köşesinde sabit olarak tutulan ve alışılageldik biçimde sergilenen bir önceki haftanın tavşanının safra renginde, kokuşmuş bağırsaklarına eğilip birkaç dakika boyunca bakacaktır, mezbelelik bir zemzem kuyusu. Kokusu gerçekten dayanılmaz hale gelince de, bir başka tavşan kurban ediliyordu, ama ancak o zaman, çünkü Enstitü’nün başyöneticisi, profesör Jaunisset,<a href="../Text/Section0055.xhtml#Footnote0075" id="Backlink0075"><sup>[75]</sup></a> o sıralarda tasarruf önlemlerini fanatik bir biçimde yönlendiriyordu.</p>

    <p>Bazı hayvan leşleri bu yüzden, tasarruf adına, uzatmaları oynayarak akla hayale gelmeyecek bozulma aşamalarından geçiyorlardı. Her şey bir alışkanlık meselesidir. Bu konuda antrenmanlı bazı laborantlar artık çürümeye ve onun saçtığı kokulara o kadar aşina olmuşlardı ki faaliyet halindeki bir tabutun içinde bile gayet afiyetle yemek pişirmeleri söz konusu olabilirdi. Dahası büyük bilimsel araştırmanın bu mütevazı yardımcıları bu açıdan, ziyadesiyle mekruh olmakla nam salmış Profesör Jaunisset’yi bile tasarrufta sollamayı başarıyorlardı, hatta boynuz kulağı geçiyordu, örneğin onun etüvlerinin çıkardığı gazlardan yararlanıp kendilerine bol bol kişisel güveçler ve daha nice pişirmesi uzun süren yahniler hazırlıyorlardı, enikonu riskli.</p>

    <p>Kobay bağırsaklarının ve mutat tavşanın yan gözle incelenmesini bitirdiklerinde, bilginler artık yavaş yavaş günlük bilimsel yaşamlarının ikinci perdesine varabilmiş oluyorlardı, sigara molası. Tütün dumanı sayesinde çevredeki kokuşmuşluğu ve sıkıntıyı etkisiz hale getirme girişimi. İzmaritleri sıralaya sıralaya, saat beş sularında, bilginler nihayet iş gününün sonunu getirmeyi başarıyorlardı. O zaman kokuşmuş leşler usulca sallantıda duran etüvün içinde ılımaya terk ediliyordu. Octave, yani laborant, tam kıvamında pişmiş fasulyelerini kapıcıya yakalanmadan geçirebilmek için bir gazete kâğıdına sararak saklıyordu. Alavere dalavere. Gargan’a götürdüğü yemek hazırdı işte. Bilgin, yani hocası, deney defterinin bir köşesine bir iki not daha düşüyordu, çekinerek, ne olur ne olmaz diye, yakında sunacağı tavşan boku gibi bir bilimsel tebliğde kullanmak amacıyla, ıvır zıvır ama hocanın Enstitümdeki varlığına ve bunun içerdiği cüzi avantalara sahip olmasına gerekçe teşkil edecek nitelikte bu tebliğ, çok da vakit geçirmeden, kesinlikle yansız ve bilim aşkıyla dolu herhangi bir Akademi’nin karşısına çıkıp er geç katlanılması gereken bir angaryaydı.</p>

    <p>Gerçek bilgin ortalama olarak şöyle bir yirmi yıl harcadıktan sonra yapar o büyük keşfini, yani birilerinin çılgınlığının diğerlerini mutlu etmediğine ve yeryüzündeki her bir canlının komşusunun saplantılarından rahatsızlık duyduğuna kendini ikna etmekten ibaret olan o keşfi.</p>

    <p>Bilimsel çılgınlık tüm diğerlerine kıyasla hem daha soğuktur hem de daha fazla akla dayalıdır ama aynı zamanda aralarında en az tahammül edilebilir olanı da odur. Ne var ki insan belli bir yerde, belli şaklabanlıklar yaparak, kıt kanaat de olsa geçinme konusunda bazı yetenekler edindiyse, ya bu yolda diretmek ya da bir kobay gibi geberip gitmeye razı olmalıdır. Alışkanlık edinmek cesaret etmekten kolaydır, özellikle de karnını doyurma alışkanlığı söz konusu olduğunda.</p>

    <p>Dolayısıyla Enstitü’niin içinde ben de Parapine’imi<a href="../Text/Section0055.xhtml#Footnote0076" id="Backlink0076"><sup>[76]</sup></a> arıyordum, Rancy’den özel olarak onu bulmak için gelmemiş miydim? Dolayısıyla araştırmamda diretmeliydim. Öyle ha deyince olmuyordu tabii. Onca koridor ve kapı arasında uzun süre kararsız kalıp, birkaç kez denemek zorunda kaldım.</p>

    <p>Bu ihtiyar delikanlı öğlenleri hiç yemek yemez ve akşamları da en fazla haftada iki üç kez yemek yermiş, ama yedi mi de sıkı yermiş, tüm garip alışkanlıklarını aynen koruduğu Rus öğrencilere özgü bir taşkınlıkla.</p>

    <p>Şu Parapine, uzmanlardan oluşan kendi dünyasında, son derece yetkin biri olarak kabul görüyordu. İster insanda ister hayvanda olsun, tifo türü hastalıklarla ilgili her konuya aşinaydı. Ünü ta yirmi yıl öncesine dayanıyordu, o zamanlar kimi Alman kaynakları günün birinde durup dururken on sekiz aylık bir kız çocuğunun vajina salgısında canlı Eberthçi vibriyonlar<a href="../Text/Section0055.xhtml#Footnote0077" id="Backlink0077"><sup>[77]</sup></a> izole ettiklerini iddia edivermişlerdi. Gerçekler dünyasında bu epey gürültü koparmıştı. Parapine de, keyiften dört köşe, en kısa sürede Ulusal Enstitü adına karşılık verip şu Toton palavracıya haddini bildirivermişti, çünkü o da, yani Parapine de aynı mikrobu üretmişti ama saf haliyle, üstelik de yetmiş iki yaşında bir kötürümün dölünde. Anında üne kavuşması nedeniyle, artık ölünceye dek tek yapması gereken, yıldızı sönmesin diye düzenli olarak çeşitli uzman dergilerde birkaç okunamaz sütun karalamaktı. Şansının yaver gittiği o cüretkâr günden beri de bu işi iyi kıvırıyordu doğrusu.</p>

    <p>Artık ciddi bilimsel kamuoyu ona güveniyor ve prim tanıyordu. Böylece de ciddi kamuoyu onu okumaktan muaf olabiliyordu.</p>

    <p>Zaten eğer bu kamuoyu durup dururken eleştiri yapmaya kalkışsaydı, o zaman hiçbir ilerleme sağlamak mümkün olmazdı. Her bir sayfa üzerinde bir yıl takılıp kalınırdı.</p>

    <p>Küçücük bölmesinin önüne geldiğimde, Serge Parapine nefes dahi almadan laboratuvarın dört bir köşesine ağız dolusu tükürmekteydi, bunu yaparken de yüzünü öylesine tiksinerek buruşturuyordu ki, insanın şöyle bir durup düşünesi geliyordu. Ara sıra tıraş olmuyor değildi Parapine, ama her zaman yanaklarının kenarında ona bir hapishane kaçkını görüntüsü verecek kadar kıl barındırıyordu. Tir tir titriyordu hep ya da en azından öyle bir izlenim doğmasına neden oluyordu, oysa üstü çeşit çeşit lekelerle ve özellikle de daha sonra birkaç hafif tırnak darbesiyle çevreye saçacağı kepeklerle kaplı pardösüsünü asla çıkarmazdı, bir yandan da, habire yeşil pembe burnunun üstüne sarkan perçemini düzeltirdi.</p>

    <p>Fakülte’nin uygulamalı bölümlerinde staj yaptığım sıralarda, Parapine bana mikroskopta birkaç ders vermiş ve çeşitli vesilelerle bana cidden iyi davranmıştı. Artık çok geride kalmış o dönemlerden beri beni tamamen unutmadığını ve Bébert’in durumuyla ilgili birinci sınıf bir tıbbi tedavi önerisi getirebileceğini umuyordum, doğrusu bu bende takıntı halini almıştı.</p>

    <p>Kuşkusuz, Bébert’in ölümüne engel olmaya bir yetişkinin ölümüne engel olmaktan çok daha fazla meraklı olduğum ortaya çıkıyordu. Bir yetişkinin çekip gitmesine asla fazla üzülmeyiz, yeryüzünden bir gıcık yaratık daha eksildi diye düşünürüz, oysa bir çocuk için, asla o kadar emin olamazsınız. Bu işin yarını da var.</p>

    <p>Sorunlarım konusunda bilgi aldıktan sonra Parapine bana elinden gelen yardımı esirgememeye ve bu hassas tıbbi tedavide bana yol göstermeye hazırdı hazır olmasına, ancak o, yirmi yılda, tifo konusunda o kadar çok şey öğrenmişti ki, hem de her çeşit ve çoğu kez de çelişkili şeyler, bu pek harcıâlem hastalık ve tedavisiyle ilgili konularda, artık çok kesin ya da belirleyici bir fikir üretmek onun için pek can sıkıcı hatta bir anlamda olanaksız hale gelmişti.</p>

    <p>— Öncelikle, sevgili meslektaşım, siz, siz güveniyor musunuz şu serumlara? diye bana soru sorarak başladı. Ha? ne dersiniz?.. Hele o aşılar?.. Yani sonuç olarak sizin izleniminiz nedir?.. Bugün artık aşıların adını bile anmak istemeyen gayet parlak beyinler var... Bu aslında, sayın meslektaşım, epey cüretkâr bir tavır... Bence de öyle... Ama yani? Dimi? Yine de? Bu inkârcılıkta sizce de bir doğruluk payı yok mu?.. Bu konuda ne düşünüyorsunuz?</p>

    <p>Cümleler ağzından koca koca “R” heyelanlarının arasından müthiş sıçramalar halinde dökülüyordu.</p>

    <p>Çeşitli hırçın ve umutsuz varsayımlar arasında aslanlar gibi debelendiği sırada, o sıralar hâlâ sağ olan Jaunisset, ünlü başyönetici, o keskin ve kurumlu haliyle tam da penceremizin altından geçiverdi.</p>

    <p>Onu görür görmez, Parapine’in beti benzi attı, tabii eğer olduğundan daha soluk tenli olmak mümkünse, gergin bir şekilde konuyu değiştirdi ve şu Jaunisset’yi, ki adam dünya çapında göklere çıkartılıyordu, her gün sadece görüyor olmanın bile onda yarattığı derin tiksintiyi bana bir an önce aktarma telaşına düştü. Bir çırpıda bu ünlü Jaunisset’yi hem sahtekâr, hem de en tehlikeli cinsinden manyak biri olarak tanımlayıverdi bana ve dahası, bir yüzyıl boyunca koca bir hapishaneyi dolduracak kadar korkunç, benzersiz ve gizli cinayetler işlemiş olmakla suçladı onu.</p>

    <p>Artık Parapine’i, karnını doyurmak için mecburen katlanmak zorunda olduğu şu araştırmacılık mesleği şaklabanlığı hakkında yüzlerce ve binlerce kindar ayrıntı vermekten alıkoyamıyordum, benzer koşullarda bürolara ya da mağazalara yerleştirilmiş insanlardan kaynaklananlardan gerçekten de çok daha bilimsel ve belirgin bir nefret söz konusuydu burada.</p>

    <p>Bunları neredeyse bağıra çağıra anlatıyordu ve bu açıksözlülüğü beni şaşırtıyordu. Laborantı bizleri dinliyordu. O da yemeğini pişirmeyi bitirmişti ve hâlâ etüvlerle deney tüpleri arasında laf olsun diye oyalanıyordu, ancak Parapine’in bu şekilde, deyim yerindeyse günlük bela okumaları, oğlanda öylesine büyük bir alışkanlık yaratmıştı ki, ne kadar ölçüsüz de olsalar, bu sözleri kesinlikle akademik ve sudan sözler olarak değerlendiriyordu. Oğlanın, laboratuvarın etüvlerinden birinde, büyük bir ciddiyetle sürdürdüğü kimi kişisel deneyler, ona mucizevi ve tadına doyum olmaz derecede eğitici geliyordu besbelli, Parapine’in anlattıklarının tam tersine. Parapine’in esip gürlemeleri bile ilgisini dağıtmaya yetmiyordu. Gitmeden önce, sevecenlikle, özenle, kutsal bir emanetin üzerine kapatır gibi kapattı etüvün kapağını kişisel mikroplarının üzerine.</p>

    <p>— Benim şu oğlanı gördünüz mü, sayın meslektaşım? Gördünüz mü şu benim salak kaşarlanmış oğlanı? dedi Parapine onun hakkında, o kapıdan çıkar çıkmaz. Bakın şimdi, benim çöplerimi süpüre süpüre, neredeyse otuz yıldır, çevresinde sadece bilimden söz edildiğini duyuyor, hem de ziyadesiyle ve itiraf etmeliyim ki içtenlikle... ne var ki, bunları dinlemekten ona gına gelmek şöyle dursun, burada bunlara inanmaya başlayan tek ve biricik kişi de o oldu! Benim bakteri kültürlerimi mıncıklaya mıncıklaya onları olağanüstü güzel bulmaya başladı! Ağzının suyu akıyor adeta... En ufak soytarılığım onu mest etmeye yetiyor! Zaten tüm dinlerde de bu böyle değil midir? Yüce Tanrısı artık papazın aklının kıyısından bile geçmeyeli sittinsene olmuşken, kilisesinin ayak işlerine bakan görevli hâlâ dini bütün değil midir... Hem de imanına kadar? Gel de kusma!.. Benim şu salak da gülünçlüğün zirvesine çıkarak işi takım elbisesi ve keçi sakalına kadar büyük Bioduret Joseph’i taklit etmeye kadar vardırmıyor mu! Dikkat etmiş miydiniz?.. Laf aramızda, yeri gelmişken, büyük Bioduret’nin de şu benim oğlandan o kadar farklı oluşu da dünya çapındaki ününden ve kaprislerinin yoğunluğundan ibarettir... Şişeleri kusursuzca suda çalkalama takıntısı ve güvelerin yumurtadan çıkışlarını akıl almaz derecede yakından izleyişi nedeniyle, bu devasa deneysel deha, benim gözümde hep korkunç derecede kaba saba herifin biri olarak kalmıştır... Büyük Bioduret’den o olağandışı temizlik takıntılarını çekip alın ve söyleyin bakalım bana geride hayran olunacak ne kalıyor? Sorarım size? Kötü niyetli ve huysuz, düşmanca bir kapıcı imgesi. O kadar. Kaldı ki, Akademi’de geçirdiği o yirmi yıl boyunca ne domuz mizaçlı biri olduğunu yeterince kanıtlamıştır da, neredeyse herkes ondan nefret ederdi ve hemen hemen herkesle kavga etmişti, hem de öyle böyle değil... Becerikli bir megalomandı o... İşte hepsi bu.</p>

    <p>Parapine de, yavaş yavaş, gitmeye hazırlanıyordu. Boynuna atkıya benzer bir şeyler dolamasına ve her zamanki kepeklerinin üstüne de bir nevi İspanyol tarzı şal örtmesine yardımcı oldum. Tam o sırada onu çok somut ve acil bir konu için görmeye geldiğimi anımsadı. “Doğru ya, dedi, benim ufak tefek dertlerimle başınızı ağrıtırken, neredeyse hastanızı unutacaktım! Özür dilerim sayın meslektaşım ve hemen konumuza dönelim! Öte yandan, size daha önceden bilmediğiniz ne söyleyebilirim ki! Onca sallantıda duran kuram, onca tartışmalı deney arasında, makul olanı aslına bakarsanız hiçbirini seçmemektir! O halde elinizden ne geliyorsa onu yapın sayın meslektaşım! Mademki bir şeyler yapmanız gerek, elinizden geleni yapın! Zaten bana sorarsanız, aramızda kalması kaydıyla size şunu söyleyebilirim ki, bu tifo hastalığı illallah dedirtti bana! Ne kadar bıkıp usandığımı tahmin bile edemezsiniz! Gençken tifoya el attığımda, bu alanda araştırma yapan bir avuç insandık henüz ve dolayısıyla, bir anlamda, sen ben bizim oğlan sayılırdık, karşılıklı olarak birbirimizi pohpohlayıp göklere çıkarabiliyorduk... Oysa şimdi, ne desem? Laponya’dan bile geliyorlar azizim! Peru’dan! Ve her Tanrı’nın günü daha niceleri! Her yerden sökün ediyor uzmanlar! Japonya’da seri üretime bile geçmişler! Birkaç yıl içinde, şu koca dünyanın, temcit pilavına dönen bu basmakalıp konuyla ilgili evrensel ve ipe sapa gelmez tebliğlerin uçuştuğu bir çingene düğününe döndüğünü gördüm. Yerimi koruyabilmek ve savunabilmek için, olabildiğince elbette, hep aynı küçük makalemi bir kongreden ötekine, o dergi senin bu benim taşıyıp defalarca yayımlamaya razı olmak zorunda kalıyorum, tabii her mevsim sonunda ustaca ve sudan, incir çekirdeğini doldurmayacak değişiklikler yaparak sadece... Ama, inanın bana sayın meslektaşım, artık tifo, günümüzde, mandolin ve banço kadar ayağa düştü. Ölür müsün öldürür müsün! Herkes ayrı telden çalmak istiyor, kendince. Yo hayır, itiraf etmeliyim ki, artık bu iş için daha fazla canımı sıkacak takatim kalmadı, ömrümün sonunu getirebilmek için özlemini çektiğim şey, kendi halimde sessiz sedasız araştırma yapabileceğim bir yer, öyle ki artık bana ne düşman kazandırsın ne de öğrenci, ama şöyle kıskanılmayacak cinsten vasat bir şöhret getirsin, bununla gayet rahat yetinirim ve üstelik buna çok da ihtiyacım var. Çeşitli zırvalar arasında aklıma gelenlerden biri, Kuzey ülkeleriyle Akdeniz bölgesi arasında merkezi ısıtmanın basur üzerindeki etkisinin kıyaslanması. Ne dersiniz? Hijyen? Rejim? Bayağı moda oldu bu konular! değil mi? Uygun şekilde sürdürülen ve uzatılabildiğince uzatılan bu tarz bir inceleme eminim çoğunluğu bu ısınma ve basur konularına asla kayıtsız kalmayacak ihtiyarlardan oluşan Akademi’nin bana sıcak bakmasını sağlar. Baksanıza, onları yakından ilgilendiren kanser için neler yaptılar!.. Ardından Akademi de beni bir şekilde onurlandırıversin, artık hijyen ödülü mü verir ne verir? Orasını bilemem... On bin frank desek şuna? Ha? Bakın işte bu parayla bana bir Venedik seyahati çıkar... Vakti zamanında gençken Venedik’e gitmiş olduğumu biliyor muydunuz, genç dostum... Ya, öyle işte! Her yerde olduğu gibi orada da açlıktan nefesi kokanlar var elbette... Ama aynı zamanda bir daha kolay kolay unutamayacağınız kadar görkemli bir ölüm kokusu da teneffüs ediyorsunuz...”</p>

    <p>Sokağa çıkar çıkmaz, alelacele geri dönüp unuttuğu lastik botlarını aldık. Bu yüzden de geç kaldık. Sonra da neresi olduğuna dair bana bir açıklama yapmadığı bir yere yetişmek için koşturduk.</p>

    <p>Yer yer sebzelerin ve trafiğin tıkadığı upuzun Vaugirard<a href="../Text/Section0055.xhtml#Footnote0078" id="Backlink0078"><sup>[78]</sup></a> sokağından geçerek, kestane ağaçları ve polis memurlarıyla çevrili bir meydanın tam kenarına geldik. Küçük bir kahvehanenin arka salonuna sokulduk, Parapine derhal tül perdenin arkasına gizlenerek pencere kenarına çöreklendi.</p>

    <p>— Çok geç! diye yerindi. Kızlar gitmiş bile!</p>

    <p>— Kimler?</p>

    <p>— Lisenin kız talebeleri... Aralarında öyle şekerleri var ki, bir bilseniz... Bacaklarını ezbere biliyorum. İş çıkışındaki tek avuntum bu... Haydi gidelim! Artık başka bir sefere...</p>

    <p>Ve gayet iyi dost olarak ayrıldık.</p>
  </div>
</body>
</html>
