<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XI</h1>

    <p>Bu Bambola-Bragamance sömürgesinde, en tepede, Vali’nin borusu ötüyordu. Bakışlarını onların hizasına doğru eğmeye tenezzül ettiğinde askerleriyle memurları neredeyse nefes almaya bile cesaret edemiyorlardı.</p>

    <p>Eşraftan bu kişilerin çok daha altında yer alan yerleşik tüccarlar göründüğü kadarıyla Avrupa’dakinden bile daha rahat hırsızlık yapabilmekte ve daha büyük bir refah içinde yaşamaktaydılar. Tüm bölgede yağmalarından kurtulabilen tek bir hindistancevizi, tek bir fıstık kalmamıştı. Memurlar, sadece terfileri ve doldurulacak evraklarla onları buraya, ceplerine de hemen hiç mangır koymadan yollayanlardan sıkı bir kazık yediklerini, giderek yaşlandıkça ve daha fazla hastalandıkça daha iyi anlıyorlardı. Öyle olunca da gözlerini tüccarlara dikiyorlardı. Diğer ikisinden bile daha salak olan asker takımı ise, karınlarını sömürge şanı ve şerefiyle doyuruyorlardı, bunu hazmedebilmek için de yanında bol miktarda kinin ve kilometrelerce Talimat yutuyorlardı.</p>

    <p>Termometrenin alçalmasını bekleye bekleye, herkes, gayet anlaşılabilir bir şekilde, gitgide daha fazla hırtlık yapıyordu. Askerlerle idare arasındaki özel ve toplu sürtüşmeler de böylece abuk sabuk ve biteviye sürüp gidiyordu, tabii idareyle tüccarlar arasındakiler de öyle, sonra geçici olarak ittifak kuran bu ikisiyle ötekiler arasındakiler de yine aynı şekilde, derken tümünün zencilere karşı ve nihayet zencilerin kendi aralarındaki de. Böylece, sıtmadan, susuzluktan ve güneşten artakalan sınırlı enerjiler de, nefrete dönüşerek tüketiliyordu, üstelik bunlar o kadar keskin, o kadar kalıcıydılar ki, sömürgelilerin çoğu oldukları yerde geberip gidiyordu, kendi kendilerini zehirleyerek, akrepler gibi.</p>

    <p>Ne var ki, bu pek azgın anarşi tümüyle dışa kapalı polisiye bir çerçeve içine hapsediliyordu, sepetlerindeki yengeçler gibi. Boşuna söyleniyordu memurlar, zaten Vali, sömürgesini köleleştirmek için gerekli tüm pespaye kapıkullarını rahatlıkla işe alabiliyordu, istediği kadar zenci de bulabiliyordu, sefaletin binlercesini kıyılara doğru sürdüğü, ticarete yenik düşmüş, bir tas çorba peşinde borç batağına saplanmış zenciler. Bu acemi erlere mevzuat öğretiliyordu, bir de Vali’ye hayran olma yöntemleri. Vali sanki üniformasının üstünde kasasındaki tüm altınları taşır gibiydi, hem de üstüne güneş vurdu mu inanılmaz oluyordu, tüyler cabası.</p>

    <p>Her yıl Vichy’ye giderdi Vali ve sadece “Resmi Gazete”yi okurdu. Nice memur Vali’nin günün birinde karılarıyla yatacağı umuduna bel bağlayıp bununla oyalanıyordu, ama Vali kadınları sevmiyordu. O hiçbir şey sevmiyordu. Her yeni sarı humma salgınında, onu gömmek arzusuyla yanıp tutuşanların niceleri ilk leş kokusunda dökülen sinekler gibi zıbarırken, Vali sapasağlam ayakta kalmasını biliyordu.</p>

    <p>“On Dört Temmuz” bayramlarından birinde Vali, Konağının muhafız alayını teftiş ettiği sırada, nah bu kadar bir sancağın önünde tek başına, özel koruması sipahilerinin arasında caka satarken, çavuşun tekinin, ateş başına vurmuş olsa gerek, atının önüne fırlayıp ona: “Geri çekil, ey koca boynuzlu!” diye bağırdığı anımsanıyordu. Vali güya, nedeni zaten bir türlü açıklanamayan bu bir nevi suikasttan çok etkilenmişmiş.</p>

    <p>Yansıttıkları renkler nedeniyle tropikal bölgenin insanlarını ve nesnelerini adilce değerlendirmek zordur. Renkler ve nesneler fokurdarlar. Tam öğleüzeri sokağın ortasında açılan küçük bir kutu sardalye bile o kadar çeşitli ışıklar saçar ki, göz ona bir kaza önemi atfeder. Dikkat etmek gerek. Orada isterik olan yalnızca insanlar değildir, nesneler de bu işe bulaşır. Yaşam ancak gün batımından sonra katlanılabilir bir hal alır, ne var ki karanlığa da derhal sürüler halinde sivrisinekler el koyarlar. Bir, iki ya da yüz değil, trilyonlarcası. Bu koşullarda paçayı sıyırmak, tam bir hayatta kalma başyapıtına dönüşür. Gündüz karnaval, gece kevgir, usulca da savaş.</p>

    <p>Dinlenmeye çekildiğiniz ve buna neredeyse elverişli bir görüntü arz eden kulübe nihayet sessizliğe kavuştuğunda, bu kez de akkarıncalar binaya girişmeye koyulurlar, dur durak bilmeksizin kulübenin temel direklerini kemirmekle meşguldür bu iğrenç yaratıklar. Bu hain dantelanın üstünde bir de kasırga tepindiğinde koca sokaklar toz olup uçuşuverir.</p>

    <p>Düştüğüm bu Fort-Gono kentinin görüntüsü şöyleydi: Bragamance’ın eğreti başkenti, denizle orman arasına sıkışmış olmakla birlikte, bankalar, kerhaneler, kahvehaneler, taraçalar ve hatta küçük bir askerlik şubesiyle bile, yani küçük bir metropol olmak için gerekli her şeyle bezenmiş, donatılmıştı, gezinti amaçlı Faidherbe parkını ve Bugeaud<a href="../Text/Section0055.xhtml#Footnote0043" id="Backlink0043"><sup>[43]</sup></a> bulvarını da unutmaksızın, sonuçta larva doluşmuş, kuşaklar boyu icra memuru ve acul idareci tarafından arşınlanmış, sarp kayalıkların ortasında yer alan bir parlak binalar bütünü.</p>

    <p>Asker takımı, saat beş sularında, aperitiflerin etrafına üşüşmüş homurdanıyorlardı, tam da geldiğim sırada bu içkilere zam gelmişti. Bir tüketici heyeti Vali’ye giderek, <em>bistrot</em>’lara<a href="../Text/Section0055.xhtml#Footnote0044" id="Backlink0044"><sup>[44]</sup></a> beyaz şarap ve frenküzümü likörü fiyatlarıyla akıllarına estiği gibi oynamalarını yasaklayan bir kararname yayımlamasını rica edecekti. Kimi gedikliye bakılırsa, sömürge yaşamımız buz yüzünden gitgide çekilmez bir hal almaktaymış. Sömürgelerde buz kullanılmaya başlanması, su götürür yeri yok, sömürgecinin erkekliğini yitirmeye başlamasının habercisi olmuştu. O zamana dek alışkanlık gereği buzlu aperitifiyle tümüyle bütünleşmiş olan sömürgeci, artık salt stoacılığı sayesinde iklime hükmedebilir olmaktan vazgeçmek zorunda kalmıştı. Yeri gelmişken belirtelim, Faidherbe’ler, Stanley’ler, Marchand’lar<a href="../Text/Section0055.xhtml#Footnote0045" id="Backlink0045"><sup>[45]</sup></a> yıllarca sızlanmadan içtikleri ılık, tortulu biraları, şarapları, çamurlu suları hep hoşgörüyle karşılamışlardır. İşin püf noktası budur. Sömürgelerinizi işte böyle yitirirsiniz.</p>

    <p>Dayanıksız binalarla çevrili bu sokaklarda, kontrast oluşturarak taşkın bir özsuyla serpilip gelişen palmiye ağaçlarının gölgesinde daha bir sürü şey öğrendim. Burasının tümüyle Garenne-Bezons’a benzemesinin önündeki tek engel, bu inanılmaz yeşilliğin çiğliğiydi.</p>

    <p>Akşam olduğunda, sarı humma yüklü gayretkeş küçük sivrisinek bulutları arasında yerlilerin olası müşterilere askıntı olma koşuşturmaları yeniden başlıyordu. Sudanlı bir takviye ekibi de peştamallarının altında kayda değer neleri varsa gezintiye çıkanlara sunuyorlardı. Gayet makul fiyatlara bir ya da iki saat boyunca koca bir aileyi becermek mümkündü. O cinsel organ senin bu cinsel organ benim gezinmeyi çok isterdim doğrusu, ne var ki beni işe alabilecek bir yerler aramaya karar vermem gerektiğini kabullenmek zorunda kaldım.</p>

    <p>Küçük Kongo Pordurière<a href="../Text/Section0055.xhtml#Footnote0046" id="Backlink0046"><sup>[46]</sup></a> Şirketi’nin Müdürü, söylenene bakılırsa, ormandaki acentelerinden birini yönetmek üzere işe alacak deneyimsiz bir memur arıyormuş. Hiç gecikmeden yetkinlikten uzak ama saygıda kusur etmeyen hizmetlerimi sunmaya gittim. Pek de hoş karşılamadı beni Müdür. Bu manyak herif –herkesi adıyla sanıyla anmak gerek– Hükümet Konağı’na yakın bir köşkte kalıyordu, ahşap ve sazlar üzerine inşa edilmiş geniş bir köşk. Suratıma bile bakmadan geçmişimle ilgili bir dizi bayağı kaba soru sordu, sonra da safça yanıtlarım onu biraz sakinleştirmiş olsa gerek, bana yönelik aşağılayıcı yaklaşımı nispeten hoşgörülü bir hal aldı. Ancak henüz oturmamı uygun görecek kadar değil.</p>

    <p>— Evrakınıza bakılacak olursa biraz tıptan anlıyormuşsunuz galiba? diye kaydetti.</p>

    <p>Gerçekten de o yönde biraz eğitim aldığımı belirterek yanıtladım.</p>

    <p>— İyi o zaman, işinize yarayacaktır! dedi. Viski ister misiniz?</p>

    <p>İçki içmiyordum. “Sigara içer misiniz?” Yine reddettim. Bu perhizim onu şaşırttı. Hatta yüzünü buruşturdu.</p>

    <p>— İçki sigara içmeyen memurlardan hoşlanmam... Yoksa ibne misiniz?.. Değil mi? Tüh!.. Böyleleri diğerlerine göre daha az hırsızlık yaparlar... Tecrübeyle sabit... Daha vefalılar... Yani, diye sözünü düzeltme yoluna gitti, demek istiyorum ki ibnelerdeki bu niteliği, bu avantajı, genel anlamda tespit etmiş bulunuyorum... Siz bize belki bunun tersinin geçerli olduğunu kanıtlarsınız!.. Sonra da ekledi: Sıcak geldi, değil mi? Alışırsınız! Zaten alışmanız gerekecek! Ya yolculuk?</p>

    <p>— Sevimsizdi! diye yanıtladım.</p>

    <p>— Eee, dostum, bu da bir şey mi, hele sizi şu öteki dalgacının yerine yollayacağım Bikomimbo’da bir yıl geçirin, ülke hakkındaki izlenimlerinizi esas o zaman anlatırsınız...</p>

    <p>Zenci kadın hizmetçisi, masanın yanına çömelmiş, kendi ayaklarını mıncıklıyor ve küçük bir tahta parçasıyla ovarak temizliyordu.</p>

    <p>— Yıkıl karşımdan paçoz! diye seslendi efendisi. Git bana <em>boy</em>’u<a href="../Text/Section0055.xhtml#Footnote0047" id="Backlink0047"><sup>[47]</sup></a> çağır! Bir de buz getir!</p>

    <p>Çağrılan <em>boy</em> pek sallana sallana geldi. Bunun üzerine, tepesi atan Müdür, yerinden fırladı, <em>boy</em>’u sıkı bir çift tokat ve belden aşağısına iki tekmeyle karşıladı, hem de okkalısından.</p>

    <p>— Bu insanlar öldürecek beni, olacağı bu! diye öngördü Müdür, iç çekerek. Kirli ve sarkık sarı bezlerle süslü koltuğuna attı kendini.</p>

    <p>— Baksanıza, sevgili dostum, dedi birden sevecen bir samimiyetle ve sanki az önceki şiddet eyleminin etkisiyle bir süreliğine rahatlamışçasına, bana kamçımı ve kininimi uzatır mısınız... masanın üstünde... Böyle heyecana kapılmamalıyım... İnsan mizacına aptalca yenik düşmemeli...</p>

    <p>Adamın evi, aşağıda bir toz kümesi arasında parıldayan nehir üstündeki limana hâkim bir konumdaydı, gelgelelim toz öylesine yoğun ve tıkızdı ki, limanın derbeder faaliyetlerinin ayrıntılarını ayırt edebilmenizden çok, ancak onun yükselen seslerini duymanıza izin veriyordu. Kıyıda, sıra sıra zenciler kamçı darbeleri altında çabalıyorlardı, ne yapsalar asla boşalmayan gemilerden sintineler dolusu yük indiriyor, bin türlü küfür işitip, kafalarında yüklü koca sepetleriyle, denge tutturup, çelimsiz ve titrek, köprülerden bir aşağı bir yukarı tırmanıyorlardı, dik duran bir karınca türüymüş gibi.</p>

    <p>Tüm bunlar lal rengi bir buğunun içinden geçerek, kopuk diziler halinde gidip gidip geliyordu. İş başındaki bu gölgelerin arasında, kimileri sırtlarında fazladan küçük siyah bir nokta taşıyorlardı, bunlar, ek bir yük olarak çocuklarını sırtlayıp, hurma dolusu çuvalları sürükleyerek taşımaya gelen analardı. Karıncaların bu kadarını yapıp yapamayacaklarını merak ediyordum doğrusu.</p>

    <p>— Burada sanki hep Pazar günüymüş gibi geliyor insana, öyle değil mi?.. diye şakayla karışık üsteledi Müdür. Şenlikli! Aydınlık! Dişiler hep çırılçıplak. Dikkat ettiniz mi? Hem de bayağı hoş dişiler, dimi? Paris’ten gelince insan bir tuhaf oluyor, değil mi? Bir de bizim halimize bakın! Hep beyaz çadır bezi giysiler içinde! Baksanıza, sanki plajdaymışız gibi! Böyle pek yakışıklı değil miyiz yani? Gören de Kudas törenindeki yeniyetmeler sanır! Burası hep bayramyeri gibidir, inanın! Tam bir On Beş Ağustos!<a href="../Text/Section0055.xhtml#Footnote0048" id="Backlink0048"><sup>[48]</sup></a> Ve Sahra çölüne kadar bu hep böyledir! Tabii ya!</p>

    <p>Sonra susuyor, iç çekiyor, homurdanıyor, bir iki kez daha “Hassiktir!” diye yineliyor, terini silip sohbeti sürdürüyordu.</p>

    <p>— Şirket adına gideceğiniz yer, tam ormanın göbeğindedir, nemlidir... Buradan on günlük mesafede... Önce denizden... Sonra nehirden. Kıpkızıl bir nehir, göreceksiniz... Öte tarafta da İspanyollar var... Bu acentede yerine geçeceğiniz kişi, adi pisliğin tekidir, bunu unutmayın... Aramızda kalsın... Benden söylemesi... Bir türlü bilançolarını yollamadı, bu hayvan herif! Ne yapsak nafile! Ne kadar uyarı yollarsam yollayayım!.. İnsan başıboş kaldığında kısa sürede dürüstlükten eser kalmıyor, öyle işte! Görürsünüz!.. Sizi de göreceğiz!.. Hastayım diye haber yolluyor!.. Yok ya! Hastaymış! Ne olmuş, ben de hastayım! Ne demek yani hasta olmak! Hepimiz hastayız! Siz de hastalanacaksınız, hem de bir iki demeden! Bu da mazeret mi yani! Hastalığından bize ne yahu!.. Şirket işleri önce gelir! Oraya varır varmaz envanterini çıkarmayı unutmayın sakın!.. Acentesinde üç aylık erzak var, aynı zamanda en az bir yıllık mal... Yeter de artar bile!.. Yola sakın gece çıkmayın... Gözünüzü dört açın! Onun zencileri, sizi denizden almaya yollayacağı zenciler, sizi belki de suya atmaya kalkarlar. Eminim onları bu yönde terbiye etmiştir! Onlar da en az onun kadar namussuzdur! Bak bunu adım gibi biliyorum! Zencilere hakkınızda iki çift laf etmiştir mutlaka!.. Buralarda böyle şeyler âdettendir! Siz de kinin alın yanınıza, kendinizinkini, size ait olanı, yanınıza alın, yola çıkmadan önce... Ondakine bir şeyler katmış bile olabilir!</p>

    <p>Müdür bana öğüt vermekten sıkılmış, beni başından savmak için ayaklanmıştı. Tepemizdeki sac çatı, tüm ısıyı üzerimize öyle bir yansıtıyordu ki, en az iki bin ton ağırlığındaymış izlenimini yaratıyordu. İkimiz birden sıcaktan bunalıp yüzümüzü ekşitiyorduk. İnsanı tez elden gebertirdi bu. Son olarak şöyle dedi:</p>

    <p>— Yola çıkmanızdan önce bir daha görüşmemize gerek olduğunu sanmıyorum Bardamu! İnsan burada her şeyden sıkılıyor! Neyse, belki yine de yola çıkmanızdan önce hangara gelip sizi bir teftiş ederim!.. Oraya vardığınızda size yazılı talimatları yollarız... Ayda bir posta uğrar... Posta buradan yola çıkar... Haydi bakalım, kolay gelsin!..</p>

    <p>Ve kolonyal şapkasıyla ceketinin gölgesi arasında kayboldu. Arkadan, boyun kaslarının kirişleri, eğmeçli iki parmak gibi ensesine dayanmış, gayet belirgin bir biçimde seçilebiliyordu. Bir kez daha bana doğru döndü:</p>

    <p>— Öteki soytarıya da derhal buraya dönmesi gerektiğini bildirin mutlaka!.. Ona söyleyecek bir çift sözüm olduğunu da ekleyin!.. Yolda da oyalanmasın! Ah ulan! Kokuşmuş herif! Sakın ha yolda gebereyim demesin!.. Yazık olur! Bayağı yazık olur! Ulan ne rezil bir herif bu!</p>

    <p>Maiyetindeki zencilerden biri vadedilen bu pek sevimli Bikomimbo’ya gidinceye kadar kalacağım yere beni götürmek üzere elindeki koca fenerle bana yol gösteriyordu.</p>

    <p>Gün batımından sonra sanki herkesin gezintiye çıktığı ağaçlı yollarda ilerliyorduk. Yineleyen gong vuruşlarıyla çınlayan, hıçkırığa benzer dar aralıklı ve tutarsız şarkılarla beceriksizce kesiliveren gece her yeri kaplamıştı, sıcak ülkelerin hep fazla hızlı çarpan tamtam gibi kaba yürekli o kapkaranlık upuzun gecesi.</p>

    <p>Genç mihmandarım çıplak ayaklarına basarak kıvrak bir biçimde ilerliyordu. Korulukta Avrupalılar olmalıydı, sesleri geliyordu o taraftan, aylak aylak dolaşmakta olan, beyaz adam sesleri, ayırt etmesi gayet kolay, saldırgan, düzmece. Yarasalar durmadan uçuşarak, ışığımızın yol boyu çektiği böcek sürülerinin arasına dalıp çıkıyorlardı. Hep birlikte çıkardıkları sağırlaştırıcı gümbürtüye bakılacak olursa ağaçların her bir yaprağının altında en az bir cırcırböceği gizleniyor olmalıydı.</p>

    <p>İki yolun kesiştiği noktada, bir tümseğin yarı hizasında bir grup yerli asker yolumuzu kesti, yere konmuş, geniş ve dalgalı bir Fransız bayrağıyla kaplı bir tabutun yanında tartışıyorlardı.</p>

    <p>Hastanede ölen ve tam olarak nereye defnetmeleri gerektiğini bilmedikleri bir cesetti bu. Emirler muğlaktı. Bazıları onu aşağıdaki tarlalardan birine gömmek isterken, diğerleri yokuşun ta tepesindeki çitle çevrili bir sahaya götürmede ısrarcıydılar. Bir orta yol bulunmalıydı. Böylece bu meselede <em>boy</em>’la bana da söz düştü.</p>

    <p>Sonunda, taşıyıcılar, yukarıdaki yerine aşağıdaki mezarda karar kıldılar, yokuş inmenin cazibesi. Yolda bir de üç beyaz delikanlıyla karşılaştık, Avrupa’da Pazar günleri <em>rugby</em> maçlarını kaçırmayanların cinsinden, tutkulu seyirciler, saldırgan ve solgunca. Onlar da burada, tıpkı benim gibi, memur sıfatıyla, Pordurière Şirketi’nin malıydılar ve gayet kibarca, o inşaatı tamamlanmamış evin yolunu gösterdiler bana, hani takılıp sökülebilir ve taşınabilir yatağımın, şimdilik, durduğu.</p>

    <p>Oraya gittik. Bu baraka bomboştu, birkaç parça mutfak eşyasıyla yatak niyetine bana ayrılan şey dışında. Bu ipince ve titrek nesnenin üzerine uzanır uzanmaz, dört bir taraftan fırlayan yirmi yarasa, bir yelpaze tufanını andıran hışırtılarla, ürkek uyuklamamın tepesinde, bir o yana bir bu yana pırlandılar.</p>

    <p>Küçük zenci, mihmandarım, bana mahrem hizmetlerini sunmak amacıyla geri döndü, ancak o akşam pek havamda olmayışım karşısında, hemencecik, birazcık da düş kırıklığına uğrayarak, bana kız kardeşini sunmayı önerdi. Böyle bir gecenin içinde kız kardeşini nasıl bulabilirdi merak etmiştim doğrusu.</p>

    <p>Yanı başımızdaki köyün tamtamı, ufacık parçalara ayrılmış sabır küplerini hoplatmaktaydı. Bin kadar gayretkeş sivrisinek zaman yitirmeksizin kalçalarımı ele geçirdiler ve buna karşın korkunç avlarını başlattıklarını varsaydığım zehirli yılanlarla akrepler yüzünden artık ayağımı yere basmaya cesaret edemiyordum. Fareden yana şanslıydı yılanlar, kemirilebilir ne varsa kemirdiklerini duyuyordum farelerin, duvarda, yerde, tepede, titrek titrek, duyuyordum seslerini.</p>

    <p>Ay nihayet doğabildi ve içerisi biraz olsun sükûnete kavuştu. Anlaşıldı ki insan sömürgelerde pek de rahat edemiyormuş.</p>

    <p>Sonunda yine de ertesi günü getirebildik, yani o kalorifer kazanını. Avrupa’ya dönme konusunda olağanüstü bir arzu tüm benliğimi sarıyordu, ruhen ve bedenen. Siktir olup gitmek için tek eksiğim paraydı. Daha ne olsun. Öte yandan, o pek de hoşça betimlenen Bikomimbo’daki görev yerime gitmeden önce, Fort-Gono’da geçirmem gereken de topu topu bir hafta kalmıştı.</p>

    <p>Vali’nin konağından sonra, Fort-Gono’nun en büyük binası hastaneydi. Nereye gitsem karşıma çıkıyordu; uzaktan asit fenik kokusu saçan koğuşlarından birine toslamadan kentte on adım atmam mümkün değildi. Ara sıra, Pordurière Şirketi’nin Fransa’daki esirgeme kumrularından topluca getirttiği anemik küçük meslektaşlarımın çalışmalarını yerinde gözlemlemek için yükleme rıhtımına kadar uzandığım oluyordu. Kargo gemilerini birbiri ardına dur durak bilmeden yükleyip boşaltma konusunda savaşçı bir telaşa kapılmış gibiydiler. “Beklemedeki bir kargo gemisi o kadar pahalıya mal oluyor ki!” diye söylenip duruyorlardı içten bir hüzünle, sanki para kendi ceplerinden çıkıyormuş gibi.</p>

    <p>Kendilerinden geçmişçesine zenci hamalların tepesine biniyorlardı. Çok gayretliydiler, orası kesin, gayretli oldukları kadar da alçak, zalim. Lafın kısası pırlanta gibi memurlar, iyi seçilmiş, inanılmaz derecede bilinçsizce coşkulu. Annemin mutlaka sahip olmak isteyeceği türden hayırlı evlatlar, patronlarına tapınan, anasının dizinin dibinden ayrılmayan, herkesin önünde gurur duyulabilecek tarzda, meşruluğundan kuşku duyulmayacak bir oğul.</p>

    <p>Tropikal Afrika’ya gelmişlerdi, bu taslakçıklar, patronlara çuvallarını sunmaya, kanlarını, yaşamlarını, gençliklerini, gündeliği yirmi iki franklık (kesintiler hariç) kurbanlar olarak, ama hallerinden memnundular, yine de memnun, on milyonuncu sivrisineğin göz koyduğu kanlarının son alyuvarına kadar.</p>

    <p>Sömürge, küçük memurları ya şişirir ya da zayıflatır, ama yakalarını bırakmaz; güneş altında gebermenin yalnızca iki yolu vardır, yağlı yol ve sıska yol. O kadar. Bir tercih yapmak düşünülebilirdi, ama yağ tulumuna dönmek ya da bir deri bir kemik gebermek, bünye meselesiydi.</p>

    <p>Kızıl yarın tepesinde, hani o şeytani, dört dönen, zenci kadınıyla on bin kilo güneş taşıyan sac çatısının altındaki Müdür de vadesinin dolmasından kurtulamayacaktı. O, sıskalardandı. Sadece çırpınmakla yetiniyordu. İklime dirençliymiş gibi duruyordu. Görüntü! Aslında, tüm diğerlerinden çok daha fazla aşınıyordu.</p>

    <p>İki yılda köşeyi dönmek için dâhiyane bir dolandırıcılık planı hazırladığı iddia ediliyordu... Ancak Şirketi gece gündüz soysa bile o planını uygulayacak zamanı asla bulamayacaktı. Ondan önce yirmi iki müdür denemişti bile kendi tıkır tıkır işleyen planlarıyla köşeyi dönmeyi. Ta oradan, çok daha yukarılardan, Paris’teki Moncey sokağından, Müdür’ü gözetleyen hissedarlar bunların hepsinden haberdardı ve epey eğleniyorlardı. Tüm bunlar bayağı çocukçaydı. Hissedarlar, o herkesten daha baskın haydutlar, onlar da gayet iyi biliyordu Müdürlerinin frengili olduğunu, Tropikal bölgede dört döndüğünü, hem de kulak zarlarını patlatacak kadar çok kininle bizmut ve tüm dişetlerini çürütecek kadar çok arsenik yuttuğunu.</p>

    <p>Şirket’in genel muhasebesinde, Müdür’ün günleri sayılıydı, üstelik kesilme sırasını bekleyen bir domuzunkiler gibi sayılıydı.</p>

    <p>Küçük meslektaşlarım aralarında fikir alışverişinde bulunmuyorlardı. Yalnızca basmakalıp sözler, sabitleşmiş, dibi tutuncaya kadar ısıtılıp ısıtılıp öne sürülen düşünce kazıntıları türünden. “Takma kafana!” diyorlardı. “Canlarına okuyacağız!” “Acente temsilcisi boynuzlunun teki!..” “Zencileri tütün tabakaları gibi doğramalı!” vb.</p>

    <p>Akşam, son angaryalardan sonra, bir yardımcı idari memurla aperitif saatinde buluşuyorduk, bay Tandernot’ydu adı, La Rochelle kökenliydi. Tüccarlarla takılmasının tek nedeni, Tandernot için, kendine aperitif ısmarlatmaktı. Ne yaparsın? İnsan düşmeyegörsün. Hiç parası yoktu. Sömürge düzenindeki yeri mümkün olanın en aşağısıydı. Görevi ormanın ortasından geçen yolların yapımını yönetmekten ibaretti. Tabii bu işi paralı askerlerin sopasının tehdidiyle yerliler yapıyordu. Ancak Beyazların hiçbiri asla Tandernot’nun yarattığı yeni yolları kullanmadığına göre, ayrıca Siyahiler de vergilerden kaçabilmek için mümkün olduğu kadar az göze batma amacıyla o yollar yerine ormandaki patikaları yeğlediklerinden ve zaten aslında Tandernot Yönetimi’nin yolları hiçbir yere çıkmadığı için, o yollar kısa sürede, doğrusunu söylemek gerekirse, bir ay içinde bitki örtüsü altında kayboluveriyorlardı.</p>

    <p>“Geçen yıl 122 kilometresini yitirdim!” diye gönül rahatlığıyla belirtiyordu bize, bu olağanüstü öncü, yollarından söz ederken. “İster inanın ister inanmayın!..”</p>

    <p>Orada geçirdiğim süre boyunca tek bir böbürlenişine tanık oldum, Tandernot’nun, alçakgönüllü bir övüngenlik, o da, Bragamance’da gölgede 44 derece sıcaklıkta nezle olmasını başaran tek Avrupalı oluşuydu... Bu ilginç özellik onun için pek çok şeyin tesellisi oluyordu... “Yine öküz gibi nezle oldum!” diye gururla ilan ediyordu aperitif sırasında. “Benden başka kimse bunu beceremez! — Vay be, bu Tandernot gibisi de yok!” diye haykırırdı o zaman cılız çetemizin üyeleri. Hiç yoktan iyiydi, bu tür bir tatmin. İş böbürlenmeye gelince, herhangi bir şey bile, hiç yoktan iyidir.</p>

    <p>Pordurière Şirketi’nin küçük memur grubunun bir diğer eğlencesi de ateşlenme yarışmaları düzenlemekti. Çok zor bir iş değildi ama günlerce birbirimize meydan okurduk, böylece de epey zaman öldürürdük. Ayla birlikte ateş de yükselince, ki neredeyse her gün olurdu bu, ölçerdik. “Aaa bak, benimki otuz dokuz!.. — Haydi canım, dert etme, benimki ne zaman istesem kırka çıkar!”</p>

    <p>Bu sonuçlar zaten hep tastamam doğru ve düzenliydi. Reflektörlü lambaların ışığında, dereceler kıyaslanırdı. Galip gelen titreyerek zaferini kutlardı. “O kadar terliyorum ki artık hiç işeyemiyorum!” diye saptardı her seferinde en süzülmüş olanımız, sıska bir meslektaş, Ariège bölgesinden, bir ateşlilik şampiyonu, bana açıkladığına göre, buraya, “yeterince özgür olamadığı” papaz okulundan kaçmak için gelmiş. Ancak zaman ilerliyordu ve bu arkadaşların hiçbiri bana Bikomimbo’da yerini alacağım zatın tam olarak ne türden cins bir herif olduğunu söyleyemiyordu.</p>

    <p>“Tuhaf bir adam!” diye uyarıyorlardı beni, o kadar.</p>

    <p>— Sömürgeye geldiğinde, diye akıl veriyordu bana yüksek ateşli küçük Ariègeli, becerilerini daha baştan ortaya koymak gerek! Ya hep ya hiçtir! Müdür’ün gözünde ya pırlanta gibisindir ya da pisliğin teki! Ve, dikkatini çekerim, notunu hemencecik verirler!</p>

    <p>Kendi açımdan, notumu verdiklerinde, “pislik ötesi” sınıfındakilerle aynı kefeye konmaktan korkuyordum ya da daha bile beteri.</p>

    <p>Dostlarım bu genç köle tüccarları beni, bu öyküde özel olarak anılmaya değer, Pordurière Şirketi’nden bir başka meslektaşın ziyaretine götürdüler. Avrupalılar semtinin göbeğinde bir bayilik işletiyordu, yorgunluktan küflenmiş, çökmüş, vıcık vıcık yağlı, iki yıl boyunca dalgalı sacların altında aralıksız olarak pişmekten feci şekilde kurumuş olan gözleri yüzünden de her tür ışıktan sakınan biriydi. Dediğine göre sabah gözünü açması en az yarım saat sürüyormuş, ardından da o gözlerle etrafı seçebilmesi için bir yarım saat daha gerekiyormuş. Tek bir ışık huzmesi bile onu yaralamaya yetiyordu. Pek uyuz bir koca köstebek.</p>

    <p>Boğulmak ve acı çekmek onun adeta kendinden geçerek yaptığı işlerdi, çalmak da öyle. Onu birden sağlıklı ve namuslu yapsanız bayağı afallatırdınız. Acente temsilcisi Müdür’e yönelik nefreti bugün bile, aradan onca zaman geçtikten sonra, bir insanda gözlemleme fırsatını bulduğum en ateşli tutkulardan biriymiş gibi geliyor bana. Acılı haliyle ve her fırsatta, Müdür’e yönelik şaşırtıcı bir hınçla sarsılıyor ve bir yandan tepeden tırnağa kaşınırken bir yandan da öfkeden kuduruyordu.</p>

    <p>Durmadan kendi ekseni etrafında kaşınıyordu, çepeçevre de denebilirdi buna, kuyruk sokumundan ense köküne kadar. Üstderisiyle birlikte altderisini de kanlı tırnak izleri bırakarak tırmıklarken, bir yandan da müşterilerine, hemen hepsi zenci, kalabalık, aşağı yukarı üryan, hizmet etmekten de geri durmuyordu.</p>

    <p>O zaman, boştaki eliyle, telaşla, esrarengiz dükkânının sağında solunda, çeşitli zulalara dalıp çıkardı. Oralardan da, hiç falso vermeden, ustaca ve anında tavlamasını bilerek, alıcıya gerekli olanları bulup çıkarıveriyordu, leş kokulu dallar halinde tütün, ıslanmış kibritler, kepçeyle sardalye ve melas konserveleri, hileli kutularda aşırı alkollü biralar, ancak azgınca bir kaşınma nöbetine tutulduğunda da bunları aniden elinden atabilirdi, örneğin pantolonunun derinliklerine dalması gerektiğinde. Bu durumda kolunu tümüyle pantolonunun bir ucundan daldırır ve kısa sürede, ne olur ne olmaz diye hep aralık duran, fermuarından çekip çıkarırdı.</p>

    <p>Derisini kemiren bu hastalığa, yerli bir ad takmıştı, “Korokoro”. Bu Tanrı’nın cezası ‘Korokoro’!.. Müdür olacak o pisliğin hâlâ ‘Korokoro’ kapmayı başaramadığını düşündükçe çıldırıyorum, diye celallenirdi. Bu büsbütün canımı sıkıyor!.. Korokoro’ya yakalanmayacak bu adam!.. Hastalık kapamayacak kadar çürümüş!.. Bu pezevenk insan bile değil, kendisi bulaşıcı bir hastalık!.. Bokun ta kendisi!..”</p>

    <p>Bu lafların üzerine herkes makaraları koyuveriyordu ve tabii gaza gelen zenci-müşteriler de. Bu arkadaşımız bizi biraz ürkütmüyor da değildi. Yine de bir dostu vardı, o da Pordurière Şirketi hesabına kamyon şoförlüğü yapan şu ufak, tıknefes, saçına ak düşmüş adamcağız. O bize hep buz getirirdi, tabii araklama, limandaki gemilerden, şurdan burdan.</p>

    <p>Ağızlarının suyu akan siyahi müşterilerin ortasında, tezgâhın üzerinde şerefine kadeh kaldırırdık. Müşteriler, biz Beyazlara yanaşacak kadar uyanık olan yerlilerdi, yani bir tür seçkin topluluk. Zencilerin ötekileri, yani o kadar yırtık olmayanlar, mesafeyi korumayı yeğliyorlardı. İçgüdü. Ancak en beceriklileri, en yılışıkları, mağazada komi oluyordu. Zenci komiler, mağazada, diğer Siyahları azgınca azarlamalarıyla kendilerini belli ediyorlardı. “Korokoro’lu” meslektaşımız, ormandan torbalarla, nemli topaklarla getirilen kaçak kauçuk satın alıyordu, brüt.</p>

    <p>Ona yârenlik etmekten asla sıkılmayan bizler de oradayken, bir toplayıcı ailesi kapısının eşiğine kadar gelip donakaldı, çekingen çekingen. En önde baba, kırışık yüzlü, beline turuncu bir peştamal sarmış, uzun tahrası elinde.</p>

    <p>Girmeye cesaret edemiyordu vahşi adam. Oysa yerli komilerden biri onu içeriye davet etmekteydi: “Gelsene gündüz feneri! Gel lan buraya! Biz yok vahşi adam yemek!” Sonunda bu hicap tarzı onu ikna etti. Hep birlikte, dip tarafında “Korokoro’lu” adamımızın bulunduğu kızgın izbeye daldılar.</p>

    <p>Bu siyah adam belli ki daha önce hiç mağaza görmemişti, ola ki ne de bir beyaz adam. Karılarından biri, gözlerini yere dikmiş, peşinden geliyordu, başının üstünde, dengede, brüt kauçuk dolu koca sepeti taşıyordu.</p>

    <p>Toplayıcı komiler, içeriğini terazide tartmak amacıyla resen el koydular onun o sepetine. Vahşinin kafası almıyordu, ne terazi işini ne de gerisini. Kadın hâlâ başını kaldırmaya cesaret edemiyordu. Ailenin diğer zencileri, gözlerini fal taşı gibi açmış, onları dışarıda bekliyorlardı. Çoluk çocuk dahil, onlar da içeri alındılar, gösteriyi kaçırmasınlar diye.</p>

    <p>Ormandan, kentteki Beyazlara doğru böyle topluca ilk gelişleriydi. Tüm bu kauçuğu toplayabilmek için her biri epey uzun süre önceden işe koyulmuş olmalıydı. Tabii öyle olunca sonuç hepsini ilgilendiriyordu. Kauçuğun ağaç kütüklerine asılan maşrapalara sızması epey uzun sürer. Çoğu kez bir bardağı iki ayda bile tamamen doldurmanız olanaksızdır.</p>

    <p>Tartı işlemi tamamlanınca, kaşınma üstadımız, ağzı açık kalmış babayı tezgâhın arka tarafına sürükledi ve kara kalemle hesabını çıkardı, sonra avucunun içine birkaç parça gümüş para sıkıştırdı. Ardından da: “Bas git! dedi öylesine. Hesap tamam!..”</p>

    <p>İşi öyle bir ketenpereye getirmişti ki, tüm küçük beyaz dostları kasıklarını tutarak gülüyorlardı. Zenci, süklüm püklüm, cinsel organının etrafına doladığı küçücük turuncu donuyla tezgâhın önünde çakılıp kalmıştı.</p>

    <p>— Sen yok bilmek para? O zaman sen var vahşi olmak? diye seslendi ona, bu tür şıpınişi işlemlere belli ki alışkın olup bu yönde terbiye edilmiş becerikli komilerden biri. — Sen yok konuşmak ‘franse’, alo? Sen var olmak hâlâ goril, dimi?.. Sen var nece konuşmak peki, hu! Kus Kus? Mabiya?<a href="../Text/Section0055.xhtml#Footnote0049" id="Backlink0049"><sup>[49]</sup></a> Sen var olmak keriz! Boşiman! Hepten keriz!</p>

    <p>Ancak paraları avucumda sıkıştıran vahşi hâlâ önümüzde dikiliyordu. Cesaret edebilse tüyecekti, ama cesaret edemiyordu.</p>

    <p>— Sen var o zaman ne satın almak paranla? diye tam zamanında lafa karıştı “kaşınma üstadı”. Yine de bunun kadar salağını epeydir görmemiştim, diye belirtme nezaketini de gösterdi. Bu bayağı uzak yerlerden geliyor olsa gerek! Ne istiyorsun? Sökül bakalım şu papellerini!</p>

    <p>Parayı resen geri aldı ve bozuk paraların yerine, gidip tezgâhtaki bir zuladan ustaca alıp çıkardığı yemyeşil koca bir mendili avucunun içine buruşturuverdi.</p>

    <p>Zenci baba bu mendili alıp gitmekte tereddüt ediyordu. Öyle olunca “kaşınma üstadı” daha da iyisini yaptı. Muzaffer ticaretin bütün hilelerini biliyordu anlaşılan. Koca yeşil etamin parçasını küçücük zenci çocuklardan birinin burnunun dibinde sallayarak: “Sence bu güzel değil mi, söyle piç kurusu? Daha önce hiç mendilin böylesini görmüş müydün, söyle canımın içi, söyle küçük leş parçam, söyle tosuncuğum?” Ve yine resen çocuğun boynuna doladı, maksat giyinmiş olsun.</p>

    <p>Vahşi aile şimdi de bu kocaman pamuklu yeşil şeyle süslü ufaklığı seyretmekteydi... Madem mendil artık ailenin bir parçası olmuştu elden ne gelirdi ki? Yapacak tek şey, onu kabul etmek, almak ve çekip gitmekti.</p>

    <p>Hep birlikte yavaşça geri geri gitmeye başladılar, eşiği geçtiler ve tam da baba, en arkada, bir şey söylemek istercesine, geri dönüyordu ki, komilerin en yırtığı, ayağında ayakkabısı olan, kıçına indirdiği koca bir tekmeyle onu, yani albayı kışkışladı.</p>

    <p>Tüm küçük kabile, Faidherbe caddesinin karşı kaldırımında, sessizce, manolya ağacının altına toplanıp, aperitifimizi bitirişimizi seyretti. Sanki başlarına ne geldiğini anlamaya çalışıyor gibiydiler.</p>

    <p>“Korokoro’lu” adam ısmarlıyordu. Hatta bizim için gramofonunu bile çalıştırdı. Dükkânında ne ararsan bulunuyordu. Bu bana savaştaki iaşe konvoylarını anımsatıyordu.</p>
  </div>
</body>
</html>
