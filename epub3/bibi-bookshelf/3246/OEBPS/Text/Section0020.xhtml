<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gecenin Sonuna Yolculuk</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">XII</h1>

    <p>Dolayısıyla, dediğim gibi, Küçük Togo’nun Pordurière Şirketi’nin hizmetinde benimle birlikte, hangarlarda ve plantasyonlarda kendini paralayan bol miktarda zenci ve bana benzer küçük beyaz adamlar vardı. Yerlilere gelince, onlar aslında ancak sopa zoruyla çalışıyorlardı, hiç olmazsa bu açıdan onurlarını koruyorlardı, oysa beyazlar, onlar kamu eğitimi marifetiyle adam edildikleri için, gönüllü olarak çalışıyorlardı.</p>

    <p>Sopa eninde sonunda onu kullananı yorar, oysa beyazların beynine iyice kazınan güçlü ve zengin olma umudu külfetsizdir, en ufak bir külfeti yoktur. Artık şu Mısır’ın ve Tatar Zorbaların marifetlerini sıralamaktan da vazgeçilsin! Dikey duruşa geçmiş hayvanlara iş başında en müthiş gayretlerini sarf ettirmenin yüce sanatında Antik çağların bu amatörleri kendini beğenmiş düzenbazlar olmanın ötesine geçememişlerdir. Bu ilkeller, köleye “Beyefendi” demesini ve arada sırada ona oy verdirmesini bilmiyorlardı, ne de ona gazete almasını, ne de hele tutkularından arındırmak için savaşa yollamasını. Yirmi yüzyıllık bir Hıristiyan, bilmez miyim, önünden bir tabur asker geçtiğini gördüğünde kendine asla hâkim olamaz. Aklına bin türlü şey gelir.</p>

    <p>Hal böyle olunca, kendi hesabıma, ben de artık adımımı denk atmaya karar verdim, bir de çenemi sıkı tutmayı öğrenmeye, siktir olup gitme arzumu gizlemeye, son olarak da mümkünse ve her şeye rağmen Pordurière Şirketi hizmetinde köşeyi dönmeye. Kaybedecek bir saniyem dahi kalmamıştı.</p>

    <p>Hangarlarımız boyunca, çamurlu kıyının tam hizasına yerleşmiş, sinsi ve daimi, fırsat kollayan timsah sürüleri vardı. Onlar, pek madenimsi, bu sıcakların tadını çıkarıyorlardı, zenciler de öyle, en azından göründüğü kadarıyla.</p>

    <p>Öğlen sıcağında, liman boyunca kendini paralayan kitlelerin bu koşuşturmasına, kabına sığmayan ve gaklayıp guklayan zencilerin bu kör dövüşüne baktıkça insanın gözlerine inanası gelmiyordu.</p>

    <p>Ormanı boylamadan önce, çuvalların numaralandırılması konusunda gerekli şartlı refleksleri edinmek amacıyla, diğer görevlilerle birlikte Şirket’in merkez hangarında, iki koca tartının arasında, sivilce kaplı, pejmürde kılıklı ve şakıyan zencilerin oluşturduğu sidik kokulu kalabalığın ortasına sıkışarak, adım adım soluksuz kalıp boğulma alıştırmaları yapmam gerekti. Her biri peşinden, düzenli aralıklarla salladığı, kendi küçük toz bulutunu sürüklüyordu. Hamallardan sorumlu görevlilerin tok sesli darbeleri bu muhteşem sırtların üzerine, en ufak bir isyana ya da sızlanmaya neden olmaksızın, inip duruyordu. Hödüklere özgü bir edilgenlik. Katlanılan bir acı, bu hamam gibi sıcak toz yuvasının kavurucu havasına katlanırcasına, o kadar basit.</p>

    <p>Müdür, her zamanki gibi saldırgan, numaralandırma ve hileli tartı tekniklerinde gerçekten ilerleyip ilerlemediğimi denetlemek için ara sıra uğruyordu.</p>

    <p>Okkalı sopa darbeleriyle yerli dalgalanmanın arasından, tartılara doğru, kendine bir yol açıyordu. “Bardamu, dedi bana, gevezeliğinin tuttuğu bir sabah, bu zenciler var ya, çevremizi saran, onları görüyorsunuz değil mi?.. İşte ben Küçük Togo’ya geldiğimde, otuz küsur yıl kadar önce, hâlâ sadece balık tutup avlanarak, kabileler arası katliamlar yaparak yaşayıp gidiyordu, bu dürzüler!.. Acemiliğimde, küçük bir acenteciyken, galip geldiklerinde köylerine dönerken, hapır hupur lüpletmek üzere hâlâ kanları akan insan eti yüklü yüzden fazla sepet taşıdıklarını kendi gözlerimle görmüştüm!.. Duydunuz mu beni Bardamu!.. Hâlâ kanları akıyordu! Düşmanlarınınki!.. Ne ziyafet ama!.. Bugün, artık zafer kalmadı! Biz varız! Kabile yok artık! Naz yok! Cafcaf yok! Sadece işçi ve yerfıstığı var! Haydi iş başına! Av bitti! Tüfek bitti! Yerfıstığı ve kauçuk!.. Vergi için! Bize daha fazla yerfıstığı ve kauçuk getirmek için vergi! Hayat bu Bardamu! Yerfıstığı! Yerfıstığı ve kauçuk!.. Sonra, bakın, işte general Tombat<a href="../Text/Section0055.xhtml#Footnote0050" id="Backlink0050"><sup>[50]</sup></a> tam da bize doğru geliyor.”</p>

    <p>O da gerçekten bize doğru geliyordu, güneşin korkunç yükünün altında çökmüş o ihtiyar.</p>

    <p>Aslında artık tam olarak asker sayılmazdı, general, ancak henüz sivil de değildi. “Pordurière”in sırdaşı olarak, İdare’yle Ticaret arasında irtibat kurmaya yarıyordu. Vazgeçilmez bir irtibattı, bu iki öğenin daima rekabet ve sürekli husumet içinde olmalarına karşın. Gelgelelim herkese dudak ısırtacak kadar anasının gözüydü general Tombat. Geçenlerde, örneğin, yüksek makamların işin içinden çıkılmaz buldukları pis bir düşman malı satma işini çözmeyi bile becermişti.</p>

    <p>Savaşın başlarında, Charleroi’nın ardından, azıcık ayağını kaydırmışlardı general Tombat’ın, tam da onurlu bir açığa alınmaya yetecek kadar. O da bu açığa alınışını derhal “en büyük Fransa’nın” hizmetinde değerlendirivermişti. Ancak üzerinden epey zaman geçmiş olmasına karşın Verdun muharebesi hâlâ kafasını kurcalamaya devam ediyordu. Avucunun içinde “fonotelgrafları” evirip çeviriyordu. “Dayanacak kahraman askerciklerimiz! Dayanıyorlar!..” Hangar o kadar sıcaktı ve tüm bunlar bizden o kadar uzakta, Fransa’da, olup bitiyordu ki, general Tombat’yı savaşın gidişatı hakkında daha fazla yorumda bulunmaktan muaf tutmayı yeğliyorduk. Sonuçta nezaket icabı hep bir ağızdan yineledik ve Müdür de bize katıldı: “En kahraman asker bizim asker!” ve Tombat da bu sözlerin üstüne yanımızdan ayrıldı.</p>

    <p>Kısa bir süre sonra Müdür, aceleci gövdeler arasından kendine yeni bir şiddete dayalı yol açtı ve karabiberli toz bulutunun arasında o da kayboldu.</p>

    <p>Gözleri kömür karası ve yakıcı, Şirket’i kazıklama ateşiyle yanıp tutuşuyordu bu adam, beni biraz ürkütüyordu. Onun sadece varoluşuna bile alışmakta güçlük çekiyordum. Dünyada bunun kadar azami düzeyde bir açgözlülük gerilimi üretmeyi becerebilecek kıratta bir insan gövdesi olabileceğini sanmazdım. Bizlerle asla yüksek sesle konuşmazdı, sadece örtülü sözcüklerle, sanırdınız ki tek yaşama nedeni, tek düşüncesi, fesat çevirmek, gözetlemek, tutkulu biçimde ihanet etmekten ibaretti. Onun tek başına, tüm diğer memurların toplamından çok daha fazla çaldığı, hile yaptığı, arakladığı iddia ediliyordu. Bunun doğruluğundan hiç kuşku duymuyordum. Oysa diğerleri de bu konularda hiç tembel sayılmazlardı, inanın bana.</p>

    <p>Fort-Gono’daki stajım süresince, bu kent müsveddesinde dolaşabilecek boş vakti hâlâ bulabiliyordum ve burada kesinlikle arzulanabilecek nitelikte bir tek yere rast gelebilmiştim: hastane.</p>

    <p>Bir yere gelir gelmez, içinizde birtakım özenişlerin ortaya çıktığını görürsünüz. Benim istidadım hasta olmaktı, yalnızca hasta olmak. Herkesin tarzı kendine. Bu hastaperver ve umut verici, müşteki, münzevi, esirgenmiş koğuşların çevresinde dolanıyordum ve onlardan, antiseptik özellikli etkileyiciliklerinden, ancak gönülsüzce uzaklaşabiliyordum. Çekingen küçük kuşlarla ürkek ve rengârenk kertenkelelerin neşe kattığı bu konaklama yeri, çimenlikle çevrelenmişti. “Yeryüzü Cenneti” tarzı.</p>

    <p>Zencilere gelince, onlara çabucak alışılıyor, güleç yavaşlıklarına, fazlasıyla uzun hareketlerine, kadınlarının taşkın karınlarına. Zencilik kendi sefaletinin kokusunu salıyordu, bitmek tükenmek bilmeyen böbürlenmelerinin, berbat boyun eğişlerinin; aslında tıpkı bizdeki yoksullar gibi, ne ki çocuk çok daha fazla ve kirli çamaşır çok daha azdı, bir de el altındaki şarap miktarı daha kesat.</p>

    <p>Hastaneyi içime çekme, onu bu şekilde, iyice, koklama işlemini tamamladığımda, yerli kalabalığın izinden, bir aşçının sömürgedeki erotik soytarılar eğlensin diye Kale’nin yakınına diktiği o bir tür tapınağın önünde bir süre durdum.</p>

    <p>Fort-Gono’nun tuzu kuru beyazları orayı ancak akşam olunca şereflendirirler, bir yandan bol miktarda mazot alırken, tabii gönüllerince esneyip osurmayı da ihmal etmeden, inatla kumar oynarlardı. İki yüz franka güzel patroniçeyle iş tutabiliyordunuz. Bu soytarılar, pantolonları yüzünden, kaşınabilmekte olağanüstü zorlanırlardı, askıları habire kayıp gidiyordu.</p>

    <p>Gece, kentin yerli bölgesinin kulübelerinden koca bir halk çıkagelir ve Tapınağın önünde birikirdi, Beyazların telleri küflenmiş, falsolu valsleri çalabilmek için akla karayı seçen mekanik piyanonun çevresine doluşup tepinmelerini izlemekten ve dinlemekten asla sıkılmazlardı. Patroniçe, zevkten dört köşe, müzik dinlerken sanki dans etmek istermiş gibi havalara girerdi.</p>

    <p>Epey uğraştıktan sonra, onunla bir iki kaçamak görüşme ayarlamayı başardım. Bana, âdet kanamalarının en az üç hafta sürdüğünü itiraf etti. Tropikal iklimin etkisi. Üstelik müşterileri de onun pestilini çıkarıyorlarmış. Öyle çok sık sevişiyor olmalarından değilse de, Tapınak’taki aperitifler epey pahalı olduğundan, müşteriler bir yandan da, sinekten yağ çıkartmak isteyip, giderayak, kalçalarını feci şekilde çimdikliyorlardı. Yorgunluğunun esas kaynağı işte buydu.</p>

    <p>Bu tüccar kadın sömürgede neler olup neler bittiğinden tümüyle haberdardı, bir de, onlarda da sonu gelmeyen âdet kanamalarının etkisiyle süzülüp giden, verandaların altında biçimsizce yamulmuş koltukların mahremiyetinde kederlenen az sayıda memur karılarıyla, ateşli hastalıklardan mustarip subaylar arasında kurulan umutsuz aşk hikâyelerinden.</p>

    <p>Fort-Gono’nun patikaları, büroları, mağazaları, sakat kalmış arzularla dolup taşıyordu. Korkunç ısıya ve giderek artan, aşılması olanaksız bitkinliğe karşın, Avrupa’da yapılabilen her şeyi yapmak, bu azgınların en büyük saplantısı, tatmini, kaçınılmaz öykünmeleriydi sanki.</p>

    <p>Bahçelerin yabanıl, saldırgan, şişkin bitki örtüsü, çitlerin arasında zor zapt ediliyordu, içinde sarımtırak bir Avrupalının adamakıllı çürümekte olduğu, buruşmuş koca bir katı yumurta akı niteliğindeki evlerin her birinin çevresinde azgın marullar oluşturan parlak bir yapraklanmaydı bu. Böylece, Fort-Gono’nun en canlı, en çok tavaf edilen caddesi, Fachoda caddesi boyunca ne kadar memur varsa, o kadar da komple salata vardı.</p>

    <p>Her akşam, cinsi sapık <em>boy</em>’un hazırlamış olduğu küçük yatak iskeletinin bulunduğu, inşaatı herhalde asla bitirilemeyecek olan konutuma geri dönüyordum. <em>Boy</em> bana tuzaklar kuruyordu, kedi gibi kösnüldü, ille de ailemin parçası olmak istiyordu. Gelgelelim, benim aklımı kurcalayan çok daha başka ve çok daha sıkı kaygılar vardı, özellikle de bir süre daha hastaneye sığınma projesi, bu kavurucu cümbüşün içinde ulaşabileceğim biricik ateşkes oydu.</p>

    <p>Savaşta da barışta da, fuzuli işlerle aram hoş değildi. Hatta başka yerlerden, patronun aşçılarından birinden gelen, çok içten ve yepyeni müstehcenlikteki değişik öneriler bile, bana pek yavan gelmişti.</p>

    <p>Emirlere göre, ne pahasına olursa olsun, ormanda yerine geçmem gereken şu sadakatini yitirmiş memur hakkında bilgi toplamayı denemek için Pordurière’deki küçük dostlarımı son bir kez görmeye gittim. Çene yormaya.</p>

    <p>Alacakaranlığa doğru bin türlü dedikodu, söylenti ve iftirayla çalkalanan Fachoda caddesinin bir ucundaki Faidherbe barında da pek dişe dokunur bir şey bulamadım. Yalnızca izlenimler. Rengârenk fenerlerle süslenmiş bu kuytu yerde çöplükler dolusu izlenimler parçalanıyordu. Dev palmiyelerin dantelini sallayan rüzgâr, sivrisinek bulutlarını fincanların içine itekliyordu. Ortalıkta uçuşan sözlerden, Vali de payına düşeni fazlasıyla alıyordu. Onun o iflah olmaz görgüsüzlüğü, pek bulantılı sömürge karaciğerlerinin, yemek öncesi rahatladığı koyu aperitif sohbetlerinin ana konusunu oluşturuyordu.</p>

    <p>Fort-Gono’nun tüm arabaları, toplam on küsur adet, o sırada taraçanın önünde piyasaya çıkmışlardı. Sanki asla o civardan öteye gitmiyor gibiydi bu arabalar. Faidherbe meydanının, çılgın bir Akdeniz kasabasını andıran, havalı bir ortamı, ağdalı bir dekoru, abartılı bir bitkisel ve sözel bolluğu vardı. On araba Faidherbe meydanını yalnızca beş dakikalığına terk ediyor, aynı turu bir daha atıyordu, koyu kahverengi bir beze sarılmış, soluk Avrupalı kansızlığından oluşan yüküyle birlikte, o kırılgan ve ufalanan varlıklar, tehdit altındaki meyveli dondurmalar gibi.</p>

    <p>Sömürgeliler, haftalarca ve yıllarca bu şekilde birbirlerinin önünden geçiyorlardı, artık ötekinin suratına bakamayacak derecede birbirlerinden nefret etmekten yoruluncaya dek. Askeri ve sivil selam vermelere duyarlı birkaç subay, ailelerini gezintiye çıkarmıştı, eşler özel hijyenik kadın bağlarıyla kundaklanmıştı, çocuklara gelince, o çekilmez Avrupalı iri solucan türü, onlar da sıcakta buharlaşıyorlardı, sürekli ishal halinde.</p>

    <p>Kumanda etmek için ayağına postal geçirmek yetmez, emir verecek birliklerin de olması gerek. Fort-Gono’nun ikliminde Avrupalı kadrolar tereyağından da beter eriyorlardı. Koca bir tabur bile orada kahvenin içindeki bir şeker parçasına dönüyordu, ne kadar bakarsan bak, görünmüyordu. Birliğin çoğu hep hastanedeydi, sıtma mahmuru, her bir kılı ve kıvrımı parazitle dolu, küflü çarşafların altında habire otuzbir çeken, durmadan birbirini kazıklayan, ikide bir ateşlenerek, titiz biçimde kışkırtılıp üzerine titrenen nöbetler geçiren, sigaralarla sinekler arasında gömülüp kalmış manga manga asker. Yeşil panjurların tatlı gölgesinde, bu zavallı sefiller, utanç verici seçkinler topluluğu, sürüm sürüm sürünüyordu, çabucak gözden düşmüş uzatmalılarla dükkân çırakları iç içe –hastane karmaydı– hepsi de ormandan ve amirlerden kaçma derdinde, kıstırılmış.</p>

    <p>Uzun sıtma uyuklamalarının sersemliği süresince, hava o kadar sıcaktır ki sinekler bile dinlenirler. Yatakların her bir kenarından sarkan, soluk ve kıllı kollarda pasaklı kitaplar sallanmaktadır, hep fire verir o kitaplar, asla yeterince tuvalet kâğıdı bulamayan dizanterililer ve aynı zamanda Yüce Tanrı’ya saygısızlık içeren eserleri kendince sansürleyen hiddetli rahibeler yüzünden sayfaların yarısı eksiktir. Alayın kıl bitleri herkesin olduğu gibi onların da, yani rahibelerin de, başına bela oluyordu. Daha iyi kaşınabilmek için, o da hâlâ sıcaktan piştiğinden bir türlü soğuyamamış sabahki ölüyü de gizleyen paravanaların arkasına geçip eteklerini kaldırıyorlardı.</p>

    <p>Ne kadar kasvetli olursa olsun, sömürgede hastane, yine de insanın kendini biraz unutturabildiğini hissettiği, dışarıdaki insanlardan, şeflerden korunduğu biricik mekândı. Köleliğe mola, yani işin özü buydu ve de elimin altındaki biricik mutluluk.</p>

    <p>Kabul koşulları, hekimlerin alışkanlıkları, saplantıları konusunda bilgi topluyordum. Ormana gidişimi, artık sadece umutsuzluk ve isyanla tasarlayabiliyordum ve daha şimdiden kendime söz vermiştim, ilk fırsatta ulaşabileceğim bilumum hummaya yakalanıp, Fort-Gono’ya hasta olarak dönecektim hem de o kadar kuruyup solmuş, o kadar tiksindirici bir halde olacaktım ki, beni sadece hastaneye kabul etmekle kalmayıp Fransa’ya geri göndermeye de razı olmak zorunda kalacaklardı. Hasta olmak için ne numaralar biliyordum neler, hem de en kıyağından, yenilerini de öğrendim, özel olarak sömürgeler için tasarlanmışlarından.</p>

    <p>Bin bir güçlükle baş etmeye hazırlıyordum kendimi, çünkü ne Pordurière Şirketi’nin müdürleri, ne de askeri birliklerin şefleri, sidikli yatakların arasında pişpiriklemekten pişmiş, cılız kurbanlarını köşeye sıkıştırma konusunda kolay kolay pes etmiyorlardı.</p>

    <p>Gereken her yerden çürümeye kararlı bir halde bulacaklardı beni. Üstüne üstlük, genelde, hastanede çok az bir süre kalmıyordu, eğer sömürge kariyerinizi orada kesin olarak noktalamak niyetinde değilseniz tabii. Ateşlilerin en sivri zekâlıları, en kerataları, en sağlam karakterle donanmış olanları, bazen metropole giden bir taşıtın kenarına ilişmeyi başarıyorlardı. Tatlı bir mucizeydi bu. Hastaneye yatırılan hastaların çoğu, kurnazlıklarını tükettiklerini, kurallara yenik düştüklerini kabullenir ve son kilolarını da yitirip safralarını boşaltmak üzere ormana dönerdi. Hastane düzenindeyken eğer kinin onları tümüyle larvaların eline teslim ederse, papaz saat on sekiz sularında göz kapaklarım kapatmakla yetinir ve dört Senegalli görevli bu solgun artıkları paketleyip, dalgalı saclarının altında sıcak mı sıcak, asla arkaya arkaya iki kez gidilmeyecek kadar sıcak, tropikalden de beter Fort-Gono kilisesinin yanındaki lüleci çamurlarını çevreleyen çite doğru götürürdü. Ayakta durabilmek için, o kilisede, köpek gibi pofurdamak gerekirdi.</p>

    <p>İşte, kendilerinden istenen her şeyi yapmakta anlaşılan bayağı zorlanan insancıklar böyle gelip geçer: gençliğinde kelebek ve sonunda solucan.</p>

    <p>Hâlâ şurdan burdan bir iki ayrıntı toplamaya, bir fikir edinebilmek için bilgi almaya çalışıyordum. Müdür’ün bana Bikomimbo konusunda betimledikleri yine olacak şey değil gibi geliyordu bana. Yani orası bir tür deneme acentesiydi, bu bir sızma girişimiydi, kıyıdan uzağa, en az on gün mesafeye, yapayalnız, yerlilerin arasında ve onların ormanlarının ortasında, hani bana hastalık ve hayvanat kaynayan dev bir yabanlık olarak tanımlanan o ormanda.</p>

    <p>Ötekiler, tükenmişlikle saldırganlık seçenekleri arasında gidip gelen şu Pordurière’deki küçük arkadaşlar, basbayağı kaderimi kıskanıyor olmasın sakın? Salaklıklarının (zaten başka neleri vardı ki?) derecesi, devirdikleri alkol miktarına, aldıkları mektuplara, gün içinde yitirdikleri umudun derecesine bağlı olarak değişkenlik gösteriyordu. Genel anlamda, yıkıldıkça, daha da çok şişiniyorlardı. Hayalet olmuş olsaydılar (savaştaki Ortolan gibi) her şeyi yapmaya cüret edebilirlerdi.</p>

    <p>Aperitif bir üç saatimizi alıyordu. Sürekli Vali’den, tüm sohbetlerin odak noktası, söz ederdik ve de çalınabilecek ya da çaIınamayacak nesnelerden, ardından da son olarak cinsellikten: yani sömürge bayrağının üç rengi. Katılan memurlar laflarını hiç sakınmadan askerleri irtikâp ve görevi kötüye kullanma batağına saplanmış olmakla suçluyorlardı, ancak askerler de bu suçlamayı aynen iade ediyorlardı. Tüccarlarsa tüm bu yiyici takımını ikiyüzlü sahtekârlar ve vurguncular olarak görüyorlardı. Vali’ye gelince, en az on yıldır her sabah ortalık açığa alınacağı haberleriyle çalkalanıp duruyordu, ancak bu gözden düşüşü müjdeleyecek o ilginç telgraf bir türlü gelmek bilmiyordu, hem de, her hafta, ezelden beri, Bakan’a hitaben kaleme alınmış ve bu yerel zorbaya yönelik bin türlü çok somut iğrençlik salvosunu içeren en az iki imzasız mektup yollandığı halde.</p>

    <p>Soğan zarı gibi derilere sahip olan zencilerse bayağı şanslıydı, çünkü beyaz adam, asitli salgısıyla yumuşak pamuklu gömleği arasına bölmelenmiş vaziyette, kendi kendini zehirlemekteydi. Öyle olunca da, ona yanaşanın vay haline. <em>Amiral-Bragueton</em>’dan beri bu konuda şerbetliydim.</p>

    <p>Birkaç güne kalmadan kendi Müdürüm hakkında epey şey öğrendim, hem de öyle böyle değil! Bir savaş limanı hapishanesinden bile daha çok adilikle dolu geçmişi hakkında. Ne ararsanız vardı geçmişinde ve hatta, sanırım, muhteşem adli hatalar bile. Kabul etmek gerekir ki tipten de kaybediyordu, kesinlikle, cani suratlıydı, daha doğrusu, kimseyi itham etmeyelim, tedbirsiz bir adamdı, hedefine ulaşma konusunda olağanüstü aceleci, bu da zaten aynı kapıya çıkar.</p>

    <p>Öğle uykusu saati geldiğinde, geçerken, Faidherbe bulvarındaki malikânelerinin gölgesinde yığılmış, orda burda birkaç beyaz kadın görmek mümkündü, iklimin erkeklerden çok daha fazla çirozlaştırdığı subay ve sömürgeli eşleri, zarifçe mütereddit ince sesli, olağanüstü hoşgörülü gülümsemeli, eceli gelmiş ama halinden memnun yaratıklar gibi tüm solgunluklarının üstü allanıp pullanmış. Tüm bu nakledilmiş burjuva bayanlar, kendinden başka güvenecek kimsesi olmayan Tapınağın patroniçesi kadar cesur ve basiretli olamıyorlardı. Öte yandan, Pordurière Şirketi çok sayıda benim gibi küçük beyaz memur tüketiyordu, bataklıkların yanındaki orman acentelerinde, bu insan müsveddelerinden onlarcasını yitiriyordu her mevsim. Onlar öncülerdi.</p>

    <p>Her sabah, Ordu’yla Ticaret, hastanenin Bürosuna kadar gelip adamları için ağlaşıyorlardı. Her Tanrı’nın günü yüzbaşılardan biri gelip, üç sıtmalı pişpirikçi çavuşuyla frengili iki onbaşının, tam da bir bölük oluşturmak için eksikliğini hissettiği o kadroların, kendisine derhal teslim edilmesi için İdareci’yi tehdit edip kıyametler koparıyordu. Eğer ona “o kıçını kaldırmaktan âciz dalgacılarının” öldükleri söylenirse, işte ancak o zaman hastane yöneticilerinin yakasını bırakıyor ve çaresiz, gerisin geriye, Tapınak’ta biraz daha kafa çekmeye gidiyordu.</p>

    <p>İnsanlar, günler ve nesneler, bu yeşillikte, bu iklimde, sıcakta ve sivrisinekli ortamda, o kadar çabuk yok oluyordu ki, bunu fark edecek zamanı ancak bulabiliyordunuz. Kaçışı yoktu, iğrençti bu, parçalara, cümlelere, uzuvlara, pişmanlıklara, hücrelere ayrışarak, güneşte kayboluyorlardı, ışık ve renk çağlayanında eriyorlardı ve hem tadı hem de zamanı yanlarına katıyorlardı, kaçışı yoktu. Geride sadece göz alan bir endişe kalıyordu.</p>

    <p>Nihayet, görev yerimin yakınlarına kadar beni taşıyacak olan küçük şilep, kıyı boyunca ilerleyerek, Fort-Gono açıklarında demirledi. <em>Papaoutah</em>’tı<a href="../Text/Section0055.xhtml#Footnote0051" id="Backlink0051"><sup>[51]</sup></a> adı. Küçük yamyassı bir teknesi vardı, haliçlere göre imal edilmiş. Odun yakıyordu <em>Papaoutah.</em> Gemideki tek beyaz olma sıfatıyla, bana mutfakla hela arasında bir yer bahşedildi. Denizde o kadar ağır ilerliyorduk ki, bunun önce koydan çıkabilmek için alınan bir önlem olduğunu sandım. Ancak hızımız hiç artmadı. Bu <em>Papaoutah</em> inanılmaz derecede güçten yoksundu. Böylece, kıvrak buğulu sıcakta, bodur ağaçlı ve boz bir sonsuz şerit oluşturan kıyıdan uzaklaşmadan yol aldık. Ne gezintiydi ama! <em>Papaoutah</em> güçlükle yarıyordu suları, sanki tüm terini akıtmış da içinde yüzüyormuşçasına. Dalgacıkları teker teker sarmalıyordu, pansuman yaparcasına. Gemi kılavuzu, uzaktan görebildiğim kadarıyla, melez gibi gelmişti bana; “gibi gelmişti” diyorum, çünkü asla bundan emin olmak için kaptan köprüsüne kadar çıkabilecek enerjiyi bulamadım kendimde. Saat beş sularına kadar, güneş güvertede kaldığı sürece, dar koridorun gölgesinde biricik yolcular olan zencilerle mahsur kalmayı yeğledim. Güneşin kafanızı gözlerden başlayarak yakmaması için, lağım faresi gibi göz kırpıştırmak gerekiyordu. Saat beşten sonra ufukta bir göz gezdirebilmek mümkündü, hayatın tadı. Şu boz kesit, orada, suyun hizasındaki tıkız toprak parçası, o bir nevi ezilmiş kolun alt kısmı, bana hiç de güven telkin etmiyordu. Bu havayı solumak çok iğrençti, geceleyin bile, daima öylesine ılık, küflü bir deniz havası. Tüm bu yavanlık insanın midesini kaldırıyordu, makine dairesinden yükselen kokular ve üstelik gündüz şu tarafı fazla sarımtırak, öte tarafı fazlasıyla mavi dalgalar da cabası. İnsan kendini <em>Amiral-Bragueton</em>’dakinden bile beter hissediyordu, katil askerler faslı hariç, elbette.</p>

    <p>Nihayet varış limanıma yaklaştık. Adını anımsattılar bana: “Topo.” Bu yağlı bulaşık sularının üzerinde, konserveden oluşan dört öğün yemeği sindire sindire yiyecek kadar bir zaman zarfında, aksıra tıksıra, titreye titreye yanaşabildi sonunda <em>Papaoutah.</em></p>

    <p>Diken gibi bambularla kaplı kıyıda, çatısı saman saplı üç kocaman kulübe beliriyordu. Uzaktan bakınca, ilk bakışta oldukça sevimli bir izlenim yaratıyorlardı. Kumlu geniş bir nehir ağzı, benimkiymiş, öyle dediler, oradan yol alıp, kayıkla, ormanımın ortasına ulaşacakmışım. Topo’da, bu deniz kıyısındaki karakolda, sadece birkaç gün kalacaktım, öyle ayarlanmıştı, nihai sömürgeci kararlarımı alıncaya dek.</p>

    <p>Rotamızı hafif bir iskeleye doğru çevirdik ve <em>Papaoutah,</em> koca gövdesiyle, ona ulaşmadan önce, dibi sıyırdı. Bambudan yapılmıştı, iskele, gayet iyi hatırlıyorum. Onun da kendi özgeçmişi vardı, her ay yeniden inşa ediliyordu, öyle dendi bana, binlercesi birden onu yalayıp yutmaya gelen çevik ve atik yumuşakçalar yüzünden. Hatta, bu müebbet inşaat, Topo karakolunun ve mıntıkasının komutanı teğmen Grappa’yı<a href="../Text/Section0055.xhtml#Footnote0052" id="Backlink0052"><sup>[52]</sup></a> perişan eden umut kırıcı uğraşlardan biriydi. <em>Papaoutah</em> sadece ayda bir sefere çıkardı, ne var ki yumuşakçaların onun iskelesini lüpletmesi bir ay bile sürmüyordu.</p>

    <p>Vardığımızda, teğmen Grappa evrakıma el koydu, namuslarını denetledi, bakir bir evrak defterine kaydetti ve bana aperitif ikram etti. İki yılı aşkın bir süredir Topo’ya gelen ilk yolcu olduğumu açıkladı bana. Topo’ya gelip gidilmezdi. Topo’ya gelmek için hiçbir neden yoktu. Teğmen Grappa’nın emrinde hizmet veren bir de çavuş Alcide vardı. Bu inzivada birbirlerinden pek hoşlanmıyorlardı. “Astıma karşı hep dikkatli davranmak zorundayım, diye belirtti bana teğmen Grappa daha ilk temasımızda, fazlasıyla yüz göz olmaya meyilli!”</p>

    <p>Bu kıraçlıkta bir vukuat düşlemeye kalksanız bile pek inandırıcı olmayacağı için, ortam elverişli değildi, çavuş Alcide önceden bir sürü “vukuat yok” belgesi hazırlardı ve teğmen Grappa bunları sektirmeden imzalar, <em>Papaoutah</em> da düzenli olarak genel Vali’ye taşırdı.</p>

    <p>Çevre lagünler arasında ve ormanın dip bucağında küflenmiş, kırıp geçirilmiş, tripanozomun<a href="../Text/Section0055.xhtml#Footnote0053" id="Backlink0053"><sup>[53]</sup></a> ve süreğen sefaletin sersemlettiği birkaç kavim çürüyüp duruyordu; bununla birlikte bu kavimler az buçuk bir vergi ödüyordu yine de ve elbette sopa zoruyla. Söz konusu sopayı vekâleten kullanmak üzere de gençlerin arasından birkaç milis devşiriliyordu. Milislerin sayısı on iki kadardı.</p>

    <p>Nasıllardı anlatabilirim, onları yakından tanıdım. Teğmen Grappa bu ballı delikanlıları kendine göre donatır ve asker tayınıyla beslerdi. On iki kişiye bir tüfekti ölçü! Ve herkese bir küçük bayrak. Ayakkabı yok. Gelgelelim bu dünyada her şey görece ve mukayeseye tabi olduğu için, yerel devşirmeler Grappa’nın işini gayet iyi idare ettiği kanaatindeydiler. Hatta Grappa her gün yeni gönüllüleri reddetmek zorunda kalıyordu, üstelik bayağı coşkuluydular, ormandan bıkmış usanmış ana baba kuzuları.</p>

    <p>Köyün civarlarında av pek kesattı ve haftada en az bir nine yeniyordu, ceylan niyetine. Saat yediden itibaren, her sabah, Alcide’in milisleri talime çıkarlardı. Kulübesinin, bana tahsis etmiş olduğu bir köşesinde yatıp kalktığımdan, bu cümbüşü izlemek için en elverişli yere kurulmuştum. Böylesine istekli askerlere dünyanın hiçbir ordusu asla sahip olamamıştır. Alcide’in çağrısı üzerine, bir yandan kumu dörder, sekizer, sonra da on ikişerli sıralar halinde arşınlarken, bu yabaniler kendilerini paralayarak olmayan çuvallar, ayakkabılar, hatta süngüler düşlüyorlardı ve dahası, daha da zor olanı, onları kullanıyormuş gibi yapıyorlardı. Hâlâ şuracıkta ve dipdiri duran doğanın içinden daha yeni çıkıp geldiklerinden, biricik giysileri bir tür kısacık haki dondan ibaretti. Geride ne varsa hepsini kendileri düşlemek zorundaydılar ve onlar da bunu yapıyordu. Alcide’in kesin bir emri üzerine, bu yaratıcı savaşçılar, sanal çuvallarını yere bırakarak, bir koşu gidip sözde düşmanlara, sözde öldürücü darbeler vuruyorlardı. Düğmelerini çözmüş gibi yaptıktan sonra, görülmez silahlarını çatıyorlar ve yeni bir işaret üzerine de bu kez yaylım ateşi soyutlamalarıyla coşuyorlardı. Onların böyle dolap beygiri gibi döndüklerini, özene bezene debelendiklerini, kopuk kopuk ve tamamen gereksiz ince ayrıntılı hareketlerle kendilerini kaybettiklerini gördükçe, insana hafakanlar basıyordu, kasvet çökecek derecede. Üstelik Topo’da, denizle nehrin aynaları arasında kumun kusursuzca yoğunlaştırdığı, parlatılmış ve katışmış ham sıcaklık ve boğulma hissi, insana güneşten yeni kopup düşmüş bir parçanın üzerine zorla oturtulmakta olduğuna dair kıçının üzerine yemin bile ettirirdi.</p>

    <p>Ancak bu amansız koşullar Alcide’i bağırmaktan alıkoymuyordu, aksine. Çığlıkları akıl almaz talimini aşıp çok daha öteye, tropik ormanın sınırındaki ulu sedirlerin doruklarına kadar varıyordu. Hatta daha da ötelerde gök gürültüsünü andırırcasına yankılanıyordu: “Hazır ol!” nidaları.</p>

    <p>Bu sırada teğmen Grappa adalet dağıtmaya hazırlanıyordu. Bu konuya tekrar döneceğiz. Lanetli iskelesinin oynak inşaatını da gözetliyordu, ama daima uzaktan ve kulübesinin gölgesine sığınarak. İyimser ve kuşkucu bir şekilde <em>Papaoutah</em>’ın her gelişinde birlikleri için tam bir donanımın yollanmasını beklemeye koyuluyordu. İki yıldır boşu boşuna talep ediyordu bu tam donanımını. Korsikalı olduğu için, milislerinin hâlâ çırılçıplak olduklarını gördükçe, Grappa kendini belki de bir başkasının hissedeceğinden daha fazla aşağılanmış hissediyordu.</p>

    <p>Kulübemizde, yani Alcide’inkinde, sözümona yasadışı bir alışveriş sürdürülüyordu, entipüften nesneler, pestenkerani şeyler. Zaten Topo’nun tüm kaçakçılık işleri Alcide’den sorulurdu, çünkü azıcık mal istiflemişti, başkası da yoktu, paketlenmiş ya da ham tütün, birkaç litre alkol ve bir iki metrelik pamuklu.</p>

    <p>Topo’nun on iki milisi Alcide’e gerçek bir sempati besliyorlardı, gözle görülür biçimde, üstelik de onları ölçüsüzce azarladığı ve epey haksızca kıçlarını tekmelediği halde. Ancak bu çıplak yaşam meraklısı askerler, onda o yakın akrabalığın yadsınamaz alametlerini ayrımsamışlardı, yani o onulmaz, doğuştan fukaralığın. Tütün onları yakınlaştırıyordu, ne kadar zenci olurlarsa olsunlar, eşyanın tabiatı meselesi. Yanımda Avrupa’dan birkaç gazete getirmiştim. Alcide haberlerle ilgilenme arzusuyla onlara göz gezdirdi ancak her ne kadar üç kez dikkatini bu bölük pörçük sütunlara yoğunlaştırmayı denediyse de, okumayı bitiremedi. “Aslına bakılırsa, diye itiraf etti bana bu başarısız girişimden sonra, ben haberleri artık hiç sallamıyorum! Üç yıldır buradayım!” Bu sözler Alcide’in beni keşiş numarası yaparak şaşırtmaya çalıştığı anlamına gelmiyordu elbette, hayır, ancak tüm dünyanın ona karşı su götürmez kayıtsızlığı, kabalığı, onu da karşılığında, tezkere bırakmış çavuş sıfatıyla, tüm dünyaya, Topo hariç, sanki ayrı bir gezegenmiş gibi davranmaya zorluyordu.</p>

    <p>Zaten temiz yürekli adamdı, Alcide, yardımsever, cömert, falan filan. Bunu daha sonra anladım, iş işten geçtikten sonra. Ondaki o müthiş tevekkül, yani ordu ya da başka yere ait zavallıları öldürmeyi de onları yaşatmak kadar kolaylaştıran o temel nitelik, belini büküyordu. Garibanlar asla ya da neredeyse asla sormazlar, katlandıkları şeylerin nedenini niçinini. Birbirlerinden nefret etmekle yetinirler, o kadar.</p>

    <p>Kulübemizin çevresinde, acımasız, kızgın kum lagünlerinin ortasına serpilmiş, şu minik garip çiçekler yetişiyordu, taze ve kısa ömürlü, yeşil, pembe ya da lal, Avrupa’da yalnızca kimi porselenlerin üstündeki desenlerde görülebilen, budalaca olmayan ve ilkel bir tür çançiçeği. Upuzun berbat güne, saplarının üstünde içine kapanmış olarak katlanırlar ve akşam olduğunda açarken de ilk ılık meltemle birlikte tatlı tatlı titreşirlerdi.</p>

    <p>Günün birinde onlardan küçük bir buket topladığımı gören Alcide, beni uyardı: “İstersen onları toplayabilirsin, ama sakın sulama, şu küçük kaltakları, ölürler... Pek hassastırlar, bizlerin, Rambouillet’de asker çocuğu okullarında yetiştirdiğimiz ‘günebakanlara’ benzemezler! Onların üstüne işesen de olurdu!.. Her şeyi emip yutarlardı!.. Zaten, çiçek dediğin, insan gibidir... Ne kadar iriyse o kadar dangalaktır!” Bu elbette teğmen Grappa’ya bir göndermeydi, bedeni azman ve belalı, elleri kısacık, lal, korkunçtu. Asla hiçbir şey anlayamayacak olan eller. Zaten Grappa da bir şey anlamaya çalışmıyordu.</p>

    <p>Topo’da iki hafta kaldım ve bu iki hafta boyunca Alcide’in yalnızca varlığını ve aşını, yatak ve kum pirelerini (iki ayrı cins) değil, kininini ve yakındaki kuyunun, amansızca ılık ve ishalli suyunu da paylaştım.</p>

    <p>Günün birinde kibarlığı tutan teğmen Grappa, istisnai olarak, beni evinde kahve içmeye davet etti. Kıskançtı Grappa ve yerli kapatmasını asla kimselere göstermezdi. Dolayısıyla beni davet etmek için zenci avradının köye ailesini görmeye gittiği bir günü seçmişti. Bu aynı zamanda mahkemesinde duruşma günüydü. Beni etkilemek istiyordu.</p>

    <p>Kulübesinin çevresinde, sabahın köründen itibaren damlayan davalılar kalabalıklaşmıştı, peştamalların renk kattığı ve çığrışan tanıkların alacaladığı başına buyruk bir kitle. Mahkemeye işi düşenlerle sıradan izleyiciler hep birlikte ayakta, aynı çemberin içinde karışmıştı, hepsi de buram buram sarımsak, sandal ağacı, ekşimiş tereyağı, safranlı ter kokuyordu. Tıpkı Alcide’in milisleri gibi, tüm bu insanlar da öncelikle düşsel bir âlemde kendinden geçercesine yırtınmaya meraklı gibiydiler; gergin ellerini başlarının üstünde savlar fışkırtarak sallarken etrafa kastanyet sesini andıran bir dil paralıyorlardı.</p>

    <p>Teğmen Grappa, palmiye ağacından, gıcırtılı ve dertli koltuğuna gömülmüş, tüm bu harman yapılmış tutarsızlıkların karşısına geçmiş sırıtıyordu. Gereğini düşünmek için, karakolun tercümanına bel bağlıyordu, tercüman da karşılığında, sırf ona hitaben ve bağıra çağıra, akıl almaz talepler geveliyordu.</p>

    <p>Söz konusu olan belki, kızları geçerli bir biçimde satıldığı halde, onu asla kocasına teslim etmeyen kimi ebeveynlerin iade etmeyi reddettikleri kör bir koyunla ilgili olabilirdi, bahane de gelinin erkek kardeşinin tam da bu arada koyuna bakan kişinin kız kardeşini öldürmüş olması olabilirdi. Ve bundan bile karmaşık daha nice vızıldanma.</p>

    <p>Bizim hizamızda, bu çıkar ve örf âdet sorunlarını tutkuyla izleyen yüzlerce surat, kısa tok vuruşlu seslerle ya da koca gluglularla, dişlerini sergiliyordu, zencice sözcükler.</p>

    <p>Sıcaklık had safhaya varıyordu. İnsanın çatının köşesinden gökyüzüne bir göz atası geliyordu, acaba başımıza bir felaket mi geliyor diye meraklanarak. Ufukta bir sağanak belirtisi bile yoktu.</p>

    <p>— Ben şimdi onları uzlaştırmasını bilirim! diye kararlaştırdı sonunda, hava sıcaklığının ve ağız dalaşlarının çözüm bulmaya yönelttiği Grappa. Nerede gelinin babası?.. Getirin şunu!</p>

    <p>— Burada! diye yanıtladı yirmi kafadar birden, gayet vakur biçimde onu sarmalayan, Roma usulü, sarı bir peştamal takınmış hayli pörsük bir yaşlı zenciyi önlerine katarak. O, yani ihtiyar zenci, yumruğu sıkılı, sağında solunda anlatılan ne varsa, altını çizerek yineliyordu. Buraya hiç de şikâyetçi olmaya gelmiş gibi bir hali yoktu, daha çok, zaten artık epeydir pek de olumlu bir sonuç çıkacağını beklemediği bir dava vesilesiyle biraz oyalanmaya gelmişe benziyordu.</p>

    <p>— Haydi! diye emretti Grappa. Yirmi kamçı! Bitsin şu iş! Bu ihtiyar pezevenge yirmi çavun darbesi vurulsun!.. Şu kıçı kırık koyun martavallarıyla iki aydır her Perşembe karşıma çıkıp kafa ütülemek neymiş görsün!</p>

    <p>İhtiyar dört iri kıyım milisin üstüne doğru geldiğini gördü. Önce ondan ne istendiğini anlayamıyordu ve sonra da birden kan çanağına dönmüş gözleri fal taşı gibi açıldı, tıpkı henüz daha önce hiç sopa yemeyen ödü kopmuş yaşlı bir hayvan gibi. Aslına bakılırsa direnmeye çalışmıyordu, ancak adaletin bu sillesini en az acı çekecek biçimde karşılamak için nasıl durması gerektiğini de kestiremiyordu.</p>

    <p>Milisler onu peştamalının kumaşından çekiştiriyordu. Aralarından ikisi ille de diz çökmesini istiyor, diğerleriyse aksine yüzükoyun uzanmasını emrediyorlardı. Sonunda, olduğu gibi, öylece, peştamalı sıyrılmış, yere yapıştırılması konusunda anlaştılar ve anında sırtına ve pörsük kalçalarına inen darbelerle eşek sudan gelinceye kadar dayak yedi hem de yapılı bir katırı bile sekiz gün boyunca böğürttürecek cinsten. Kıvrandıkça, fışkıran kanla karışık ince kum taneleri karnının etrafına yıvışıyordu, öyle bir çığlık çığlığa kum tükürüyordu ki, keyif olsun diye işkence edilen, hamile, azman, base cinsi bir dişi köpeği andırıyordu.</p>

    <p>İzleyenler olay devam ettiği sürece seslerini çıkarmadılar. Yalnızca cezalandırma işleminin sesleri duyuluyordu. İş bitince, iyice sersemleyen ihtiyar ayağa kalkmaya ve Roma usulü peştamalını beline dolamaya çalıştı. Ağzından, burnundan ve özellikle de tüm sırtından bolca kan geliyordu. Bir sürü dedikodu ve yorumla çalkalanan kalabalık onu da yanına katarak uzaklaştı, matem havasında.</p>

    <p>Teğmen Grappa purosunu yeniden yaktı. Benim önümdeyken bu tür şeylere mesafeli davranmaya özen gösteriyordu. Sanmıyorum ki bu tutumu başkalarından daha Neronvari bir adam olmasından kaynaklanıyor olsun, gelgelelim düşünmeye zorlanmaktan hiç hoşlanmıyordu. Bu onun canını sıkıyordu. Adli görevlerini yerine getirirken onun sinirlerini asıl geren şey, ona sorulan sorulardı.</p>

    <p>Aynı gün kolay kolay unutulmayacak cinsten iki dayak daha izledik, bunlar da başka şaşırtıcı öykülerin sonucuydu, geri alınmış drahomalar, hazırlanacağı sözü verilmiş zehirler... kuşkulu vaatler... nesebi belirsiz çocuklar...</p>

    <p>— Ah! bir bilseler o uyuşmazlıklarını hiç iplemediğimi, gelip bana o dalyaraklıklarını anlatarak kafa ütülemek için ormanlarını terk edip buralara kadar gelmezlerdi!.. Ben gidip onları kendi ıvır zıvır dertlerimden haberdar ediyor muyum sanki? diye kestirip atıyordu Grappa. Yine de, diye düzeltti sözlerini, böyle giderse bu pisliklerin benim adaletimden zevk almaya başladıklarına inanacağım!.. İki yıldır onları caydırmak için elimden geleni yapıyorum, yine de her Perşembe geri geliyorlar... Üstelik ister inanın ister inanmayın, delikanlı, geri gelenler de neredeyse hep aynı kişiler!.. Sapık bunlar, besbelli!..</p>

    <p>Ardından sohbet konusu Grappa’nın düzenli olarak tatillerini geçirmeye gittiği ve emekli olunca, altı yıl sonra, yerleşmeyi düşündüğü Toulouse’a kaydı. Bu böyle kararlaştırılmıştı! Tam da tatlı tatlı “calvados” içmekteydik ki bilmem ne kadarlık bir cezaya mahkûm olmuş ve cezasını çekmeye gelmekte gecikmiş bir zenci tarafından bir kez daha rahatsız edildik. Diğerlerinden iki saat sonra kendiliğinden çıkagelip bedenini çavun darbelerine sunmak istiyordu. Ormanı geçerek iki gün ve iki gecelik bir mesafedeki köyünden buraya kadar geldiği için de, eli boş dönmek istemiyordu. Ne var ki gecikmişti ve Grappa da adli zamanlama konusunda katiyen ödün vermezdi. “Bana ne! Geçen sefer gitmeseydi!.. Bu bok herifi elli çavun darbesine mahkûm edişim geçen Perşembe’ydi!”</p>

    <p>Müşteri yine de itiraz ediyordu çünkü geçerli bir mazereti vardı: apar topar köyüne dönmek zorunda kalmıştı çünkü anasının cenazesine yetişecekti. Tek başına üç ya da dört anası vardı. İtirazlar...</p>

    <p>— Bir sonraki duruşma gününde halledilecek!</p>

    <p>Ancak söz konusu müşterinin köyüne gidip gelmesi neredeyse önümüzdeki Perşembe’yi bulacaktı. Karşı çıkıyordu. İnat ediyordu. Bu mazoşisti ite kaka ve kıçını adamakıllı tekmeleyerek kampın dışına atmak gerekti. Bu hiç hoşuna gitmedi değil ama yeterli de değildi... Neyse, sonunda soluğu Alcide’in yanında aldı o da bunu fırsat bilip çeşit çeşit ham tütün sattı bu mazoşiste, paket halinde ve enfiyelik toz olarak.</p>

    <p>Bu bir dizi olayla epey eğlenmiş olarak Grappa’nın iznini istedim, o da zaten öğlen uykusu için, köyünden dönmüş olan yerli hatununun dinlenmekte olduğu kulübenin öbür ucuna çekilmekteydi. Şaheser bir çift memesi vardı bu zenci avradın, Gabonlu Sörler iyi yetiştirmişti onu. Bu taze sadece peltek peltek Fransızca konuşmakla kalmıyor, aynı zamanda kinini reçelin içine katarak sunmasını ve “Amerikan”<a href="../Text/Section0055.xhtml#Footnote0054" id="Backlink0054"><sup>[54]</sup></a> pirelerini ayak tabanınızın derinliklerinden bile söküp almasını biliyordu. Sömürgelinin yaşamını şenlendirmenin yüzlerce yöntemini biliyordu, onu yormadan ya da yorarak, nasıl isterse.</p>

    <p>Alcide beni bekliyordu. Biraz kırılmıştı. Teğmen Grappa’nın bana lütfetmiş olduğu bu davetti herhalde onu içini dökmeye iten. Hem de bir döküldü pir döküldü. Bunu yapmasını ondan rica etmeme gerek kalmadan bana teğmen Grappa’nın, iyice boka bulanmış bir portresini çizdi. Ona kendisiyle hemfikir olduğumu söyledim. Alcide’in zayıf noktası ise, bunu kesinlikle yasaklayan tüm askeri talimatnamelere karşın, kaçakçılık yapmasıydı, hem çevre ormanlardaki zencilerle hem de emrindeki milis gücünün on iki yerli askeriyle. Tüm bu insanlara kaçak tütün satıyordu, acımasızca. Milisler tütün istihkaklarına kavuştuklarında, alacak maaşları da kalmamış oluyordu, hepsi tüttürülmüştü. Hatta peşinen tüttürüyorlardı. Bu ufak çaplı uygulama, bölgedeki nakit darlığı dikkate alındığında, Grappa’nın iddiasına göre vergi gelirlerine zarar veriyormuş.</p>

    <p>Teğmen Grappa, ihtiyatlı olduğundan, Topo’da kendi yönetimi altında skandal yaratmak istemiyordu, ancak yine de hır çıkarıyordu, belki de kıskandığından. Mevcut en minicik yerli tasarrufun bile anlaşılabilir nedenlerle vergiye ayrılmasını istiyordu. Herkesin tarzı ve küçük beklentileri farklıydı.</p>

    <p>Başlangıçta, bu maaştan kesintili avans yöntemi, yalnızca Alcide’in tütünü karşısında çalışan yerli askerlere biraz şaşırtıcı ve hatta epey de itici gelmişti, ancak kıçlarına tekme yiye yiye buna alışmışlardı. Artık gidip maaşlarını almaya bile yeltenmiyorlardı, onu peşinen, rahat rahat, Alcide’in kulübesinin yanı başında, canlı küçük çiçeklerin ortasında, iki düşsel talim arasında tüttürüyorlardı.</p>

    <p>Sonuç olarak Topo’da, mekân ne kadar ufacık olursa olsun, yine de iki tür uygarlık düzeninin barınabileceği kadar yer vardı, bunlardan teğmen Grappa’nınki, daha çok Roma usulüydü, boyun eğenlerden kamçı yoluyla kestirmeden vergisini topluyor, Alcide’in iddiasına göre de, bundan utanç verici ve şahsi bir payı da alıkoyuyordu, bir de başlı başına Alcide’in düzeni vardı, daha karmaşıktı ve daha şimdiden uygarlaştırmanın ikinci aşamasının belirtilerini taşıyordu, her yerli askerden bir müşteri doğuyordu, yani bir nevi askeri-ticari alaşımdı bu, çok daha moderndi, daha ikiyüzlüydü, bizimkine denk düşüyordu.</p>

    <p>Coğrafya açısından teğmen Grappa, kendisine emanet edilmiş olan geniş toprakları, yalnızca karakolda bulunan ve yaklaşık bilgi içeren birkaç haritadan kestirebiliyordu. Bu topraklar hakkında daha fazlasını bilmeye de pek hevesli değildi. Sonuçta ağaç dediğiniz, orman dediğiniz nedir ki, onları uzaktan görmek de pekâlâ mümkündür.</p>

    <p>Bu muazzam bitki çayının yapraklarının ve girintilerinin arasına gizlenmiş, her tarafa iyice dağılmış birkaç kabile şurda burda pireleriyle sinekleri arasında pinekliyordu, hepsi de hiç şaşmadan çürümüş manyoka tıkınıp kendilerini totemlerle sersemletmişlerdi... Gayet saf, temiz yüreklilikle yamyam, sefaletin aymazlaştırdığı, bin çeşit vebanın kırdığı kavimlerdi bunlar. Yanlarına yanaşmaya değmezdi. Etkisiz ve sancılı bir idari sefere gerekçe oluşturacak bir şey yoktu. Kendi yasaları doğrultusunda adalet dağıttıktan sonra Grappa, yüzünü daha çok denize çeviriyor ve gözlerini günün birinde çıkageldiği, başka bir gün de, her şey yolunda giderse, çekip gideceği ufka dikiyordu...</p>

    <p>Bu yerler bana ne kadar keyif verici ve aşina olmuş olursa olsun, birkaç günlük nehir yolculuğu ve orman seferinin ardından varacağım bana vadedilmiş olan dükkâna gitmek üzere eninde sonunda Topo’dan ayrılmayı düşünmem gerekiyordu artık.</p>

    <p>Alcide’le çok iyi anlaşmayı başarmıştık. Birlikte kulübesinin önünde üreyip cirit atan, bir nevi köpekbalığı sayılabilecek testere balıklarını avlamaya çalışıyorduk. Bu oyunda o da benim kadar beceriksizdi. Hiçbir şey yakalayamıyorduk.</p>

    <p>Kulübesinin mobilyası, onun katlanır yatağı, benimki ve dolu ya da boş birkaç kasadan ibaretti. Ufak çaplı ticari faaliyetleri sayesinde bence epey para biriktirmiş olmalıydı.</p>

    <p>“Nereye koydun onu?..” diye sordum ona birçok kez. “Nereye saklıyorsun şu lanet olasıca mangırlarını?” Amaç onu çıldırtmaktı. “Döndüğünde vidaları gevşetip kim bilir nasıl da dağıtacaksın değil mi?” Takılıyordum ona. Kaçınılmaz “domates konservesine” yumulduğumuz sırada, en az yirmi kez, Bordeaux’ya dönmesinin şerefine çıkılacak müthiş turnede, o kahve senin bu kahve benim derken yaşanacak maceralar uyduruyordum, sırf onu neşelendirmek için. Hiç karşılık vermiyordu bana. Gülmekle yetiniyordu, bu tür şeyler anlatmam onu eğlendiriyormuşçasına.</p>

    <p>Topo’da gerçekten de, talimler ve adli oturumlar dışında hiçbir halt olduğu yoktu, öyle olunca da, konu yokluğundan, aynı şakamı oldukça sık yineliyordum.</p>

    <p>Son zamanlarda, bir keresinde bay Puta’ya mektup yazma arzusuna kapıldım, para tırcıklamak için. Alcide mektubumu bir sonraki <em>Papaoutah</em>’la postalama görevini üstlenecekti. Alcide’in yazı çizi malzemesi küçük bir bisküvi kutusuna sığıyordu tıpkı Branledore’da gördüğümdekinden, tıpatıp aynısı. Tüm tezkere bırakmış çavuşlarda aynı alışkanlık vardı demek. Ancak Alcide kutusunu açmakta olduğumu görünce, beni engellemek için şaşırtıcı bir hareket yaptı. Utanmıştım. Beni neden engellediğini anlamıyordum, öyle olunca da tekrar masanın üzerine bıraktım. “Neyse canım! Aç bari, haydi! dedi bana nihayet. Hadi hadi önemli değil!” Kapağın hemen arkasına küçük bir kızın fotoğrafı yapıştırılmıştı. Yalnızca kafası, pek de yumuşak minnacık bir yüzdü bu, uzun bukleleri vardı, o zamanlar âdetten olduğu üzere. Kâğıdı, kalem ucunu aldım ve kutuyu çabucak kapattım. Patavatsızlığımdan ötürü epey utanmıştım, öte yandan bunun onu neden o kadar allak bullak ettiğini de merak ediyordum.</p>

    <p>İlk aklıma gelen bunun onun çocuğu olduğuydu, bana şimdiye kadar sözünü etmekten kaçındığı bir çocuk. Bu benim için yeterli olacaktı, ne var ki arkamda bana bu fotoğrafla ilgili bir şeyler açıklamaya çalıştığını duyuyordum, henüz daha önce hiç duymadığım garip bir ses tonu vardı. Kem küm ediyordu. Ne yapacağımı şaşırmıştım. Bana içini dökmesine yardımcı olmam gerekiyordu elbet. Ancak bu anı atlatabilmek için nasıl davranmam gerektiğini bir türlü kestiremiyordum. Duyacaklarım katlanılması zor şeyler olacaktı, besbelli. Hiç de heveslisi değildim.</p>

    <p>— Bir şey değil! dediğini duydum nihayet. Erkek kardeşimin kızı... İkisi de öldüler...</p>

    <p>— Annesiyle babası mı?</p>

    <p>— Evet, annesiyle babası...</p>

    <p>— Peki şimdi ona kim bakıyor? Annen mi? diye sordum ben de, öylesine, maksat ilgili görüneyim.</p>

    <p>— Annem, o da yok artık...</p>

    <p>— Peki ya kim?</p>

    <p>— Eh işte ben!</p>

    <p>Kıkırdıyordu, kıpkırmızı Alcide, sanki hiç yakışmayacak bir şey yapmışçasına. Telaşla lafını toparladı:</p>

    <p>— Daha doğrusu şöyle açıklayayım... Onun Bordeaux’da Sörler tarafından eğitilmesini sağlıyorum... Ama öyle fakir fukaraya bakan Sörler değil ha, sakın yanlış anlama!.. “Adam gibi” Sörler... Değil mi ki ben ilgileniyorum, o zaman için rahat edebilir. Hiçbir eksiği gediği olsun istemiyorum! Adı Ginette... Çok cici bir kız... Annesi de öyleydi zaten... Bana mektup yazar, bayağı da ilerleme kaydediyor, ama bilirsin, bu tür yatılı okullar, bayağı pahalıdır... üstelik artık on yaşında... Aynı zamanda piyano çalmasını da öğrenmesini isterim... Ne dersin piyano işine?.. Kız çocukları için iyidir, dimi, piyano?.. Sence öyle değil mi?.. Ya İngilizce? İngilizce de işe yarar, değil mi?.. Sen İngilizce biliyor musun?..</p>

    <p>Yeterince cömert olmama suçunu işlediğini itiraf ettikçe, Alcide’i daha yakından incelemeye başladım, o süsleme kaytan bıyıklarıyla, o ayrıksı hava veren kaşlarıyla, yanık teniyle. İncelikli Alcide! Kim bilir o cüzi maaşıyla para biriktirmeyi nasıl becermiştir... o cılız ikramiyesiyle ve o üç kuruşluk kaçak ticaretiyle... bu cehennem gibi Topo’da, aylarca, yıllarca!.. Ben ona ne diyeceğimi bilemiyordum, pek yetkin sayılmazdım, ama yürek açısından beni o kadar aşıyordu ki suratım kıpkırmızı oldu... Alcide’in yanında, beceriksiz öküzün tekiydim ben, kaba ve nafileydim ben... Kıvırtmanın âlemi yok. Durum apaçık.</p>

    <p>Onunla konuşmaya bile cesaret edemiyordum artık, kendimi birden onunla konuşmaya hiç de layık bulmaz olmuştum. Ben ki daha düne kadar onu, yani Alcide’i pek umursamıyordum, hatta biraz da küçümsüyordum.</p>

    <p>— Şansım hiç yaver gitmedi, diye üsteliyordu, bu ifşaatlarıyla beni utandırdığının farkına varmadan. Düşünsene, iki yıl önce çocuk felci geçirdi... Düşünsene... Sahi çocuk felci nedir sen bilir misin?</p>

    <p>Bu vesileyle çocuğun sol bacağının güdük kaldığını ve Bordeaux’da, bir uzmanın yanında, elektrik tedavisi gördüğünü açıkladı.</p>

    <p>— Bu düzelebilir mi, sence?.. diye endişeleniyordu.</p>

    <p>Zamanla ve elektrik sayesinde gayet iyi düzeldiğinden, tamamen düzeldiğinden emin olduğumu söyledim. Ufaklığın sakatlığından ve ölen annesinden söz ederken çok temkinliydi. Uzaktan dahi olsa, ona zarar vermekten çekiniyordu.</p>

    <p>— Hastalığından bu yana hiç ziyaretine gittin mi?</p>

    <p>— Hayır... buradaydım.</p>

    <p>— Yakınlarda gidecek misin?</p>

    <p>— Sanırım üç yıldan önce gidemem... Anlarsın ya, burada biraz ticaret yapıyorum... Bu da epey faydalı oluyor ona... Şu sıralar izne ayrılsam, dönüşte yerimi kaptırmış olurum... Hele o öteki gıcık herif varken...</p>

    <p>Böylece, Alcide, yalnızca birkaç mektubundan ve şu küçük fotoğrafından tanıdığı küçük yeğeni için, Topo’daki kalış süresinin iki misline uzatılmasını, üç yerine arka arkaya altı yıl kalmayı talep etmişti. “Canımı sıkan şey, diye ekledi, yattığımızda, orada tatilde ona eşlik edecek kimse yok... Kolay değil bu, küçük bir çocuk için.</p>

    <p>Haliyle Alcide soyluluğun doruklarında gezinirken hiç zorlanmıyordu ve hatta kendi evinde gibi rahattı, meleklerle senli benli konuşuyordu, bu çocuk, hem de çaktırmadan. Neredeyse farkına bile varmadan, uzaktan akrabası küçük bir kıza, koşulsuz, pazarlıksız, karşılıksız, yalnızca temiz yüreğiyle, yıllar süren bir işkenceyi, kendi zavallı yaşamının bu cehennem sıcağının tekdüzeliğinde yok oluşunu hediye etmişti. Uzaklardaki bu küçük kıza koca bir dünyayı yeniden yaratacak kadar çok şefkat sunmuştu ve bu belli bile olmuyordu.</p>

    <p>Uykuya dalıverdi, mumun gölgesinde. Dayanamayıp yüz hatlarını ışıkta iyice incelemek üzere doğruldum. Uyurken başkalarından farkı yoktu. Çok sıradan gibiydi. Oysa iyileri kötülerden ayırt etmeyi sağlayacak bir şeyler olsaydı hiç de fena olmazdı aslında.</p>
  </div>
</body>
</html>
