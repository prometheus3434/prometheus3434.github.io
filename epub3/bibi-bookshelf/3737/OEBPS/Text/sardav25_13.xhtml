<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title>Juli Zeh - Sessizliğin Gürültüsü</title>
<link rel="stylesheet" href="../Styles/main.css" type="text/css"/>
</head>
<body class="içerik">
<h3>Operation Hedgehog*</h3>

<p class="dnot">*İng. Kirpi Operasyonu. -y.n.</p>

<p class="str">Tabelaları kartal göllerle bulmalı , ister yol kenarında dursunlar, ister çalıların içine düşsünler, isterse sararmış bir kâğıt parçasına elle yazılıp bir ağacın gövdesine zımbalanmış olsunlar. Her şey bir beyandır, hiçbir şey tesadüf değildir. Kaybolma, yanlış yönde ilerleme, herhangi bir yerde olup hiçbir yere varmama duygusuna dayanmayı öğrendim. Tam da içimden vazgeçtiğim, geç kaldığımı düşündüğüm ve havanın kararmasına ne kadar kaldığını hesaplamaya başladığım anda bir sonraki tabela görünüyor. Ya da zaten istediğim yere varmış olduğumu fark ediyorum.</p>
<p class="str"><br/></p>
<p><i>Cafe Casablanca’nın yanında Cafe Uruguay.</i> Saat on beş otuz, durmak için vakit yok.</p>
  <p class="bosluk1"></p>
<p class="str"><i>Her yerde incir, binlerce ton olmalı. </i>Almanya’da bir kilosu kaç para? Burada neden ağaçlarda çürüyorlar? Toplanabilir, kompostosu yapılabilir, güneşte kurutulabilir, Batı’ya satılabilirler. Yada en azından yenilebilirler. Madem iş yok, neden kimse bunları yapmıyor? Tereddüt ederek bunun haklı bir soru olup olmadığını düşünüyorum. Ama bir cevap bulamıyorum.</p>
  <p class="bosluk1"></p>
<p class="str">Az uyuduğum ve fazla düşündüğüm günlerde, sadist polis devriyelerini süresi bitmiş bir SFOR kimliğiyle kaçırmak eğlenceli değil. Polislerin keyifli yüz ifadeleri köpek yüzlerine dönüşür, bagaj sessizce kapatılır, eller şapkalara yükselir ve bana "Özür dileriz, bir hata oldu, <i>sretan put</i>"* denirken keşke ağlamasam, yumruklarımla direksiyona vursam ve dipsiz salaklığı yüzünden insanlığa dava açsam.</p>
<p class="dnot">*Hr. "bol şanslar". -ç.n.</p>
  <p class="bosluk1"></p>
<p class="str"><i>Kâhinlerin yüzlerine bakınca</i> ne kadar çirkin oldukları anlaşılıyor. Broşür onları tam yirmi yıl önce ilk kez ortaya çıktıkları haliyle gösteriyor. Daha çocuklar, en büyüğü Mirjana on yedi yaşında, Jakov daha on, hepsi soluk yüzlü, gösterişsiz, saçları tel tel, gözleri ruhsuz. O günden beri de Meryem Ana, bir televizyon dizisi gibi her gün saat on sekiz kırkta geliyor. Tıpkı komünist makamların hacılarla haclar hakkındaki düşünceleri gibi, Papa’nın Metdugorje' deki Gospa'ya* inanmaması da kimseyi rahatsız etmiyor. Eğer genç kâhinlerin aileleri birkaç otel zincirinin kurulmasını planlamış ve Bosna dağlarının kervan geçmez bir yerini minyatür bir metropole dönüştürmeyi istemişlerse, tek yaptıkları çocuklarının önsezilerine itiraz etmemekti herhalde. Her ev bir pansiyon, hepsinde bir <i>soba,    zimmer, rooms ve camere**</i>  var.</p>
<p class="dnot">*Meryem.-ç.n.</p>
<p class="dnot">**Sırasıyla; Hırvatça, Almanca, İngilizce ve İtalyanca: "oda" . -y.n.</p>
  <p class="bosluk1"></p>
<p class="str"><i>Şehir tabelasının altında üç tabela daha var:</i> birincisinde üzeri çizili bir makineli tüfek, İkincisinde üstü çizili bir tank, üçüncüsünde de kısa pantolonlu ve askılı bluz giymiş bir kadın, onun da üzeri çizili. İstisnai olarak köpeğe izin var, bana yok. Seyahat otobüslerinde, ön camda varış noktası tabelası yerine bir Meryem Ana portresi var. Sonsuza dek uzanan, her biri bir kamyon dolusu kartpostalla tespihin altına gömülü sıra sıra hediyelik eşya dükkânı boyunca sürüyorum arabayı. Katedral dikkat çekmiyor, iki kuleli, steril. Sıcağa rağmen akın akın insanlar yamaçtan yukarı tırmanıyor. Hıristiyan olmak acı çekmek demek, bugün amaca ulaşılıyor. Bütün duvarlarda cırtlak renkli mezar lambaları var, sağda adam boyunda bir azize heykeli ödümü patlatıyor; virajlarda sayısı belirsiz sunakları devirmemeye çalışıyorum. Arabadan indiğimde eriyen bir muma basıyorum, beyaz ve altın renkli, sıvılaşmış bile; balmumu parmaklarımın arasına yapışıyor.</p>
  <p class="bosluk1"></p>
<p class="str"><i>Tespihler, bezelyeler gibi</i> plastik poşetler halinde ambalajlanmış, kiloyla satılıyor. Kutsal şapkalar ve kutsanmış ayçörekleri, pratik püskürtme kapaklı, kutsanmış su dolu plastik şişeler, tek kullanımlık dua kitapları ve anahtarlıktan saç tokasına ve şemsiyeliğe kadar Meryem motifli sayısız eşya. Bitkin bir halde Meryem Ana’yı Tavaf Etme İstasyonu'nun yakınına çöküyorum. Tel örgülü yuvarlak çiçek tarhının içindeki beyaz heykeli kartpostallardan tanıyorum. Bileğine Tchibo poşeti asılı, diğer eli tel örgülerde şişko bir kadın çitin etrafında bir kere dönüyor; Fransız bir aile, baba, anne ve çocuklar, hepsi de tuhaf, bacakları kesilmiş kuşlar gibi sürünerek onu izliyor. Bakmakta zorlanıyorum, arzulu öpüşmelere veya deniz kenarında çıplak voleybol oynamaya benziyor. İtalyan bir anne, köpeği okşamak isteyen oğlunun elini yakalıyor ve eli alnına, omzuna, öbür omzuna ve göğsüne götürüyor. Köpeğim şehirdeki tek köpek, koruma görevlileri peşimden Almanca bağırıyorlar, ne de olsa sadece Almanlar köpekleriyle ortalıkta dolaşır, ben de onlara Lehçe cevap vererek haklarında ne düşündüğümü haykırıyorum. On sekiz kırka daha iki saat var. Meryem’in normalde nerede göründüğünü bilmiyorum, zaten insan bir Michael Jackson konserindekinden daha fazlasını göremez burada. Her yerde sandaletler. Kadının biri parmakları arasında lavanta öğütüyor, burnum kaşınıyor sürekli.</p>
  <p class="bosluk1"></p>
<p class="str"><i>"Diz üstünde ileri!</i> Samimi ruhların bekleştikleri kuyruklar. Pişman tövbekâr yürekler. Diz çökmek bağışlanma dileğine işarettir," diye açıklıyor bilgi broşürü. Kutsallıkla günahkârlık günah çıkarma kürsüsü önünde karşılaşıyor. Ben de aralarındayım. Kuyruk meselesi doğru, insanlar aralarında emniyet mesafesini koruyarak katedralin yanındaki Açık Hava Günah Çıkarma Sıraları'nda duruyorlar. Gözlerini uzağa dikmiş yirmi papaz bahçe sandalyelerinin üzerinde otururken, önlerinde günah çıkaran kişi sandalyesinin ucuna kayıyor, ellerini dizlerine koyup yüzünü papazın kulağına doğru eğiyor. Kulağa hangi dillerde konuşulabileceğini yerdeki bir tabela gösteriyor. "Deutsch-Italiano"* tabelasının yakınına oturuyorum, gözlerimi uzağa dikip kulak kabartmaya çalışıyorum. Neyin günahını çıkarırdım? Tanrı’nın yarattıklarından epeyce nefret etmemin - en başta da kendimden. Papaz gözlerini uzağa dikip konuşmayı sürdürmemi beklerdi, ama ben sözümü çoktan bitirmiş olurdum. O da bağışlanacağımı söylerdi. Buna inanmazdım. İkimiz de susardık, sıcak rüzgâr yüzlerimize dokunur ve etrafımızdaki insanlar da Avrupa’nın bütün dillerinde mırıldanırdı.</p>
<p class="dnot">*Almanca-İtalyanca. -ç.n.</p>
  <p class="bosluk1"></p>
<p class="str"><i>Hıristiyanlarla alay etmek daha kolaydır, ateistlerle alay etmekten çok daha kolay, </i>ayrıca son otuz-kırk yıldır bizi psikiyatrlara akın ettiren şu büyülü cümle geçerli: Başkasına zarar vermediği sürece herkes istediğini yapabilir. Ama elimde "Bedensel mucizevi şifaların kayıt formu" varken dalga geçmeyi nasıl bırakabilirim?</p>
  <p class="bosluk1"></p>
<p class="str"><i>Bir kuyudan köpeğe elimle su içiriyorum;</i> hızlı, dikkatli, pürüzlü dili hoş bir his veriyor. Öne eğilmiş ensesinden güneşin ısıttığı postunun kokusu yükseliyor. Bir süreliğine yalıtılmış, özel bir hücre oluşturuyoruz; birbirimize dalmış, birbirimizle yalnızız.</p>
  <p class="bosluk1"></p>
<p class="str"><i>Bilgilendirme tabelası "Vidioci" </i>yani kâhin için bir göz gösteriyor, ama sembolün haritada karşılığı yok. Onun yerine Meryem’in göründüğü tepeyi işaretleyen kırmızı bir şimşek var.</p>
<p>Şehir yönetiminin neden sorumluluk kabul etmediğini tırmanışın ilk on dakikasından sonra anlıyorum. Elbette dik zemine merdiven kazılmamış. Yoksa işimiz çok kolay olurdu. Dökme demirden tabelalar istasyonları işaretliyor, üzerlerine Roma rakamları püskürtülmüş. "X"e geldiğimizde köpek beni endişelendiriyor, sallanıyor çünkü. Terden sırılsıklam ve güneşten kör olsam da bir haftadır olmadığım kadar canlı ve dinlenmiş hissediyorum kendimi. Belki de dağ özel kuvvetler dağıtıyordur; biraz solumdaki şişko Polonyalıların güneş çarpmasından hâlâ neden ölmediklerini de açıklardı bu durum.</p>
  <p class="bosluk1"></p>
<p class="str"><i>Manzara fena değil.</i> Aşağıda çevre tıpkı kendi haritasına benziyor; temiz bir çizgiyle nehir kıvrımlı yatağını işaretliyor, evler de zemin planlarını gösteriyor. Ekspres yolun sesleri ve şantiye gürültüsü, arada sırada birkaç müzik tınısıyla birlikte ta bana kadar ulaşıyor.</p>
<p>Kutsal mekânın kendisi, eski püskü iki ahşap haç, biraz daha kırmızımsı çakıl ve mum dikmeyi yasaklayan tabelalardan oluşuyor. Gospa’yı ilk gördüklerinde bu gençlerin bu dağda işi neydi? Kim, hem de altı kişi birlikte, yarım saat hiçliğe tırmanarak acı çeker? Daha fazla sorgulamıyorum. Müminler dua ediyor, esniyor, fotoğraf çekiyor.</p>
  <p class="bosluk1"></p>
<p class="str"><i>En azından espri anlayışı varmış Meryem’in</i>: Hacıların yalınayak, kolları açık ve dizleri üstünde sivri, kırmızı çakıllar üzerinden yollarını aramalarını, küfretmelerini, duadan sonra ter içinde ayağa kalkıp derisi yüzülen ayaklarını ayakkabılarına tıkıştırmalarını uzun süre şaşırarak, gülerek ve başımı sallayarak izledikten ve insanın kendini ne tür zorlu işlere koştuğunu uzun uzun düşündükten sonra sağ sandaletimin tek kayışı kopuyor. Kurtaracak bir şey kalmıyor. Ellerimde sandaletler, gözlerim yere dikilmiş halde, bıçak kadar keskin taşlar üzerinden çıplak ayakla dik inişe başladığımda hayran, imrenen bakışlar beni izliyor. Tepe aşağı en zorudur, çok az insan cesaret eder, sadece güçlüler hayatta kalır. Saygı duyuyorum sana Meryem, diye düşünüyorum dişlerimi sıkarak, hiç de aptal değilsin.</p>
  <p class="bosluk1"></p>
<p class="str"><i>Saat on sekiz on beş oldu bile ve katedralin etrafında her şey</i> normal seyrinde gidiyor, devam eden ayin hoparlörler aracılığıyla binanın bütün köşelerine aktarılıyor. Bir şeyi kaçırma korkusu dayanılmaz hale geliyor, bütün umudumu yitirip turizm bürosuna adım atıyorum.</p>
<p>"Kâhinler nerede?"</p>
<p>Şık bilgilendirme memuresi öfkesini nezaketle saklıyor, muhbir olduğumu hemen anladı. Kâhinler oldukları yerdeymiş işte, evde veya yürüyüşte; Mirjana ve İvan yurtdışındaymış, Jakov da iki yıl önce onuncu sırrı öğrendikten sonra Meryem Ana tarafından azledilmiş. Yılda bir kere Noel’de görüyormuş Meryem Ana'yı. Oysa birinin en azından saat 18:40'ta katedrale geleceğini düşünmüştüm, hayal kırıklığına uğradım. Hayal kırıklığım anlaşılmış olsa gerek, çünkü hanımefendi  <a href="www.medjugorje.hr">www.medjugorje.hr</a> 'yi benim için açıyor. Realplayer’da Mirjana’nın tezahür sırasındaki kaydını görüyorum, saniyede üç resim. Mirjana yukarı bakıyor, gülümsüyor, gözlerini açıp kapatıyor ve dudaklarını hareket ettiriyor. O kadar da kötü görünmüyor. Beş yıllık bir röportajı okuyorum.</p>
<p>"On beş yıllık tezahürlerden sonra kendinizi nasıl hissediyorsunuz?"</p>
<p>"Harika. İlk günkü gibi. Bugün Meryem Ana’nın ilk kez gerçekleşecek planı için dua etmeliyiz."</p>
<p>"Nasıl bir plan bu?"</p>
<p>"Henüz fazla ayrıntı vermedi."</p>
<p>"Meryem Ana neden bunca yıldır size görünüyor?"</p>
<p>"Bilmiyorum. Bir keresinde sordum ve şu cevabı verdi: Benden bıktın mı?"</p>
<p>Ana sayfayı kapatıyorum, teşekkür edip temiz hava almaya dışarı çıkıyorum.</p>
  <p class="bosluk1"></p>
<p class="str"><i>Çanların büyük bir gürültüyle çalmaya başladığı yere gidiyorum</i>: Saat yediye yirmi var. Benden başka herkes diz çökmüş, arazinin ortasında bir kazık gibi duruyorum, bir kilometre öteden rahat görünüyorumdur, kafalardan oluşan deniz göğsüme kadar yükseliyor. Köpeğin karnını okşamak için çömeliyorum, etrafıma bakınıyorum. Hırvatlar, Almanlar, Fransızlar, Hollandalılar, birçok İtalyan ve Polonyalı, İspanyol, Çek ve bir avuç Asyalı, hepsi birlikte birkaç hektar Bosna toprağına diz çökmüş, barış ve kendi arzulan için dua ediyorlar. Yüreğimi hafifletmeliydi bu, Avrupa'yla ilgili ciddiye aldığım bir hayalim var. Ama burada bütün bunların bir parçası değilim.</p>
<p>Ayağa kalkıp köpeği tasmasından çekerek, katedral meydanına diz çökmüş insan kitlesi arasından yılan gibi kıvrılarak ilerliyor, bir kaldırımda tökezlememeye çalışıyor ve arkamı dönmeden tek başıma yürüyorum.</p>
  <p class="bosluk1"></p>
<p class="str"><i>Polis yine durduruyor beni,</i> diğer arabalarda tespihler asılıyken benim dikiz aynamda bulunan SFOR kimliğime uzanıyorum. Memur elini sallayarak hayır diyor, geçemezmişim, kim olursam olayım. İleride Mostar yolunda artık yol yokmuş. Arabadan iniyorum, kolumu tutuyor ve o noktayı gösteriyor. Gezilerim sırasında en az beş kere geçmiştim, en son da bugün öğlen. Bir mayın patlayıp asfaltı yok etmiş. Kutsal Meryem Ana adına, bir ordu koruyucu melek eşlik ediyor bana. Kanat çırpan gölgeleri arkamda yerde görünüyor olmalı. Polisin kolu kocaman bir daire çiziyor, dağların üzerinden alternatif yolu gösteriyor.</p>
  <p class="bosluk1"></p>
<p class="str"><i>Üç dakika boyunca dikenli tel ruloları, kum torbaları ve kamuflaj tenteleri</i>. Opel sanki kendiliğinden sağa giriyor. Dolaşım ücretleriymiş, boşversene, telefonum bir şebeke buluyor, bir numara çeviriyorum, biraz vakit geçiyor; Bosna anten kuleleri çağrımı Alman anten kulelerine, oradan Fransa’ya ve tekrar geriye aktarıyor, ta ki beş yüz metre uzağımdaki konteyner bürolarının içinde bir cep telefonu çalıncaya kadar.</p>
  <p class="bosluk1"></p>
<p class="str"><i>Arabada silahını çıkarıp koltuğun altına itiyor,</i> elbette kimseye ispiyonlamıyorum. İlk ezilen kirpide bağırıyorum: Look, operation hedgehog!* Monsieur Pescaran’ın yüzü kımıldamıyor bile.</p>
<p class="dnot">*İng. "Bak, kirpi operasyonu ! " -ç.n.</p>
  <p class="bosluk1"></p>
<p class="str">Ay bugün Türkçe konuşuyor, gökyüzü minicik deliklerle döşeli mavi-gri bir örtü. Blagay, su ve taştan, ağaç siluetleri ve birbirlerini ürkütmemek için ihtiyatla hareket eden insanlardan oluşuyor.</p>
<p>Buna Nehri'ne taş havuzlar yapılmış, bütün olarak sadece bir ütü masası üzerinde servis edilebilecek kırmızı ve siyah benekli balıklar için. Manzaramız sızan suyun uzunlamasına şeritler çizdiği dik kayalardan ibaret; aşağıdaysa bir mağara nehre yol veriyor. Kırlangıçlar ve yarasalar mağaranın içine girip çıkıyor, bir kısmı hâlâ havada, bir kısmı çoktan dönmüş. Sanki toynak yerine pençeleri bulunan keçilerin dolaştığı yere gözümüzü dikmekten kaçınarak, santimetreler derinliğindeki suyu yararak, yarım daire şeklindeki çit üzerinde kollarımız açık dengemizi sağlamış haldeyiz. Yarısı kayanın içine yapılmış Müslüman tekkesine beş derviş sığar, çatısı da Şirinlerin evleri gibi eğri büğrü. Diğer konukların neredeyse tamamı Monsieur Pescaran gibi asker, üzerlerinde ağaçların renginde üniformaları olduğundan nizamı bozmuyorlar. Kahve fincanının dibindeki şekerin bir bölümü ağzıma girdiğinde bir dalga diş ağrısına yol açıyor. Tadı harika.</p>
  <p class="bosluk1"></p>
<p class="str"><i>Kameno Vino* :Mutfakta taşları portakal gibi</i> sıkabilen biri olmalı. Hayır, diyor Monsieur Pescaran, taş üzümünün asması kayaların suyunu çeker, insanlar onu içsin ve taş gibi olsunlar diye. Bunu yapmasına gerek yok. Belki de onu sadece, bir süre yanında oturup bütün fırtınalar sona erdikten sonra etrafa yayılan huzurun keyfine varmak için yemeğe davet etmişimdir. Çok konuşmuyoruz, yeterince görülecek şey var. Bir kızın gölgesi, ellerinde ayakkabılarıyla, ışıklandırılan kayanın önünden baraj duvarını geçiyor.</p>
<p class="dnot">*Si. taş şarabı. -ç.n.</p>
  <p class="bosluk1"></p>
<p class="str">Kralın sürülerini koruyup arada bir hayvanlardan birini yerdeki deliğe atan genç çobanın efsanesini anlatıyorum. Suda boğulan koyun burada mağaradan dışarı süzülüp on kilometre ötede, çobanın babasının evinin önünden geçiyormuş; baba da koyunu Buna Nehri'nden çıkarıp pazar yemeği olarak pişiriyormuş. Kral bu kurnazlığın farkına vardığında, günün birinde babanın evinin önünden oğlunun cesedi geçmiş.</p>
<p>Monsieur Pescaran başını sallıyor. İmkânsız.</p>
  <p class="bosluk1"></p>
<p class="str">Yemek geldiğinde, suskunluğumuz artık mutabık kalmamızdan değil, hatta yerin güzelliği karşısında kapıldığımız huşudan da değil; susuyoruz çünkü söylenecek bir şey yok. Balığımı karıştırıyorum, fal bakabileceğim bağırsaklar arayarak. Hiç istememe rağmen şarap başıma vuruyor, taşlaşma hiç de hoş değil. Medugorje'den söz etmeye çalışıyorum, cevap alamıyorum ve Monsieur Pescaran’ın beni Afrika’ya götürmek isteyip istemediğini sormaktan çok uzağım. Birlikte üzerinden hızla geçtiğimiz kurumuş yaylaları akıl gözüyle görmüyor mu? Belki de akıl gözü yoktur.</p>
  <p class="bosluk1"></p>
<p class="str"><i>Dönüş yolunda ölü kirpi far ışığında görünüyor, </i>üzerinden geçile geçile uzun bir lekeye dönüşmüş, kenarları yukarı kıvrılmış, sıcak asfaltın üzerinde kurumuş; bir zamanlar kafanın bulunduğu yerde kurtçuklar beyaz topaklar halinde parlıyor. Ne hızlı bir süreç bu. Cesedi ezmemek için karşı yöne aniden direksiyon kırıyorum. Monsieur Pescaran koltukta yamuk oturuyor ve başını ön cama vuruyor. Bana tuhaf bakıyor, alay ve ilgiyle karışık.</p>
<p>"Etrafımız sembollerle çevrili. Onlarla savaşmaya değmez."</p>
<p>İnsan bir gece boyunca sadece üç cümle söylerse, bu cümleler derin bir anlama kavuşur. O tipik çene hareketiyle işaret ederek bakışımı, vahşi bir ağaç kesme eyleminden geriye kaldığı anlaşılan bir parça ormanın kenarına yönlendiriyor. Önce olağandışı bir şey görmüyorum, sonra ormanın neredeyse yapraksız, yaprak yerine sayısız siyah kuş tarafından işgal edilmiş olduğunu görüyorum.</p>
<p>"Kötülük dünyayı gezer, orada burada mola verir. Uğradığı yerde de bir süreliğine her taraf işaretlerle doludur. Bunun değerini bilmeyi öğrenmelisiniz."</p>
<p>Jar Jar Binks'ten beri birisinin bana "Genç Jedi" demesini bekliyorum. Gücü hissediyorum. Karanlık tarafa gel. Gaza basıp saatte 160 kilometreye çıkıyorum, Monsieur Pescaran bedenini arabanın yalpalayan hareketlerine bırakıyor, öten tekerleklerle virajları kayarak geçiyoruz.</p>
<p>"Dünya sonunu bekliyor," diyor. "Sabırla. Ne de olsa bu iş uzun sürüyor."</p>
<p>Ona birlikte satın aldığımız Gauloises Blondes'lardan ikram ediyorum. Bir tane alıyor, yakıyor ve paketi bana geri veriyor. O anda benimle ilgili bir şey söylemek üzere. Duymak istediğimden emin değilim. Zararsız bir cümle aklıma gelseydi, konuyu değiştirirdim. Ama kafam bomboş, araba sesleri ve yol kenarındaki ışıkla gölgenin hızla yer değiştirmesi dışında bir şey yok içinde.</p>
<p>"Buradaki insanları inceleyin," diyor, "iyi bir fırsat. Bekleyemeyenlerin delireceğini öğrenin. Sonun zaten başladığına inandığında insan hayatına devam etmek bir yanılgıyla özdeşleşir. İnsanların beklemeyi nasıl ta en başında öğrendiklerine bakın, onları izleyin. Tanrınız olmadığı için insanları izlemeye mecbursunuz."</p>
<p>Bir şey duymuyorum, dinlemiyorum. Kafamın içinde araba seslerinden başka bir şey yok.</p>
  <p class="bosluk1"></p>
<p class="str"><i>Bariyerde bırakıyorum onu</i>. Ter kokuyor, sadece bir parça çimen olan havaalanı sapağındaki AB tabelası önünde mavi boya kutuları duruyor. Uçakların körüklü geçitleri cankurtaranların yüksek koltuklarına benziyor; karanlıkta kocaman çekirgelerin karaltıları gibi görünen iki helikopter pervanelerini sarkıtmış. Oturmaya devam ediyorum, Monsieur Pescaran arabanın etrafından yürüyüp açık pencereden elini uzatıyor.</p>
<p>"Au revoir,"* diyor.</p>
<p class="dnot">*Fr. "Elveda." -ç.n.</p>
<p>Au revoir, Monsieur, où est la vache qui rit?* Bir daha görüşmeyelim bakalım, insan her gün bir daha görmediği yüzlerce insanla karşılaşıyor. Küçük adımlarıyla "Division Salamandre" tabelasını geçişini, Cezayirli ve Faslı nöbetçileri selamlayışını izliyorum, topukların birbirine vuruşunu duyuyorum. Bir şeyi anlamıyorum, önemli bir şeyi. Arabam çakılları gıcırdatarak dönüyor. Mostar’a giderken ilk kez yolculuğumu erken bitirmeyi düşünüyorum. Bir derenin yakınında duruyorum ve çalıların içine dalıyorum, mayın da neymiş, ilk incir ağacına kadar gidiyor ve tıkabasa yiyorum. İncirlerin tadında mutluluk, hatta barış var; kabuklarındaki beyaz sıvı sanki dişlerimin arasına kaynar su dökülmüş gibi ağzımı aşındırıyor; öyle çok yiyorum ki sonrasında sigara dumanı dudaklarımı, dilimi ve boğazımı yakıyor. Her şeyin bir bedeli var, her şeyin.</p>
<p class="dnot">*Fr. "Elveda Mösyö, gülen inek nerede?" -ç.n.</p>

<h3 id="sigil_toc_id_11">Romalının günü</h3>

<p class="str"><i>Zaman içinde arabanın bagajında kitaplar birikiyor,</i> yolculuk sırasında dağılıyorlar, sonra onları tekrar bir araya getiriyorum. Savaşı anlatan kitapların başlıkları neden "Before the Rain" veya "After the Rain"* olur, oysa neredeyse hiç yağmur yağmaz? Ben de bir katkıda bulunmalıyım: "Yağmur sırasında - kesinlikle savaşta bulunmamış bir kadından kupkuru savaş anıları." Bu hayatta kitabı hak eden başlıklar var.</p>
<p class="dnot">*İng. "Yağmurdan Önce", "Yağmurdan Sonra". -ç.n.</p>
<p>Bosna çağdaş edebiyatını sırt çantamda eve taşıyabilmem için kıyafetlerimin yarısını atmam gerekirdi. Her gün otel odasına veya kafeteryaya elimde bir kitapla gidiyorum. Düzyazılardan midem bulanıyor. İnsanın gaddarlığını yakıcı bir ışıkla aydınlatıyorlar, ama içlerinde insan bulamıyorum. Saraybosnalı edebiyat dergisinin adı Lica yani "Yüzler" ve kapağında bir mezarlığın karikatürü var.</p>
  <p class="bosluk1"></p>
<p class="str"><i>Böylece şiir okuyorum, arka arkaya,</i> her seferinde daha hızlı; beni yakalayan, içime sızıp bir şeyler tetikleyen düşünceler ve duygular, hatta sadece bir kelime ararken satırları tarıyorum. Burnumu sayfayla arasında beş santimetre kalana kadar yaklaştırıyorum kitaba; yazarların fotoğraflarına bakıp yaşlarını hesaplıyorum. Yok. Bir şey bulamıyorum. Alman edebiyatı söyleyecek bir şeyi olmamakla suçlanır. Herhalde tuzumuz kuru olduğu için.</p>
<p>Goran’ın savaştan on yıl sonra yazacak bir şey olmamasına dair söylediklerine inanmayı reddediyor ve imla hatalarıyla dolup taşan kötü tercümeleri suçluyorum, kucağımda kitap kapakları arasında ciltlenmiş boşluktan hoşlanmaya çalışıyorum. Yeterince uzun süre denediğimde parmaklarım benzin kokuyor, koku burnuma yapışıyor, kıyafetlerime sızıyor. Kitabı arabaya geri götürüyorum, yedek bidon ve sırt çantası arasındaki kitap yığınını düzeltip bagajı kapatıyorum. Devam etmek istesem de son kez Mostar’ın içinden geçmek hüzünlendiriyor beni.</p>
  <p class="bosluk1"></p>
<p class="str"><i>Belki de akışkan değil,</i> kalın yeşil bir plastik boru olarak ülkenin içinden süzülüyor. Neretva’nın neyin peşinde olduğunu anlayacağım. Şehirlilerin pencerelerini örtmekte kullandıkları yeşil renkli bir parça düz kumaş, rengi bana cerrah önlüklerinin rengini hatırlatıyor. Cerrahi yeşil. Yaklaştım.</p>
  <p class="bosluk1"></p>
<p class="str"><i>Selvi ağaçlarından bir çemberin içinde bulunan</i>, 1600 yıl sonra yanık badem yerine eski taş ve güneşten ısınmış ahşap kokan, hoparlörler ve turistler yerine çekirgelerin gürültü çıkardığı Villa Rustica’yı tek başıma ziyaret ettikten sonra kendimi Heinrich Schliemann* gibi hissediyorum. Roma’da bile Roma’ya bu kadar yakın olmamıştım. Bir zamanlar çok güzel olduğu için birkaç kaçık tarihçinin Homeros'un Truvası kabul ettikleri Gabela’yı ziyaret etmeye karar veriyorum.</p>
<p class="dnot">*1873 'te Truva hazinelerini bulup yurtdışına kaçıran Alman amatör arkeolog.-ç.n.</p>
  <p class="bosluk1"></p>
<p class="str"><i>Solmuş yer tabelasını fark etmeden</i> üç kez içinden geçtim, sürekli tarihi kalıntılar arayarak. Anlaşıldı, diye düşünüyorum, savaş Gabela’yı yok etmiş. Truva değildi zaten. Tabela dikiz aynamda hızla küçülüyor; kurşunlanmış cepheleri görmeye hevesim yok bugün. Değişiklik olsun diye daha eski yıkıntılar görmek istiyorum. Romalıların toplamda Sırplar, Hırvatlar ve Bosnalılardan çok daha fazla sayıda savaş yapmış olmaları bunca zaman sonra artık rahatsızlık vermiyor.</p>
  <p class="bosluk1"></p>
<p class="str">Yine bir Bosna kaplıcası: Struge farklı şeyler düşündürüyor bana. Buranın özelliği, hiçbir haritada yer almaması. Gölgeli köy sanki yeşil nehirlerden birinin dibinde inşa edilmişe benziyor. Sırılsıklam bir halde, pantolonum, botlarım ve çantam elimde, gömlek ve donla rayların üzerinde bir süre yürüdükten sonra köy göletini buluyorum. Çocuklar su sıçratarak yüzüyor, köpekler havlıyor, birisi battaniye ve halı yıkamış, sonra da demiryolu köprüsünün parmaklıkları üzerine asmış. Struge, sakinlerinin ebedi bir tatil için ihtiyaç duyduğu her şeye sahip. İş nasılsa yok.</p>
<p>Kızgın güneşin altında yatarken hayatın anlamını da sorgulamıyorum. Yakınlardan su hışırtısı geliyor ya, yüz kilometrelik bir çember içinde birisi yararlı bir iş yapmış mı yapmamış mı, hiç umurumda değil. Almanya’nın ekonomik gücü acaba kötü hava durumuyla mı bağlantılı? Bunu bir başkası öğrensin. Sırtında elle çizilmiş soluk bir dövme olan bir adam çelik miğfer şeklindeki kaplumbağasını yıkıyor. Ölü bir kedi yavrusu çakılların üzerinde kuruyor. Gençler demiryolu setinden atlıyor, anneler ağaçların gölgelerinde havluların üzerinde sohbet ediyor. Herkes herkesi tanıyor. Bense, her kimsem artık, bir süre aralarında oturuyor ve manzarayı hiç bozmuyorum. Planladığımdan daha uzun süre hülyalara dalıyorum.</p>
  <p class="bosluk1"></p>
<p class="str"><i>Bogomiller tam olarak Romalı sayılmazlar, </i>ama bu kadar dar bir açıdan da bakmamak lazım. En büyük antik mezarların bulunduğu Stolac yolunda bir konteyner yerleşiminin yanından geçiyorum. Güney ve batı yönleri beyaz badanalı, pencereler havlularla örtülü. İnsanlar ızgara merdiven basamaklarında oturuyor, içeride hava sıcaklığı hayati tehlike yaratıyor olmalı. Sacdan prizmaların arasındaki minicik bahçeler kurumaya yüz tutmuş. Sekiz çoban köpeği sekiz kare kafes içinde dilleri dışarıda soluyor. Köpeği dürtüyorum, bak, mayın arayıcıları. Yolun diğer tarafında bir AB tarım projesinin beyaz sera binaları şişiniyor. Bir tabelanın üzerinde arazinin hektar cinsinden alanı yazılı, arazi dikenli tel rulolarıyla sarılmış, sanki ağaçlarda külçe altın yetişiyor.</p>
<p>Cadde sarı bir düzlüğün içinden geçiyor ve çöl şeytanlarınca geçilmeyi bekliyor. Kendi kendime ıslıkla "Hit the road, Jack" şarkısını çalıyorum. Solda, benzin istasyonuna bağlı süpermarkette eski bir Pontiac’ı kurcalayan yağlı kotlu birkaç tip eksik. Birden yanlarından geçerken yol kenarındaki taştan sandıkları fark ediyorum. İlk bakışta el boyunda yaratıkların yaşadığı bir bilimkurgu şehrine benziyorlar. Çit ve uyarı tabelası yok, kültür hâzineleri yenilemez ne de olsa. Nedendir bilmiyorum ama vücudumun parçaları tepki vermiyor, ayağımı gaz pedalından bile çekmiyorum, yan aynada tuhaf beyaz taş mezarların sıcakta bulanıklaştığını görüyorum.</p>
  <p class="bosluk1"></p>
<p class="str"><i>Kendimi öğle sıcağında yine bir kalenin kalıntılarına</i> tırmanmak isterken yakalıyorum. Mile'ye göre yüzü çekilip kopartılmış bir şehir olan Stolac, plastik sandalyelerde oturan erkekler sendromundan mustarip. Bloğun etrafında bir kez döndüm dönmedim, arabamın etrafını başka arabalar sarmış, sanki park edecek yer yokmuş gibi. Anacaddede çınarların kökleri asfaltı delerek yarıyor, eski sınır duvarı yamaçtan aşağı dökülüyor, aşağıdaki dere çöpün içinde boğuluyor. Bir araba rampası dışında köprü yok. Otellerle alışveriş merkezlerinin camları kırık. Bakkalların önünde de erkekler, güçlü, sağlıklı erkekler oturuyor, çatılardan düşen kiremitlerin kaldırımlarda parçalanmasını izliyor, günü kahve ve sigarayla geçiriyor ve elbisenin altına pilot botu giymiş salak bir turist kadının peşinden bakmak için kâğıt oyunlarına ara vermekten memnun oluyorlar. Hırvatça "dik dik bakmak" ve "salak" ne demek bilseydim, onlara ne düşündüğümü söylerdim. Yedi yılda insan biraz ortalığı toparlayabilir. Toparlamaya isteği yoksa da başka yerlerde gördüğüm gibi motosiklet buluşmaları düzenleyebilir, satranç kulüpleri kurabilir, karpuz dilimlerini saf alkole batırabilir, yüzmek için kumsallar inşa edebilir. Burada ne durup bekliyorlar böyle, şehrin yukarıdan dökülüp aşağıdan da çöp seviyesinin yükselmesini mi? Şehirden nefret ediyor olmalılar, çünkü şehir onların değil, çünkü eski sakinleri kim bilir nerede, kendileri de kim bilir nereden geliyor. Köşe kapmaca misali etnik temizliklerden sonra insanlar yanlış yerde oturup rahatsız olan fareler gibi kendi yuvalarına sıçıyorlar.</p>
<p>Uçup gitmek için en yüksek noktayı arayan ve bir işaretparmağını tırmanan bir uğurböceği gibi rahatsız olmuş halde bir kez daha yukarıya çıkıyorsam, bu onların suçu.</p>
  <p class="bosluk1"></p>
<p class="str"><i> İnsan boyunda kaktüs orduları</i> yoldan ayrılmamı sağlıyor. Yan sokaktan gelen birkaç çekiç vuruşu, birisi bir el arabasını itiyor: Aferin, devam et bakalım. İspanyol SFOR üssünden müzik ve kahkahalar ulaşıyor. Terk edilen bir çardakta dinlenirken Romalıların üzümleri neden başlarını arkaya yatırarak ağızlarına soktuklarını anlıyorum. Şehvetli göründüğü için değil. Üzümler minicik, birbirine yapışık ve çekiştirerek çıkarmak istediğinde de insanın parmakları arasında patlıyor. Koskoca üzüm salkımı bir armut gibi bütün olarak ısırılmak zorunda. Belki de yatarak yemek yemek bu yüzden icat edilmiştir.</p>
  <p class="bosluk1"></p>
<p class="str"><i> Bir ağıla sokulmuş</i> açık tenli, beyaz kirpikli, uzun kulaklı, çapkın bakışlı bir domuz ailesi beni Stolac'la barıştırıyor. Kokuları hafif, onları çıkardıkları komik sesler sayesinde keşfettim. Hemen parmaklıklı kapıda grup fotoğrafı için poz veriyorlar. Onları ödüllendirmek için dümdüz açtıkları ağızlarında ezdikleri dört parmaklı incir yaprakları koparıyorum. Çatlak bir plastik kovayı yağmur varilindeki suyla doldurarak üzerimizden su damlayıncaya, herkes kendi çapında su sıçratıncaya kadar bizi, kendimi, domuzları, köpeği suluyorum. Her şey tamam, Bogomillere hazırım.</p>
  <p class="bosluk1"></p>
<p class="str"><i> Kalıntı gibi görünüyor</i> ölülerin şehri, dar bir mekâna sıkıştırılmış. Sarı çimenlerde taş parçaları, plakalar ve kaba oyulmuş haçlar. Her mezara üzüm, bir keçi veya bir kılıç oyulmuş. Bazı bloklar bir katedralin nefı gibi, yükseklere uzanan pencereler, sütunlar ve bir ana kapıyla basit bir rölyef olarak şekillendirilmiş. Aralarında alçak devedikenleri yetişiyor, tamamı mavi: çiçekleri, sapları, dar yaprakları. Mavi çiçeklerden bir halı - Novalis kendinden geçip bayılırdı, ben diz çöküyorum. Bu sırada da metrelerce uzanan çimenliklerde sapların bezelye boyunda, kireç beyazı salyangoz kabuklarınca işgal edildiğini görüyorum, sanki biri bütün ülkeyi incilerle süslemek istemiş de işe buradan başlamış. Bazı noktalarda kurbağa yumurtaları misali birbirine yapışıklar. Yaşayan bir tek salyangoz bile yok. Başım dönüyor, umarım sadece çömelmekten ve kızgın güneştendir. Antik mezarın kenarında havaya uçurulan bungalovun gölgesine çekiliyorum. Yoldan bir cip sapıyor, üç kapı açılıyor, bir televizyon ekibi çıkıyor. Almanca, İngilizce ve Almingleh dillerinde onlara bağırıyorum, hiçbiri tepki vermiyor. Birkaç dakika boyunca mezarların filmini çekiyor, tekrar arabaya atlayıp ortadan kayboluyorlar. Kendimi daha iyi hissetmiyorum, yolunda gitmeyen bir şey, bir tuhaflık var. Etrafımda sadece sıcak ve tozlu bir arazi, cadde ve süpermarketli benzin istasyonu, bir allahın kulu yok, çakıllı bir nehrin susuz çıplak yatağı, çöp. Devedikenleri, salyangozlar, ölüler şehri; insan sembolleri sevmeyi öğrenmeli demişti Monsieur Pescaran. Saltana sallana içerisi dışarısından daha gölgelik olmayan bungalova giriyorum, çatının yarıklarından içeri giren güneş yakıyor. En büyük odada biri, odun kömürüyle duvarlara mobilyalarla dolu komple bir daire çizmiş. Açık şömine, boş pencerelerin altında saksı çiçekleri, oturma grubu, televizyon, hoparlörlü bir hi-fi sistemi, az sayıda kitabın bulunduğu bir raf. Boş bir duvarda üç kara kuş gökyüzüne yükseliyor. Şöminenin üzerine resimli bir tabela asılmış: Home sweet home.* Daha fazla dayanamayacağım. Dışarı. Bogomiller. Mezarlar biraz önce başka bir yerde değil miydi?</p>
<p class="dnot">*İng. Evim güzel evim. -y.n.</p>
  <p class="bosluk1"></p>
<p class="str"><i> Şimdi yolunda gitmeyen ne biliyorum.</i> Bir sonraki romanımın olay yerlerinden birinde duruyorum. Nefes alıyorum, hava akciğerlerimi yakıyor. Tam burada. Köpeği neredeyse arabaya taşımak zorunda kalıyorum. Arkama bakmadan sürüyorum. Nasılsa tekrar geleceğim. Bunun için peşimden su dökmem gerekmez.</p>

<h3 id="sigil_toc_id_12">Girlscout*</h3>
<p class="dnot">*İng. İzci kız. -y.n.</p>
<p class="str"><i>Republika Srpska sınırı her şeyden önce çöpten oluşuyor</i>, sanki bütün Stolac pisliğini buraya getiriyor. Elli kilometrelik bir yolda üç arabayla karşılaşıyorum. Malineja köyü ADAC haritasında bulunuyor, ama gerçekte yeryüzünden silinmiş. Doğa bana biraz fazla el değmemiş gibi geliyor, arabanın içindeki müziğin sesini sonuna kadar açıyorum, dünya üzerinde başka yerlerin de bulunduğunu aklımda tutabileyim diye. Maria Teresa Salgueiro gibi kadınlar meleksi dilleriyle gölgeler, kuşlar ve adalara dair şarkılar söylerken âşıkların etrafta dolaşıp sıcak havaya "güzel hava" dedikleri Lizbon mesela. Yolumun üzerinde aşağı doğru aheste aheste yürüyen bir inekle burun buruna geldikten sonra yakınlarda bir şehrin olduğunu anlıyorum. </p>
<p class="str"><br/></p>
<p><i> Çlak! Pencereleri kapatıyor,  dirseğimi kullanarak</i> kendimi arabalım içine bir dokunuşta kilitliyorum. Yol kenarında birkaç inek daha, birkaç başıboş genç, savsakça istiflenmiş inşaat malzemesi, düz, gölgesiz bir şehir, renksiz. Tentelerin altında sarkan iplere asılı tütün yaprakları kuruyor. Bir sonraki yol tabelasında duruyorum, motoru çalışır bırakıyorum ve sözlükteki tablonun yardımıyla Kiril harflerini çözüyorum. Beklentilerimin tersine, "Ravno" yazıyor.</p>
<p>Yarım saat sonra Popovo Polje'ye giriyorum, geniş bir vadi, dibi dümdüz ve sarı. İçinden uzunlamasına bir nehir, Trebinje asfalt yolu ve Bosna’nın iç sınırı geçiyor. Karpuz araştırmasına ara veriyorum, burada elma bile yetişmez. Vadiye doğru uzanıp nehri aşan tek yolu, bir bent gibi hafif yükseltilmiş dar ve mıcırlı yolu ta uzaklardan bile görüyorum.</p>
<p>Havaya uçurulmuş bir köprüye yavaşça yaklaşıyorum, yıkıntıları arasından bir turna, büyük bir mutfak aleti şeklinde yükseliyor, birkaç tur atıp bana bağırıyor. Geçici köprü pek itimat vermiyor,  <i>donation by Spanish SFOR*</i>, ama başka seçeneğim yok. Diğer yakada arabayı durduruyorum ve bir beton kaidenin üzerine oturuyorum. Sessizlik kulaklarımda uğulduyor, altımdaki nehir pis kokuyor. Gözlerim sarı plastik kırıntılarını ve kırmızı benekleri ta uzaktan seçiyor. Kıyıdaki çakıllar arasında mayın işaretlerinin kalıntılarını görüyorum. Kendi iyiliği için yıkanmasının yasaklanmasını köpeğin aklı almıyor. Bir ibibik yamaçtaki çalıların arasına iniyor. İbibik hakkında bildiğim tek şey, o öter ötmez sevgilinin geleceği. Hüthüt. O da köpekle benim kadar şaşkın görünüyor.</p>
<p class="dnot">*İng. İspanyol SFOR'un bağışı. -ç.n.</p>
<p>Bir saat rüzgâr gibi geçti, on kilometre nehir akıp gitti, birkaç bulut Adriyatik yönünde uçup uzaklaştı. Başkaca hiçbir şey, ama hiçbir şey hareket etmedi. Telefonumun kapsama alanında olup olmadığına iyisi mi hiç bakmayayım. Bir kez daha yalnızlığıma inat sokağa işiyorum. Arada bir köprünün metal bağlantılarını tıngırdatan rüzgâr yaklaşan bir arabanın sesini taklit ediyor.<br/></p>
  <p class="bosluk1"></p>
<p class="str"><i> Ravno’da çok az insan yaşıyor </i>ve şehir dünyanın arabayla geçilebilen en dar ve en dik sokaklarına sahip. İki yan aynanın her birine bir evin duvarı yapışık halde, bir yukarı -sonra da geri vitese takıp- bir aşağı sürünüyorum. Zavala’ya gitmek istiyorum, yemek için sadece süt ürünlerinin, nadiren de tahılların ve sebzenin bulunduğu, bu yüzden de insanların yüz on, yüz yirmi veya yüz otuz yaşına geldiği yere. Belki de bu kadar yaşamalarının nedeni turizm rehberimin berbat Flamanca çevirisidir. Zavala’da dünyanın en büyük mağaralarından biri var, rüzgâr mağarası Vjetrenica, henüz yirmi kilometresi araştırılmış, damlataş heykelleriyle dolu. Kışın sıcak yazın serin hava soluyor. Buna bir itirazım yok doğrusu. Ayrıca gezginlere oda veren bir manastır da var. Ravno'daki tek kafebarın tek barmeni otel sorduğumda gülmekten kırıldı.</p>
  <p class="bosluk1"></p>
<p class="str"><i> Çöle giderken yanıma alacağım üç kitap:</i> çölün ayrıntılı haritalarından bir koleksiyon, ayrıca "Amatörler için jeotaksis: Yerçekimi sayesinde yönünü kolayca bul" ve "Hayatın her anından keyif almak". Dağ sırtı boyunca, Zavala’nın bulunduğunu tahmin ettiğim yönde, kayalarla kötürüm ağaçların arasından sürünerek geçiyoruz. Opel, burnu aşağıda çukurlara dalıp diğer taraftan tekrar yukarı çıkıyor. Yürüsek daha hızlı giderdik, ama insan bir dostunu arkada bırakamaz.</p>
<p>Yolun kenarına siyah, komünistlere özgü iri cüsseli bir anıt yerleşmiş, ev boyunda. Kimi temsil ettiği anlaşılmıyor çünkü yüzü kurşunla delik deşik edilmiş. Kaidesine güneş ve yağmurdan ağarmış mayın şeritleri sarılı. Bir bakışta köyün iyice boşaltıldığını görüyorum, evlerin arasından dağa doğru plastik şeritler uzanıyor, bütün duvarlarda kırmızı boya. Manastır yok. Zavala’nın başka bir yerde olduğuna karar veriyorum.</p>
<p>Mayın işaretleri yolun kenarında bana eşlik ediyor, sağ şeridin iki karış yanından. Soldaysa aynı mesafede kayalık bir uçurum var.</p>
<p>Birden pist sona eriyor, havaya uçurulmuş, vadiye inmiş. Motoru durduruyorum, koltuğu arkaya yatırıp gözlerimi kapatıyorum. Arabanın ön tekerleklerini mayın bölgesine yönelterek ve arka tekerlekleri uçurumda havalandırarak geriye dönebilirdim. Koltuk yatar vaziyette uyukluyorum, düşüncelerim zararsız meseleler arasında gidip gelinceye kadar: Profesörüm acaba tezimi okudu mu, evde sokak kapısı kilitli mi? Polonya 2004 yılında AB'ye katılacak mı? Motoru çalıştırıp geri vitese takıyorum.</p>
  <p class="bosluk1"></p>
<p class="str"><i> Geri dönerken çatallanan yolu görmenin mümkünü yoktu.</i> Çalılar çirkin bir gıcırtıyla arabanın cilasına tutunmaya çalışıyorlar, sanki onları yanıma almamı istiyorlar. Dört sivri dönemecin hakkından geliyorum, sonra da bir daha olsa asla içinden çıkamayacağım bir çukurun. El freni çekilmiş halde kaymayacağından emin olmak için arabayı sarstıktan sonra yola yaya devam ediyorum.</p>
<p>Azgın bitkilerin altından ilk kalıntılar ortaya çıkıyor. Zavala’ya aitlerse, on dördüncü yüzyıldan kalmalar. Ama burayı kemiren zamanın dişi değil. Beslenme işini beceremiyorum, dizlerimin titremesi sadece sıcak hava ve zorlanmışlıktan değil. Üzüm, incir veya kivi ararken birkaç terastan, boş evden geçiyor, kapıdan içeri giriyor, pencereden dışarı çıkıyor, ufalanan basamaklardan tırmanıyor, sırtımı öne vererek çalıların arasından geçiyor, neredeyse boyumu aşan çimenlerin gıdıklayan uçlarına karşı yüzümü koruyorum.</p>
  <p class="bosluk1"></p>
<p class="str"><i> Mağara hiç de soluk alamıyor;</i> sarmaşıklardan bir perde girişi örtmüş. Turizm rehberinde aydınlatılmış damlataş, ziyaretçi köprüleri, siyah göllerin üzerinde sandal fotoğrafları var. Bütün bunlar hâlâ içeride, zifiri karanlıkta yatıyor olmalı. Beş yıllık bir savaştan sonra neler bulunabilir, bilmek istemiyorum. Saygı dolu bir mesafede yere çöküyorum, oturur oturmaz da bir daha ayağa kalkamıyorum. Demek burası Zavala, artık manastırsız. Ve insansız. Etrafımda kertenkeleler, kelebekler, kuşlar, yılanlar, çekirgeler fısıldıyor, cır cır ötüyor ve hışırdıyor, her tarafımda küçük dallar ve ot tohumları var, burada kök salacağım. Sonsuza dek bir çalıya dönüşeceğim.</p>
  <p class="bosluk1"></p>
<p class="str"> Uyandığımda ezilmiş gibiyim, sanki ben yerin üzerinde oturmuyorum da yer benim üzerimde oturuyor. Köpek dikkatle bana bakıyor.</p>
<p>"Neden," diye soruyorum ona, "uyandırmadın beni?"</p>
<p>Ses tonumdan rahatlamış halde arkasını dönüp bir otu kemiriyor. Geç oldu. Hırvat sınırına kadar otel yok.</p>
  <p class="bosluk1"></p>
<p class="str"><i> O zaman burada kalacağım</i>. Köyün içinden vadiye iniyorum. Bir evde yaşayanlar var, bir aile çatıyı tamir ediyor. Nedenini bilmeden çalıların arasından gizlice geçiyorum yanlarından. Üzerine çimento dökülmüş bir rampayla karşılaşıyorum, bunu geçmeyi başarıyor Opel, en azından birkaç metre. Teras teras yukarı tırmanıyorum, henüz tatmin olmadım, burada fazla çöp var, şurada yeteri kadar şarap yok, beride bir eşekarısı yuvası, ötede manzara yok. Nihayet ideal yeri buluyorum. Sağlam çatısı ve terastaki -ta dağın derinlerine kadar uzanan- kare kuyusu beni ikna ediyor. Zincir paslı ama kopmuyor. Bir ibrik buluyorum ve şangırtıyla aşağı bırakıyorum, su berrak ve taze. Köpeğe su veriyorum, ibrik, demir kanca ve iple çatının kenarına bir duş yapıyorum. Çöpü kenara topluyor, terası bir kiriş parçasıyla süpürdükten sonra ahşap bankın bacaklarını tamir edip sırt çantamda ne var ne yoksa banka düşüyorum. Birkaç sembolik mobilya yerleştiriyorum, kırık bir tabure, üstüne bir leğen, bir sandalye ve içinde uzun otlarla kaktüslerin bittiği delikli bir tencere. Yuva kurma dürtüsüyle insan tuhaf bir yaratık, ayda olsa tozdan bir televizyon koltuğu yapmaya çalışırdı. Kitapları ve yazı malzemelerini çıkarıyor, yeni duşumu kullanıp saçlarımı yıkıyorum. Evde sekiz kişilik bir çorba tenceresi bulduğumda, yanan çatının tahtalarıyla doldurup bir ateş yakıyorum. Kocaman yanıyor ateş. Köpeğe akşam yemeğini veriyorum. Ağaç evini döşemiş bir çocuk gibi seviniyorum.</p>
  <p class="bosluk1"></p>
<p class="str"><i> Elimde bir sigara parmaklıklara yaslanıp</i> güneşin dağ zirvelerine doğru batışını izlerken birkaç gün burada kalabileceğimi, dinlenip para tasarrufu edebileceğimi, bulduğum meyvelerle beslenebileceğimi düşünüyorum. Evini tamir eden ailenin çekiç sesleri buraya kadar geliyor. Bir kilometre ötede, vadideki bir çoban bana eşlik ediyor, hayvanların çanlarının donuk sesleri ve çobanın bağırışları yamaçlarda yükselip azalarak yankılanıyor. Anayoldaki bir garajda çobanın evine rast gelmiştim. Battaniyelerle yastıklara göz dikmiştim, ama yatak kullanılmış görünüyordu, çarşafların üzerinde de taze erkek kokusu vardı. Yüreğim çarparak sıvışmıştım oradan.</p>
<p>Arabayı almak için dağı tekrar tırmanmam, arabayla vadinin etrafında dolaşmam, Ravno’ya dönüp aşağıdaki köy girişini bulmam gerekiyor.</p>
  <p class="bosluk1"></p>
<p class="str"><i> Opel’i rampaya park ettiğimde</i> hava zifiri karanlık ve soğuk. Sayısız yıldız gökyüzünü pudralıyor, ayın sağ kenarı yarısı yenmiş bir meyve gibi tırtıklı. Ateşe biraz daha odun atıyor, bankın üzerine uzanıp uyuyabilir miyim diye düşünüyorum. Tam da soruya "evet" cevabı vermişken çobanın sesini tekrar duyuyorum, yakında ve yüksek. Koyunlara seslenmiyor. Parmaklıkların üzerine eğildiğimde çıkışta üç adam görüyorum. Çalılıkların arasındaki arabayı bulmuşlar. Çoban, ailenin babası ve büyük oğlu. Köşeye siniyorum. Yamacı lambalarıyla araştırıyorlar, ışık huzmeleri beni bulmuyor. Sonra tekrar bağırıyorlar.</p>
<p>"Kimsin? Aşağı in!"</p>
<p>Hiç niyetim yok. Burada yaşıyorum. Bağırış çığırış arttığında cevap vermeye karar veriyorum.</p>
<p>"Ne!" diye bağırıyorum. "Zasto?"</p>
<p>Bir süre sessizlik. Belki de bir kadının sesini duymayı beklemiyorlardı. Ya da "neden" sorusu, sık sık olduğu gibi, cevaplanması kolay bir soru değil. Bunu izleyen Hırvatça laf nehrine söyleyecek bir şeyim yok.</p>
<p>"Bir şey anlamıyorum!" diye bağırıyorum Lehçe.</p>
<p>Oğulun aklına İngilizce bildiği geliyor.</p>
<p>"Burası bizim köyümüz," diye bağırıyor. "Burada yaşıyoruz."</p>
<p>"Hiçbir şeye zarar verdiğim yok," diye bağırıyorum.</p>
<p>Ortasında oturduğumuz inanılmaz yıkıntının içinde söylediğim bu sözü komik bulmuyor gibiler. Polis çağırmakla tehdit ediyorlar, el fenerlerinin ışık huzmeleri telaşla yıkıntıların üzerinde geziniyor.</p>
<p>"Kimsin?" diyor çoban havlarcasına. "Burada ne yapıyorsun? Kaç kişisiniz?"</p>
<p>"Turistim sadece," diyorum. "Tek başıma."</p>
<p>Sözlerimin zararsız ve yitik tınısından memnunum.</p>
<p>"Buraya pek fazla turist gelmez," diyor birisi güvensiz bir sesle.</p>
<p>Buna inanıyorum, boğazımda bir gülme kaşıntısı. Verdiğim cevabın salakça, çok aptalca bir cevap olabileceği, homurdanarak çıkıştan aşağı yürüdüklerinde ancak aklıma geliyor. Nazik "Laku noc!" dileğime cevap gelmiyor.</p>
  <p class="bosluk1"></p>
<p class="str"><i> Endişeli bir halde yatıyorum,  vadideki tüm sesler</i> sanki bana sesleniyor. Bir süre uykuya dalamadığım için kendime kızıyorum. Oysa uyumamak için bir neden yok. Yıldızlar bir bakteri kültürü gibi hızla çoğalıyor. Ağustosböceklerinin vadiyi dolduran şarkıları sanki yıldızlardan geliyor, bu mutlak sessizliğin içinde ışıklarının ilk kez duyduğum sesi gibiler. Bir süre kendimi geceye bırakıyorum.</p>
<p>Huzur kısa sürüyor. Çoban yine bağırmaya başlıyor, ritmik bağırmalar, bir süre sonra vadinin diğer tarafından ona cevap veriliyor. İkinci ses daha zayıf, on kilometre uzakta olmalı. Bir arabanın anayoldan gelip çobanın garajı önünde durması yirmi dakika sürüyor. Kontrol edemediğim resimler geçiyor kafamın içinden; yan yana oturan, birkaç kelimeyle anlaşan erkeklerin resimleri, tecavüze uğramış kadınların resimleri, savaşın yıktığı, sonra da sorunları kendi bildikleri gibi çözmeye başlayan insanların resimleri. Aşağıda adamlar alçak sesle konuşurken eşyalarımı sırt çantasına tıkmaya başlıyorum; hareketlerimi kontrol altında tutmaya, paniğe kapılmamaya, bir yere çarpmamaya, ses çıkarmamaya çabalıyorum. Ama akustik çok iyi. Bir telefona konuşan çobanın sesi düzlüğü aşarak bana ulaştığında, bir meslektaşından kendisine cep telefonu getirmesini rica etmiş olduğunu anlıyorum. Şimdi, diye düşünüyorum, çevredeki bütün arkadaşlarını arıyorlar. Botlarımı giyiyor, sırt çantasının üzerine oturuyor ve ta ki hiçbir şey duymayıncaya kadar gergin bir halde geceye kulak kabartıyorum.</p>
  <p class="bosluk1"></p>
<p class="str"><i> Bir başka arabanın farları dağdan aşağı iniyor,</i> Opel’in çıkmayı başaramadığı pistte ilerliyor. Sinirlerim bozuluyor. Bir hamleyle terastan atlayıp yıkıntılar üzerinden tırmanıyor, çökmüş çitlerin arasından geçerek terasların üzerinden ve eski oturma odalarının, bahçelerin, kulübelerin içinden koşuyorum. Habire yeni merdiven basamakları; sırt çantam beni engelliyor, dikenler kollarımı çiziyor. Tam da bu anda bu köyün de komşu köy gibi mayınlanmadığını nereden bildiğim ve adamların neden dümdüz bana doğru tırmanmadığı sorusu aklıma geliyor. Er ya da geç beni nasılsa bulurlardı.</p>
<p>Arabama ulaştığımda diğer arabanın motorunu anayolda yakında duyuyorum. Köpekle sırt çantasını içeri sokuyorum, direksiyonun arkasına geçip kapıları kilitliyorum, çlak. Hızla kaçıp gidebilirim, yola çıkan herkesin üzerinden geçebilirim. Tam o anda diğer araba arkamda duruyor ve çıkışı engelliyor.</p>
  <p class="bosluk1"></p>
<p class="str"><i> Polisler. Rahatlama vesilesi mi bilmiyorum</i>, ama polis olmasalardı oyunu kaybetmiştim çoktan. Nihai olarak. Saçma bir dürtüye uyarak koltuğu arkaya yatırıyorum ve uyuyormuş gibi yapıyorum.</p>
<p>Avuçlarıyla cama vuruyorlar. İki kişiler, biri kısa ve şişman, diğeri uzun ve ince, ikisinin de dişleri çürük. Dışarı çıkmalıymışım. Pencereyi açmalıymışım. İnatla başımı hayır anlamında sallıyorum, bakışım bellerindeki silahlarda. Köpek arkadan burnuyla saçıma çarpıyor.</p>
<p>"Policaj! Policaj!"</p>
<p>Fenerlerini yüzüme tutuyorlar, bir üniformalarındaki işaretlere, bir sürücü penceresine vuruyorlar.</p>
<p>"Znam! Biliyorum!" diye bağırıyorum nihayet. Sessizlik. Alınlarını ve ağızlarının kenarlarını kaşıyorlar. Camdan birbirimize bakıyoruz, kısa ve şişko olan gülecekmiş gibi görünüyor. Pencereyi bir santimetre açıyorum ve kâğıtlarımı açıklıktan itiyorum. Arabanın etrafında dönüyor, plakaları kontrol ediyor, sonra kâğıtları geri verip pencere açıklığından bana bir sigara uzatıyorlar. Zayıf olan benimle aynı yıl doğduğunu iddia ediyor. Ona inanmıyorum, otuzlu yaşlarının sonunda gibi görünüyor. Üçümüz de sigara içiyoruz, onlar dışarıda, ben içeride.</p>
<p>Burada ne yapıyormuşum. Turistim, diyorum. No camping, diyorlar. Burası no camping değil, diyorum, burası bir araba. Otel, diyorlar. Otel yok, diye cevap veriyorum. Bu konuda bana hak veriyorlar. Almingleh işe yarıyor, neler yapılabilir diye tartışıyoruz. Birkaç adım geriye çekilip sakin sakin beni konuşuyorlar, arada bir de gülüyorlar.</p>
  <p class="bosluk1"></p>
<p class="str"><i> Birlikte Ravno’ya gitmeyi</i> ve karakolun önünde arabada gecelememi öneriyorlar. Onlara güvenebilir miyim bilmiyorum, ama arabaları çıkmamı engellediği sürece de başka bir seçeneğim yok. Dik bayırdan değil de nehrin etrafından geçen yoldan gitmeyi talep ediyorum. Etraflıca bilgili olmamdan hoşlanıyorlar.</p>
  <p class="bosluk1"></p>
<p class="str"><i> Cipleri beni asfalt yoldan değil,</i> iki tekerlek izi üzerinden tarlaların içinden götürüyor. Çalılar arabanın altına, tarladan sürüler halinde havalanan serçe boyunda çekirgeler de ön cama çarpıyor. Ciple toz bulutunu kısa sürede gözden yitiriyorum, buna rağmen kaçmayıp anız tarlasında onları takip etmeye karar veriyorum. Beş dakika boyunca sanki dünyada hiçbir şey beni tehlikeye sokamazmış gibi harika hissediyorum kendimi. Laurel'le Hardy sonraki virajda beni bekliyor.</p>
<p>Karakolun önünde bana bir yer gösterip çalıların içine park etmeme yardım ediyorlar. Bu doğaçlama polis eyleminden utanıyorlar, ama Opel’i tamamen gizlemek mümkün değil. Köpek bu kadar huzursuz olmasa, yatan koltuk çok da kötü değil. Saatte bir Laurel'le Hardy gelip el feneriyle hâlâ yerimde miyim diye bakıyorlar.</p>
  <p class="bosluk1"></p>
<p class="str"><i> "Güneş, uyumak yok" Hardy beni beşte uyandırıyor.</i> Onu gönderiyorum, bana kahve sözü veriyor. Saat altıya kadar rahat bırakılmayı istiyorum ve bir kere daha sırtımı dönüyorum.</p>
<p>Kahveyi ana karakol bungalovunun terasında içiyor, on iki yıllık VW Golf fiyatları ve bölgede olmayan güvenlikten söz ediyoruz. Laurel'le Hardy hayatımı kurtarmışlar gibi gülümsüyorlar bana. Penceresiz polis tuvaletinde dişlerimi fırçalıyorum. Yıkanabilir fayanslı yere bakmak zorunda kalmamak için aynanın dibinde duruyorum. Ravno'daki işkenceleri okudum. Floresan tüpün altında yüzümün tıraşa ihtiyacı varmış gibi görünüyor. Veda ederken Laurel bana resmi kimliğini gösteriyor. Sadece aynı yıl değil, aynı gün doğmuşuz. İrkilerek başımı kaldırıyorum, birkaç saniye karşılıklı birbirimizin yüzüne bakıyoruz, sanki daha önce karşılaşmışız gibi. Ona bir şey hediye etmek istiyorum, ama bunun ne olabileceği aklıma gelmiyor.</p>
  <p class="bosluk1"></p>
<p class="str"><i> Bu kadar erken uyanmak ne güzel, arabanın çıkardığı rüzgâr ne kadar da serin,</i> manzara parlıyor, ama direksiyonda gözlerim sürekli kapanıyor. Canlanmak için kendime Adriyatik’te kahvaltı sözü veriyorum.</p>
<p>Keşke şu muhabir kadına nasıl tutuklandığımı anlatabilsem. Muhabirlerin hepsi yurtdışına çıktıklarında kendini tutuklatıyor, sonra dışişleri bakanlığının yardımıyla serbest kalıyor ve ardından da o ülkeyi kendi bahçeleri gibi tanıyorlar.</p>
  <p class="bosluk1"></p>
<p class="str"><i> Meyve    suyu, bal, şarap. Yığın yığın karpuzların</i> sırtlarından serin sular dökülüyor. Bahçelerde kadınlar karpuz toplarken çiçek baskılı popolarını renkli kocaman balonlar gibi havaya kaldırıyorlar. Paslanan trenler raylarına yapışıyor, köpekler dar gölgeleri paylaşıyor. Sokak köpeklerinin bu kadar keyifli olması bir bölge hakkında ne anlatır bize?</p>
  <p class="bosluk1"></p>
<p class="str"><i> Tam şu anda Adriyatik, siyah sabahlığını</i> gümüşi zırhlı bir yelekle değiştiriyor. Yamaçlarda fıstık çamları yüzlerini arkaya çevirmiş. Adalar uyuyan iri hayvanlar gibi suda yatıyor. Demek "Country of Feelings'e vardım. Ben olsam başka bir slogan üretirdim:</p>
  <p class="bosluk1"></p>
<p class="str">" ForgetItaly!"*</p>
<p>Bacaklarımı hasır masanın altına uzatıp işlerinden dönen balıkçıları izliyorum kahvaltı ederken. İnsan anında hayatta patilerini temiz tutmaktan başka işi olmayan bir kediye dönüşebiliyor. Denize bakışlarımı asgariye indiriyorum, böylece yorgunluğum hemen tatile dönüşmeyecek ve ben de bir hafta oturup kalmayacağım. Sadece bir kahve daha.</p>
<p class="dnot">*İng. "İtalya'yı boşver!" -ç.n.</p>
  <p class="bosluk1"></p>
<p class="str"><i> Ayaklarımı biraz daha tuzlu suya sarkıtayım yeter.</i> Ayak parmaklarımı miskin miskin suda hareket ettiriyorum. İnsanın bacakları olması güzel, onlarla balık tutamasa da.</p>
<p>Deniz sakin sakin uzanıyor, sırtını ufka doğru yaslayıp birkaç teknenin antrasit renkli cildine çizik atmasına izin veriyor. Dubrovnik’i kendime yasaklıyorum. Dubrovnik Bosna-Hersek’te değil.</p>
  <p class="bosluk1"></p>
<p class="str"><i> Ve bütün gün beyaz şehirde koşuşturuyorum,</i> sınırlı bir alanda, satranç tahtasındaki bir taş gibi, denizi dışarıda bırakan şehir surlarının içinde; deniz dışarıda avarelik edip tuzlu soluğunu mazgallardan üflüyor. Mermer, her yer mermer. Denizi unutup sokak köşelerinde kediler görüyorum; hepsi de siyah-beyaz-kızıl lekeli, kendi esrarengiz devletlerinin üç renkli bayrağını kuşanmışlar. Duvara bir futbol topu vurduğunda ürküyorlar.</p>
<p>Dubrovnik’in kadim çatılarının kiremitleri beş yüz yıl önce erkeklerin uylukları üzerinde biçimlendirilmiş. Sokaklar yerine sadece merdivenler bulunduğunda, el arabalarını her yere itmek için birçok tahtaya ihtiyaç duyar insan. Gerektiğinde bütün zanaatkârların, çocukların ve kedilerin yenilenmiş şehri terk edebilecekleri bir sal yapmaya yetecek miktarda tahta. Sürekli karıştırma, sürme, kurma, dökme ve doldurma işlemlerinin çıkardığı sesler böcek seslerine benziyor, kimse çekiç vurmuyor, kimse konuşmuyor. Evlerin duvarlarında çamaşırlar çıtırdıyor. Yürürken kollarımı sallıyorum, adımlarımın ritmine uygun olarak tek tek değil, aynı anda, bir ileri bir geri, kanat çırpar gibi.</p>
  <p class="bosluk1"></p>
<p class="str"><i> Ancak akşam insanları sokaklara çekiyor,</i> herkes sallanarak yürüyor, bir tek rahibelerin acelesi var. Sigaralarımı rüzgâr içiyor. Sadece şehrin bir köşesinde değil, Hırvatistan’ın da bir köşesinde, ülkenin çeke çeke uzatılmış, kopmak üzere olan bir sakız gibi inceldiği noktada oturuyorum. Kıtanın bir köşesinde oturuyorum, insan işte bu kadar çabuk gelir dünyanın sonuna. Kendimi bir Avrupa haritasının sağ alt köşesinde küçük bir plastik figür gibi görüyorum, el sallıyorum.</p>
  <p class="bosluk1"></p>
<p class="str"><i> Birçok soru beni pizzadan uzak tutuyor.</i> Bilinç denilen şey var mıdır, varsa da bunca zaman neredeydi? Nasıl olur da insanlar bu kadar dostça davranır ve Rus sandıkları bir Almanın Lehçesini anlamaya çalışırlar? Bunca fotoğrafçı ne istiyor; tek başına kalmak isteyen beyaz bir istiridye gibi kendi içinde gizlenen bir şehir dışında görülecek ne var? Kendi olmadığı bir şeye bakarken insan nerededir?</p>
  <p class="bosluk1"></p>
<p class="str">Bir kez üzerinde hareket etmeyegörün, bu kıta sizi bir daha rahat bırakmaz. Hasret güzel olurdu, bir yuvanın olduğunu kanıtlardı. Ama hasret hissetmiyorum. Tek hissettiğim uzaklaşmak isteği, devam etmek. Başka bir yere doğru. Aynı şey değil bu.</p>
<p>Zaten insan burada, bulutların arasında kalamaz. Evlerin duvarlarında, amavutkaldırımında, çatılarda bomba deliklerini yavaş yavaş, durmaksızın dolduran, ta ki geriye bir tanesi bile kalmayıncaya kadar dolduran zanaatkârların arasında yapılacak ne var? Peki, sonra ne yapacaklar? Hâlâ deliklerin olduğu yerlere mi devam edecekler? Bense hiçbir yerde kalamam, özellikle de bir insanın yanında. Dilsizlik için en iyi açıklama yalnızlıktır. Geçen akşamki, izci kız sınavını geçme denemesiydi zaten.</p>
<p>Daha sonra Adriyatik’e elimle şehir surlarından öpücük göndermeye karar veriyorum: Güle güle, yakınlığın bütün sorunları çözmüyor, her ne kadar bazen çözüyormuş gibi görünse de.</p>
  <p class="bosluk1"></p>
<p class="str"><i> Yeter. Köpek pizza için teşekkür edip</i> mutfağa selamlarını gönderiyor. Boş sokaklarda yan flüt sesleri duymam delirdiğimi göstermez. Hâlâ dumanlı, açılmaya başlayan ve ışığın önündeki insanların siluetini ayırt eden bakışımı bu tür düşüncelerden uzaklaştırırken, günün birinde kendi kendime, gözlerimin içine bakabilmek istiyorum.</p>
  <p class="bosluk1"></p>
<p class="str"><i> Yatacak yer bulduğum ailenin kedileri</i> siyah-beyaz-kızıl renkli, adları da Clinton, Hillary ve Monika. Onları düşünürken oturma odasındaki kanepede uykuya dalıyorum, büyük olasılıkla köpek de başka bir şey düşünmüyordun</p>
<p><br/></p>
</body>
</html>