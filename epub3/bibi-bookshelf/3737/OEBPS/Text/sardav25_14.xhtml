<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title>Juli Zeh - Sessizliğin Gürültüsü</title>
<link rel="stylesheet" href="../Styles/main.css" type="text/css"/>
</head>
<body class="içerik">
<h3>Japon Balığı Sally</h3>
<p><i>Republika’da başka bir rüzgâr esiyor.</i> Bir elinizle komaya basıyorsunuz: Frene uzanan kaybeder. Her bölgede bir araba türüne dikkat çekici biçimde sık rastlanır, Trebinje’de bu tür beyaz Vosvos. Arkalarındaki çıkarmalar, paranın mideye indirilemeyeceğine, Bayem Münih’in beni sevdiğine ve bu kadar yaklaşmanın kepazelik olduğuna dair bilgi veriyor.</p>
<p>Büyük şehir yaşantısı olsa da, Trebinje dört bir yandan hemen sona eriyor. Kronik akıl karışıklığımla aynı köprü üzerinden ve anıtlarla dolu aynı parkın yanından birkaç kere geçiyorum.</p>
<p>Leotar Oteli en rezil koşullara karşılık en pahalı fiyatları sunuyor ve şehirdeki tek otel olduğunu iddia ediyor. Reddediyorum ve en azından arabamdan gözlerini ayırmamalarını rica ediyorum. Hiçbir sorumluluk üstlenmemeye söz veriyorlar.</p>
  <p class="bosluk1"></p>
<p class="str"><i>Kaštel suyun içine diz çökmüş</i>, ortaçağdaki gibi dar evler yanak yanağa duruyor, sırtlarını hisar duvarlarına yaslamış. Teraslı kafeler tekne evleri gibi nehirde yatıyor, Britney Spears yüz elli desibelle en sert ortaçağ dehalarına bile parmak ısırtıyor. Adriyatik yakın: Cadde kenarındaki kovaların içinde palmiyeler yetişiyor; şehir merkezindeki öğle paydosu saat on ikide başlayıp on yedide bitiyor. Eski köprünün Dubrovnikli ustalarca inşa edildiği anlaşılıyor. Güneş önümde fotoğraf çekiyorum, kiremit başına bir güvercinle döşeli müze çatısını fotoğraflıyorum. Köpeğe hediye etmek istediğim bir parça salam için altı mark yirmi feninga ödüyorum. Uzun zamandır öğle sıcağında dağa tırmanmamıştım.</p>
  <p class="bosluk1"></p>
<p class="str"><i>Sabahın onu sıcaklık henüz cüzi bir otuz sekiz derecede seyrediyor.</i> Soba tabelaları görmüyorum, Republika turistik güzelliklerinin farkında değil. Bunun yerine AGİT bürosunu buluyorum, Hi I’m German,* Mostar'dan Bernd’in selamlarım iletip müdireyi beklemek üzere oturuyorum. Heyecanlı bir memur dört telefon arasında koşuşturup vantilatörün havalandırdığı bir evrak yığını içinde bir pansiyonun adresini arıyor. Demografik kaymalara dair istatistikleri soruyorum ve bu kadar uzun süre aramak zorunda olmasına şaşıyorum. Tablolar elimde fotokopi makinesine gidiyorum. Ve bu ülkenin sıcağını kimin ürettiğini artık biliyorum.</p>
<p class="dnot">*İng. Selam, ben Almanım. -ç.n.</p>
  <p class="bosluk1"></p>
<p class="str">Müdire büro kapısını içeriden kilitliyor.</p>
<p>"Yoksa içeri gelirler," diyor.</p>
<p>"Onlar" dönenler. İçlerinde Sırp ailelerin yaşayıp birkaç yıldır kendilerini yuvalarında hissettikleri evleriyle dairelerini geri istiyorlar. Geride bıraktıkları yerde taş üstünde taş kalmamış. Veya evlerde Hırvat ya da Bosnalı aileler oturuyor ve kendilerini yıllardır yuvalarında hissediyor.</p>
<p>"Somehow we are intemational," diyor müdire, "and that's why they think we are God."*</p>
<p class="dnot">*İng. "Bir şekilde uluslararasıyız biz, bu nedenle de bizim tanrı olduğumuzu düşünüyorlar." -ç.n.</p>
<p>Leipzig’e dönüp de evimde bir yabancı bulursam nasıl olur diye hayal ediyorum.</p>
<p>"Tanrı'dan farklı olarak bizim idari bir karara ihtiyacımız var. Beklemek de saldırganlığa yol açıyor, özellikle de insan ailesiyle bir akrabasının kanepesinde yaşamak zorunda olunca."</p>
<p>Sally Amerikalı, elinde yelpaze yelpazeleniyor ve bir Japon balığına benziyor. Aklıma gelen bu düşünceyle rahatlıyorum. On beş dakikadır kabarık dudaklarını, geriye çekilmiş çenesini ve kocaman gözlerini izliyorum; sertçe geriye taranmış, pul benzeri saçının ne anlama geldiğini düşünüp boynundaki solungaçları arıyorum. Arada bir kafasını uzatıyor, bir sinek dikkatini çekmişçesine. Sportif bir kadın, sağlam tokalaşıyor. Yurtdışı görevlerinde çalışanlar çoğu zaman bu gibi kadınlar. İnsan hakları kadın işi.</p>
<p>Dönenlerden bazıları yıkık evlerini tamir etmek için komşu bölgelere gidip geliyor. Çimento torbalarını yirmi kilometre taşımak zor. Peki bunca SFOR aracı, cipi, kamyonları, whatever*? Manda karşılamıyor. New York, Cenevre, Viyana veya Brüksel’e dilekçeyle başvurmak mı? Unut gitsin. Bazen cesur bir komutan bir yardım operasyonu başlatıp, görevini kaybetmemek için de yanına iyi niyetli birkaç muhabir alıyor.</p>
<p class="dnot">*İng. bilmem neleri. -y.n.</p>
  <p class="bosluk1"></p>
<p class="str"><i>BM’derı Caroline bize katılıyor,</i> kapılarında siyah harflerle tipik bir Mitsubishi cipe binen sportif bir kadın. Birleşmiş Milletler tarzancası her aksam gizliyor. Ancak yirmi dakika sonra ikimizin de Almanya'dan geldiğini ve birbirimize "Keyrolayn" ve "Cuuli" demek zorunda olmadığımızı fark ediyoruz. Uydu çanaklarının gölgesine oturup nehrin ötesine bakıyoruz.</p>
<p>"Söyle bakalım," diye soruyorum, "Republika’da yaşamak nasıl?"</p>
<p>"Tabii ki tehlikeli," diyor Caroline.</p>
<p>Gözlerini devirip eliyle masadaki bir sineği öldürüyor.</p>
<p>"En sinir bozucusu da Batı propagandası. Hayat arkadaşım, annem babam ve tanıdıklar delirdiğimi sanıyor. Avrupa’nın ortasında, sahilden yirmi kilometre uzakta çalışıyorum ama kimse ziyaretime gelmiyor."</p>
<p>Benim işime gelir, bütün suç haberlerin.</p>
<p>"Bu iş şöyle," diyor Caroline.</p>
<p>Güneş gözlüğünü kutusundan çıkarıp saçları gözüne düşmesin diye kafasına koyuyor. Palmiye yapraklarının hışırtısı hava serinlemiş gibi bir yanılsama yaratıyor.</p>
<p>"Mesela yeni bir cami temel atma töreni planlıyoruz. Ne olur ne olmaz SFOR çağrılıyor, sonra tankı gören basın da uçarak geliyor. Konuşmalar yapılıyor, müzik çalınıyor, sonra da bir Müslümanın kafasına bir taş atılıyor. Bu hoş değil. Burada yaşıyorsan onun adi herifin teki olduğunu biliyorsun, milleti kışkırtıp durduğunu ve yardım paralarını yıllardır kendi cebine attığını da. Ertesi gün Alman gazetelerinde Bosna’da yine iç savaşın başladığı yazılıyor. Anladın mı?"</p>
<p>Bir İspanyol SFOR konvoyu geçiyor. Tanklarda dev böcekler oturuyor: kafalarda yusyuvarlak miğferler, sinek gözü gözlükler ve kulaklıklar. Amerikalı konvoylarda topun başında bir keskin nişancı oturur, güçlü GI dirsekliklerini sağa ve sola açmış olarak. Konvoy köprüyü geçtikten sonra su yüzeyinin yansımaları heyecanlı bir biçimde köprü ayaklarında dans ediyor.</p>
<p>"Başka," diye soruyorum, "genel olarak durum ne?"</p>
<p>"Elbette zor," diyor Caroline. "Geçenlerde bir otobüs dolusu Japon görüldü. Uzay gemisindeki Marslılar gibi şehirden süzülüp geçtiler. Herkes tezahürat edip alkışlamaya başladı. Japonların gelmesi iyiye alamet."</p>
  <p class="bosluk1"></p>
<p class="str"><i>Yarın Japon Balığı Sally ve Caroline beni İvanica’ya götürecekler,</i> delileri görmeye. İvanica ne Sally’nin ne de Caroline’in yetkisi kapsamında, bu yüzden de oraya giderken bir çukura girmemiz, bir ineğe çarpmamız veya bir mayın üzerinden geçmemiz yasak. Japon Balığı Sally benim için bir pansiyon buldu, Trebinje’nin iki kilometre dışında.</p>
<p><br/></p>

<p><i>Kırk dört derece, dağa tırmanma zamanı.</i></p>

<p>Tepeye yeni bir yol döşenmiş, meydanın ortasında kambur çatılı, benekli, rengârenk bir kilise duruyor, yonca yaprağı haçlarının hatları Akdeniz göğünün önünde keskin. Girişte altmışlı yıllardan kalma büyük bir güneş gözlüğü takmışçasına yüzünde iki kahverengi leke bulunan beyaz bir dişi köpek dinleniyor. Karınüstü yatıyor, arka bacakları açılmış, köpek onu selamladığında başını diğer yana çeviriyor. Manzaranın keyfine varmak yerine onların bir çimen fıskiyesinin altında oynaşmalarını izliyorum. Eskiden, köpek almamın yasak olduğu ama bir kez eve girdi mi de annemin evden atmayacağını bildiğim günlerde, ısrarla birinin bana kaçmasını umardım. Küçük, büyük, şişko, zayıf, fark etmezdi. Çantamda salamlar ve ekmek parçaları, bunun için uğraşırdım. Ama mahalledeki köpeklerin salamları yedikten sonra döndükleri sahipleri vardı.</p>
<p>Kafamın içinden parmak film* gibi kesik kesik bir resim serisi geçiyor: Ben, Sırp bölgesinin dış sınırında, ikinci bir hayvan için sağlık karnem yok. Ben, Alman demiryollarının hizmet veznesinde: Bir kafese sığmazlarsa üç katını ödersiniz. Ben, ev sahibimle konuşurken.</p>
<p class="dnot">*Türdeş çizimlerin bulunduğu sayfaların parmak arasından hızla kaydırılmasıyla elde edilen hareketli görüntüler. -y.n.</p>
<p>Dönerken arabalardan ve bahçelerden, sokak köşelerinden ve teraslardan "Cuki! Cuki!" diye peşimden sesleniliyor. Bir köpekle sansasyoneldim, ikisiyle Fareli Köyün Kavalcısıyım. Sesleri duymamak için kendi kendime bir şarkı mırıldanıyorum: 'Akşamın birinde bir su faresiyle bir kurbağa / birlikte tırmanmışlar yalçın bir dağa." Yıllardır aklıma gelmeyen bir başka şarkı. Çok şükür.</p>
  <p class="bosluk1"></p>
<p class="str"><i>Tuhaf bir şeyin farkına vardım şimdi:</i> Dört gündür burada ne işim var diye sormadı kimse bana. Ben bile sormadım.</p>
  <p class="bosluk1"></p>
<p class="str"><i>Tesadüfen hisar duvarlarının bir köşesinde</i> gerçek bir internet kafe buluyorum. Bir saat boyunca dünya güzel, beni unutmamış. İki köpek sakin sakin kapının önünde bekliyor, gençlik ne harika, öyle de görünüyor, ama herkese aynı anda gülümseyecek kadar ağzım yok. Dışarı çıktığımda hava kararmaya yüz tutmuş. Sırp kadınların Hırvat ve Bosnalı kadınlardan aşağı kalır yanları yok, şanslı sevgililerinin kolunda zarif zarif yürüyüp başka adamlarla göz göze geliyorlar. Büyük gözlüklü dişi köpek köpeğin yanında yürüyor ve gözleri ondan başkasını görmüyor. Mantar biçimli taş direkleri devrilmiş olan Müslüman mezarlığında yürüyoruz. Yangın çıkmış, her yerde çöp var. Fotokopisini çektiğim istatistiğimi cebimden çıkarıyorum: Trebinje'deki yaklaşık 5500 Müslümandan geriye iki yüzü kalmış.</p>
<p>Nehrin yanındaki bir ağacın altında Çingeneler bir kazanda patates kaynatıyor. Bir delikanlı Passat'ını bir çakıl sete park etmiş, üzerine kova kova su boşaltıyor.</p>
  <p class="bosluk1"></p>
<p class="str"><i>Bir lokantada Portishead çalıyor.</i> Zınk diye durup kulak kabartıyorum. Yıllar önce bunu habire dinlerdim; yatağımda oturur, hukuk derslerinden kaçar ve dünyayla ne işim ne olacağını bilemezdim. Balkanlar hakkındaki bilgim sadece kulaktan dolmaydı, nerede olduğundan bile haberdar değildim.</p>
<p>Görünmez bir şey ona dokunduğu için müzik aracılığıyla yataktaki o eski bana bir mesaj göndermeye çalışıyorum, başını kaldırsın diye. Bir anlığına mesajı anlar, sonra hemen unuturdu: Sakin ol. Mutlu olmak zorunda değilsin.</p>
<p>Bu sefer görevi devraldığı için Britney Spears’e gerçekten de minnettarım.</p>
  <p class="bosluk1"></p>
<p class="str"><i>Alacakaranlıkta, kızarmış patates boyundaki balıklar</i> böcek yakalamak için sıçramaya başlıyorlar, mükemmel bir yağmur taklidi.</p>
<p>Köprüyü geçerken, gece karanlığında yamaçtan açılan makineli tüfek atışlarını duyup görüyorum. Namludan çıkan ateşten atış yönünü anlıyor ve derhal gizlenebileceğim bütün yerleri belirliyorum. İnsanların genlerine yazılmış olabilir mi bu? Birisi -her kimse- nehrin üzerinden havaya ateş etti. Benden başka kimse etkilenmedi. Ateş etmek bir gelenektir belki de, başka şehirlerde çan çalınması gibi, belli bir saatte kurşun sıkmak tarihsel bir olayı hatırlatıyordun En azından yere bir seksen serilip gülünç bir duruma düşürmedim kendimi.</p>
  <p class="bosluk1"></p>
<p class="str"><i>İncir çalmak için</i> zifiri karanlığı bekliyorum. O zaman da incirleri göremeyeceğim kadar karanlık oluyor. Bir kilo elma satın alıp erken yatmaya karar veriyorum. Dişi köpek tarihi semtinin karışık sokaklarında kayboluyor ve bu hareketiyle benim burjuva varoluşumu kurtarıyor. Onu arayan köpek her köşede kafasını çeviriyor. Onu hatırlayabileceğimiz bir addan bile yoksunuz.</p>
  <p class="bosluk1"></p>
<p class="str"><i>Pansiyon yolunda ön cama çekirgeler değil</i> renkli kelebekler çarpıyor. Kediler, tilkiler, kirpiler ve başka hayvanların etrafında slalom yapıyorum, ormanın yarısı ışıksız yola çıkmış. O sırada yediğim elmadan son anda bir tırtıl aşağı bırakıyor kendini. İkimiz için de tam vaktinde. Tuhaf ama tırtılı çalılara bırakmak için duruyorum. Yolda önümde durduklarında çekirgelere bile yol veriyorum.</p>
  <p class="bosluk1"></p>
<p class="str"><i>Bira tezgâhı havası taşıyan resepsiyona kollarımla yaslanıyorum</i>. Tezgâhın arkasında hakkımda Sırpça-Hırvatça konuşuyorlar. Fiyatın iki katını ödediğimi anladım. Ama kavga edecek gücüm yok. Gerçi "Aaa-demek-Almanya'dan-ne-güzel" değilim, ama en azından azılı düşmanları da değilim. Köpek arabada uyuyamaz mıymış? Hayır, uyuyamaz, yoksa ağlar.</p>
<p>Demek öyle. Pansiyon sahibi pasaportumdaki bilgileri yazıyor, damgaları inceliyor, nereden geldiğimi ve nereye gittiğimi, ihtiyacım olmayan vizeyi, sahip olmadığım Trebinjeli arkadaşlarımı soruyor. Eşyalarımı da karıştırmaya başlamasını bekliyorum. Aldığı bilgileri, herhalde merkez komiteye ulaştırılan ufak bir karta giriyor. Sırplara dair en kötü hayaller uyanıyor kafamda: askeri yöntemde aşırı doğrucu, yeri geldiğinde rüşvetçi ve şüphelendikleri durumlarda zorba. Pasaportumu geri aldığımda ve odanın kapısını arkamdan kapatabildiğimde derin bir soluk alıyorum.</p>
<p>Banyoda gerçek anlamda akan bir su yok, onun yerine büyük bahçenin üzerinde suyu nehirden gelen bir banyo havuzu bulunan bir balkonu var.</p>
<p>Hafif bagajla seyahat etmek aynı zamanda botları el kremiyle yağlamak demek. Kıyafetlerimin çoğunu evde de bırakabilirdim, plastik bir market poşetine beş don, birkaç çorap ve kısa bir yedek elbise sığabilirdi. Çamaşırlarımı iki günde bir yıkıyorum, rüzgâr da onları bir saatte kurutuyor. Ayakkabılara sürdüğüm kremden geri kalanını, renkleri yavaş yavaş "sağlıksız" sıfatını hak eden kollarımla bacaklarıma sürüyorum.</p>
  <p class="bosluk1"></p>
<p class="str"><i>Resimler dizisi kâbusa dönüşmeye fırsat bulamadan</i> bir ses duyup ayağa fırlıyorum. Gözlerimin önünde iç içe geçen dallar vardı, hava yoğun ve su yüklüydü neredeyse, köşelerde kocaman örümceklerin gölgeleri titreşiyordu. Ses aynı kelimeyi tekrarlayıp duran kendi sesimdi: Sırbistan, Sırbistan.</p>
<p>"Republika," diyorum yüksek sesle, "Sırbistan değil. Olsa bile ne yazar." Sesim sessiz odanın içinde kof kof tınlıyor. Bahçeye doğru bir gezintiye çıkıyor, yüzümü, kollarımı ve bacaklarımı nehirde yıkıyorum, sonra da üşüyünceye kadar bırakıyorum gecenin havası bana fısıldasın. Ardından yatak inanılmaz rahat geliyor.</p>
  <p class="bosluk1"></p>
<p class="str"><i>Durduğum yerde bir akciğer sanatoryumu olmalıydı</i>. İvanica Avrupa’nın en iyi havasına sahip, neredeyse bütün Bosna gibi. Buradan Hans Castorp* gibi tipler denize bakabilirdi. Daha çok bir döküntü çukuru olan vadinin diğer tarafında, karaya giden yolda mal depoları ve aşağıda bir kür merkezi, pansiyonlar, kafeteryalar bulunurdu, toprak sulanır, teraslar da yeşil olurdu. Bir orman yamaçları bir arada tutar ve sanki kapısı sonuna kadar açık bir fırından çıkan sıcak rüzgârı serinletirdi. Ama burada bir şey yok. Orman yanıp kül olmuş, sanatoryumu planlamış olan hükümet de artık yok. Ülkenin iç bölgelerine giden yolda mallar da yok, çünkü bir taş atımı uzaklıkta, yamacın dibinde Hırvatistan başlıyor.</p>
<p class="dnot">*Thomas Mann'ın Büyülü Dağ adlı romanının başkahramanı. -ç.n.</p>
<p>Burası Republika bile değil. Burası bir parça konfederasyon, namı diğer tampon bölgesi. Dünyanın kıçı, buldum işte, küçük bir kıç.</p>
  <p class="bosluk1"></p>
<p class="str"><i>Gizemli İvanica'dan ne beklediğimi artık bilmiyorum.</i> Hiçliği, bu ıssızlığı beklemediğim kesin. Yıkık evler kasvetli, yarı bitmiş haldeyken yıkılan evler daha da kasvetli. Savaştan beri bu yıkıntılara yirmi aile taşınmış.</p>
  <p class="bosluk1"></p>
<p class="str"><i>Japon Balığı Sally ile Caroline’in yanında bir mütercim var,</i> genç ve güzel bir erkek, havaya uçmadan ayaklarımızı nerelere basabileceğimizi de söylüyor. Adamın biri çatısını bitirmiş ve sonra da toz kahvenin, Trebinje'deki halka açık çeşmenin suyunun ve kendi ürettiği şnapsın satıldığı bir dükkân açmış. Karısıyla birlikte kapının önündeki terasta oturuyorlar, bakkal amca ve bakkal teyze. Bekliyorlar. Elektrik yoksa radyo yok, televizyon yok, müzik yok, okumak için ışık yok, telefon yok, cep telefonu dahi yok. Matkap, çamaşır makinesi veya buzdolabı da yok. Bekliyorlar. "Ne yapalım?" diyor bakkal amca.</p>
<p>Karısı köpek için bir tas getiriyor, köpek tasın içine bakıp dilini yere kadar sarkıtsa da içmiyor.</p>
<p>"Bir dakika," diyor kadın, "SFOR tanklarından aldığımız su bu."</p>
<p>Tası boşaltıp plastik şişeden tekrar döktüğünde köpek daha su tasa akarken içmeye başlıyor.</p>
<p>"SFOR suyunu bir tek benim kurt içer," diyor.</p>
<p>Kadın beni elimden, ben de köpeği tasmasından tutuyoruz, üçümüz evin etrafında dönüyoruz. Bakkal teyzenin ince kolları var, ince bacakları üzerinde de toparlak bir vücudu; kestane ve kibritten yapılma bir oyuncağa benziyor. Ellerini dizlerine koyup bir kulübenin kapısına doğru eğiliyor. Yanından sürünerek geçiyorum. Köşede genç bir kurt yatıyor. Enikken kışın dağlardan inmiş, adı "Kurt", büyüdüğünde de serbest bırakılacakmış. Bakkal sahipleri örgütlerden aldıkları yemeği onunla paylaşıyor. Kurt dokunmama izin vermiyor, zayıf vücudu titriyor, giriş kapısında köpeği gördüğünde de beton zeminin içinde kaybolmak istiyor. Alçak sesle Almanca ona merhametli bir ölüm temenni ediyorum.</p>
  <p class="bosluk1"></p>
<p class="str"><i>Kahve ve su içiyoruz</i>, şnapsı reddediyorum. Japon Balığı Sally havasızlıktan boğulmak üzere, yelpazesini hızlı hızlı sallıyor. Bakkal amcayla bakkal teyze otururken ayaklarını sertçe yere bastırıyorlar. Vakit geçiyor. Denizden gelen rüzgâr, inşaat malzemesi yığınları üzerine serili plastik folyoların içinde hışırdıyor. "Burada bizi kimse istemiyor," diyor bakkal amca. Genç mütercim sandalyesinde kıpırdanıp duruyor. Vadinin diğer ucunda yeni okul parlıyor, havuz renkleriyle mavi beyaz, Danimarka’nın bir armağanı. Su olmadığı ve sıhhi tesisleri çalışmadığı sürece açılması yasak. Okul yoksa çocuk yok, çocuk yoksa okula ihtiyaç yok. Hava gerçekten mükemmel. "Ne yapalım?" diyor bakkal amca.</p>
<p>Yamaçtan bir toz bulutu iniyor, terasın yanından bir araç geçiyor, selamlamak için el sallıyoruz. Gözlerime inanamıyorum: Bu Ravno'daki cip. Devasa güneş gözlüklerine rağmen Lamelle Hardy'yi tanıyorum.</p>
<p>"İvanica, Dubrovnik’e ait değil," diyor Japon Balığı Sally, "çünkü Dubrovnik Hırvatistan’da. Trebinje'ye de ait değil, orası Republika. Bu yüzden Ravno’ya ait, buradan elli kilometre ötede. Polis günde bir kere devriyeye geliyor."</p>
<p>Lamelle Hardy köyü koruyorsa içimiz rahat edebilir.</p>
<p>Bakkal amca son tütünümü içip "boktan" bir tadı olduğunu söylüyor. Sırplar daha iyisini yetiştiriyormuş, kilosu on mark. Eminim haklıdır. Sıcağı izliyorum. İnsan türünü bu kadar gereksiz bulduğum bir an nadirdir.</p>
  <p class="bosluk1"></p>
<p class="str"><i>Neredeyse bir saat boyunca beklemeye yardım ediyoruz.</i> Veda etmek zor, çünkü birkaç kişinin geride kalması demek bu.</p>
<p>Dönüş yolunda arabada Caroline yanıma oturuyor. İvanica’yı gözden yitirir yitirmez Adriyatik önümüze seriliyor: kumsal, palmiyeler, yelkenliler. Arada Hırvatistan sınırı ve mayınlı bir yamaç. Tekrar Almanca konuşmak iyi geldiği için konuşmaya başlıyorum.</p>
<p>"Ren’de doğdum," diyorum "ve Saksonya’da yaşıyorum. Annemle babam Suabiyalı, annem Bonn’da, babam Berlin’de yaşıyor, erkek kardeşim Münih’te çalışıyor ve yakında Londra’ya taşınacak."</p>
<p>Caroline güneş gözlüğünü saçına takıp şüpheyle bana bakıyor.</p>
<p>"Bavyeralılar Suabiyalıların yardımıyla Saksonlarla Berlinlilere karşı sınır yüzünden savaşmaya başlarlarsa, ben kimin tarafında savaşmalıyım?"</p>
<p>Caroline çaktırmadan sol eliyle el frenine tutunuyor, olur ya güneş çarpması saçma laflardan başka bir şeyle sonuçlanırsa diye.</p>
<p>"Kardeşim Renanyalı olduğu için Bavyera'dan kovulur," diyorum "ve yanıma sığınır. Biz de Saksonya-Berlin Konfederasyonuna katılırız, ta ki arka planda Saksonya ile Bavyera’nın en yüksek makamları arasında Baden-Württemberg’in bölünmesine dair müzakereler yapıldığı anlaşılana kadar."</p>
<p>Caroline elini frenden çekiyor.</p>
<p>"Durum ne kadar belirsizse," diyorum, "nefret de o kadar az kök salıyor."</p>
<p>Radyoyu açıyor. Caz. Müziğin ritmine uyarak başımızı sallıyoruz.</p>
<p>"Saçmalıyorsun," diyor, "ama haklısın da."</p>
<p>"Bazen," diyorum, "eve dönmeyi özlüyorum."</p>
<p>"Evet, ben de," diyor.</p>
<h3 id="sigil_toc_id_13">Panik</h3>
<p><i>Seyahatteyken iç çamaşırları çoğu zaman birbiriyle uyumludur.</i> Evde on kat daha fazla donum var, çoğu da beyaz, birkaçı çiçekli, siyah sutyenle saçma görünürler. Uyumlu olanın yalnızca iki haftada bir sırası gelir. O zaman evde böyle günler güzel başlar.</p>
  <p class="bosluk1"></p>
<p class="str"><i>Ama burada değil. Dişlerimi fırçalarken aynaya baktığımda</i> sol gözümün gece kanlanmış olduğunu görüyorum. Beyazı kıpkırmızı, irisin kenarları bulanık ve artık keskin sınırlı değil. İçimden dışarı bir zombi bakıyor. Aynısını bir arkadaşımda görmüştüm, devletin düzenlediği hukuk sınavlarından hemen önce. Haftalarca soyut bir ölüm korkusu yaşamıştı. Benim de ruh halimin böyle boktan olduğunu fark etmemiştim.</p>
<p>Kafa karışıklığından duşta "H"yi Hot* olarak algılıyorum, diğer musluğu açıp yüzümü ve göğsümü yakıyorum. İki saniyeliğine acı beni felç ediyor, ancak sonra kaynar suyu kapatmayı başarıyorum. Babil’e de, elektrikli kazanlara da sövüyorum. "Hladna"** musluğunu açarak yanan cildimi soğutuyorum. En azından yüzümün rengiyle gözüm artık uyumlu.</p>
<p class="dnot">*İng. sıcak;</p>
<p class="dnot">**Hr. soğuk. -ç.n.</p>
<p>Arabanın hâlâ bıraktığım yerde olması güzel, özellikle de sigorta Sırp bölgesinde ödeme yapmadığı için. Köpek bir yavru kediyi kovalarken son hızla resepsiyonun cam kapısına çarpıyor. İyi ki bugün yola çıkıyoruz. Ana binaya kahve almak için güneş gözlüğüyle ayak basıyorum. Keşke bir kayak maskem olsaydı.</p>
<p>NATO haritasında Tuzla o kadar uzaktaki, ayağa kalkıp masanın etrafını dolaşmam gerek. Yola çıkmadan önce nehirde banyo yapıyorum. Yol uzaksa daha baştan işi ağırdan almak en iyisi.</p>
  <p class="bosluk1"></p>
<p class="str">İki    satır, caddeye bak, iki satır, bak. Bilećko gölünün etrafını dolaşırken turizm rehberini okuyorum. "Panik," diye yazılı, "bugün suyun altında." İkinci yüzyıldan kalma mozaik süslemeli Roma tapınağıyla birlikte.</p>
<p>Buradaki hiçbir şey adıyla ilgili değil, diye not etmişim pek isabetli bir biçimde birkaç gün önce. Ama ne yaparsan yap <i>alamet kehanettir. </i>Yoksa Panik adındaki bir köyün sonu neden baraj suyunun altı olsun?</p>
<p>Manzara geldiği hızla yok oluyor. Gacko çöplüğünde hava boğazıma çökmüş bir lokma gibi boğuyor beni. Eşelenmiş toprak ve zifire bulanmış bacalar karşısında sevinmeyi başaramıyorum, oysa birkaç kişinin artık işsiz olmadığını gösteriyorlar.</p>
<p>Mavimsi pullu şistten bir kıyının sardığı küçük bir göl, emektar bir cam yeşilinden gökyüzüne bakıyor. Mola verme vakti. Kıyısına oturup ben de göle bakıyorum. Panik dibinde olsaydı görürdüm.</p>
<p>Ayağa kalkmak istediğimde arkamda birinin oturduğunu görüyorum. Son sekiz yılda silip süpürdüğü tonlarca mamaya karşılık köpek hiç olmazsa bir kere hırlayabilirdi.</p>
<p>"Araba senin mi?" diye Almanca soruyor herif Opel’i göstererek. Geçirdiğim şokla bakışlarım birkaç kez vücudunu araştırıyor, nereden geldiğine ve neden oluştuğuna dair bilgilerin bulunduğu bir etiket arayarak. Kafatası bir bovling topu gibi yuvarlak ve parlak. Kafasının arkasında parmaklarımın girebildiği üç derin delik olabileceği düşüncesiyle irkiliyorum. Bacak bacak üstüne atmış bir halde oturuyor olmasına rağmen vücudunun üst bölümünün uzunluğundan benden çok da uzun olmadığını anlıyorum. Ama benden iki kat daha geniş. Şeffaf mavi naylon gömleğinin altında yılankavi, temiz dövmeler görüyorum. Ben onu incelerken istifini bozmuyor. Burnunda bir nokta var, bu noktadan sola ve sağa dört siyah kıvrık çizgi çene kemiğine kadar uzanıyor. Savaş boyası.</p>
<p>"Harika," deyip kanlı gözümü işaret ediyor.</p>
<p>"Gerçek mi bu?" diye sorup işaretparmağımı neredeyse yanağına değdiriyorum.</p>
<p>"Tabii ki."</p>
<p>Dövmeciler arasında bir onur hukuku vardır. Müşteri ne teklif ederse etsin asla yüze dövme yapılmaz. Ama buna rağmen yapılmışsa, işte o zaman insan o kişiyle çok iyi dost olmalı. Bir kaşımı kaldırıyorum, o da sakız çalarken yakalanan bir çocuk misali yere bakıyor.</p>
<p>"Değil," diyor, "bu haliyle değil. Ben boyadım."</p>
<p>Amerikalı aksam var sanki. Ama bir Amerikalı burada oturmazdı. Hatta Foća yolunda boş boş oturacak çok az insan vardır.</p>
<p>"Saraybosna’ya mı gidiyorsun?"</p>
<p>"Tuzla’ya," diyorum.</p>
<p>Naylon gömleğinin cebinden bir paket sigara çıkarıp bana tutuyor. İstemiyorum, hava çok sıcak. Ondan neden korkmadığımı anladım: Çünkü o da korkuyor. Arada bir gözleri yola bakıp sonraki kaya burnuna kadar boş yolu kontrol ediyor.</p>
<p>"Baksana," diyor, "Saraybosna'ya gitmem lazım. Harika bir parti var. Kıyıdan beri otostop yapıyorum. Bir ara uyumuşum, sonra uyandım ve ahbap, neredeyiz diye sorduğumda tabelaları gördüm. Republika’nın tam ortasında."</p>
<p>Bir kolunu uzatıyor, sigara da parmaklarının arasında neredeyse yok oluyor.</p>
<p>"Şurası," diyor, "Sırbistan. Bir tükürük mesafesinde."</p>
<p>"Müslüman mısın?" diye soruyorum.</p>
<p>Yine yola bakıyor.</p>
<p>"Camiye gidiyor musun?"</p>
<p>"Tabii ki," diyor. "Allah büyüktür. Beni de birazcık yanına al. Foća’da otobüse binerim."</p>
<p>Kibarca ayağa kalkmama yardım ediyor. Alman olduğumu nereden anladığını soruyorum. Opel’i gösteriyor.</p>
<p>"Rent-a-Car," diyerek r'leri yuvarlıyor, "Zagrrreb'den. Adım Jasmin."</p>
  <p class="bosluk1"></p>
<p class="str"><i>Birkaç kilometre boyunca sarıdan başka bir renk yok</i>, taşlar, bitkiler, yolun üzerindeki toz, hepsi sarı. Yaylanın sonundaysa İsviçre başlıyor, sanki bir düğmeye basılmışçasına: yumuşak tepelerden, sık bir karışık ormandan, dik çatıları yere kadar uzanan ahşap evlerden oluşan bir aranjman, fonda da zikzak çizen zirveler. Yol gölgeler içinde kıvrıla kıvrıla yüzde on üç eğimle vadiye iniyor.</p>
<p>Jasmin pencereleri kapamamı emretti, klimayı sonuna kadar açıp köşeli camlı, aynalı bir güneş gözlüğü taktı. Radyoyla uğraşmaya başladığında parmaklarına vuruyor ve kasetimi kasetçalarıma geri itiyorum. Bana hırlıyor.</p>
<p>"Bu lanet araba benim," diyorum, "bu yüzden de lanet müziğimi dinleyeceğiz."</p>
<p>"Harika, bunu sevdim işte," diyor, "ne istediğini bilen biri."</p>
  <p class="bosluk1"></p>
<p class="str"><i> Sanki sıcaklamışım gibi tişörtümün kollarını omuzlarıma doğru </i><i>kaldırıyorum,</i> oysa armatürlere kırağı düşmemesi bir mucize. Anında Jasmin bir eliyle kolumu tutuyor, pazımı çevirip ortaya çıkan dövmeye bakıyor.</p>
<p>"Ne anlama geliyor?"</p>
<p>"Bir anlamı yok," diyorum.</p>
<p>Saygıyla başını sallıyor, yalan söylediğimi biliyor, ama suskunluğumu da kabulleniyor gibi. Şimdi aynı kampta mücadele ediyoruz. Jasmin yolculuk boyunca mücadele ediyor. Berlin, Zagreb, Amsterdam, Frankfurt ve Tuzla'daki teknopartilere dair hikâyeleri gitgide çılgınlaşıyor. Orada casus olarak dolaşıp haklarında rapor hazırlamak üzere aşırı eylemlere katılmak zorundaymış.</p>
<p>"Uyuşturucular, kadınlar, tekno," diyor birkaç kere arka arkaya. Eskiden şarap, kadın ve şarkılar denirdi.</p>
<p>ONLAR yönetip yönlendiriyormuş onu ve çok şey istiyorlarmış. Ama ONLARA yazıldığından beri durumu daha iyiymiş.</p>
<p>"Yalnız savaşçı olabilirsin," diyor, "ama iktidar büyükse iyisi mi bağlantılar kur. Yedinci ayın yedisinde doğdum. Yediyim. Sen de Yengeçsin."</p>
<p>Haklı.</p>
<p>"Yedi," diyorum, "tanrıdır."</p>
<p>İtiraz etmiyor. Aklıma Kuran'da yedinin herhalde tanrının rakamı olmadığı geliyor.</p>
<p>"Bir gece yıldızlara bakıyordum, birden anladım. Jasmin, diyor ONLAR, olman gereken yerdesin. Herkesin yeri vardır, tanrının, iktidarın, senin. BİZİM. İşbirliğinin. O günden beri her şey daha iyi."</p>
<p>ONLARIN kim olduğunu veya nerede olduğunu soruyorum.</p>
<p>"IPTF," diyor. "International Poliçe Task Force."*</p>
<p class="dnot">*Uluslararası Polis Görev Kuvveti. -ç.n.</p>
<p>BM’nin polis birliği. Yerel makamları denetleyip savaş suçlularını ararlar. Birkaçını görmüştüm: dünyanın dört bucağından bir araya gelen arkadaş canlısı vücut geliştiriciler.</p>
<p>"Özellikle Almanlar," diyor Jasmin. "Senin gibi. Berlin'den. Ben de Berlin’de bulunmuştum, üç yıl. Bu yüzden bana ihtiyaçları var. Hep bağlantıdayız, şöyle." İki eliyle havada dalgalar çiziyor. Telepatik dalga denizindeki yuvarlak kafası çevreleniyor, ileriye geriye taşınıyor, dalgaların içinde bir karpuz gibi. Göndermek, almak, göndermek. Ona acıyorum.</p>
<p>Foća’da duruyor ve hareket etmeden oturarak bitmek bilmeyen cümlesini sona erdirmesini bekliyorum. Kapıyı açtığında içeri sıcak hava doluyor, otuz derecelik bir sıcaklık farkı. Alnından boncuk boncuk ter süzülüyor, silemiyor da, yoksa çizdiği işaretler bozulur. Jasmin’in arkadaşları ve bütün Bosna’nın hayran olduğu kadınla, yani kız kardeşi Jasmina'yla tanışmak için Travnik’e gelmeye söz vermek zorunda kalıyorum.</p>
<p>"X-Kafe'ye gel, duydun mu? X-Kafe."</p>
<p>Açık kapının yanında duruyor, arabanın içine eğilip güneş gözlüğünün kenarları üzerinden bakıyor. Bu bakışı daha önce de görmüştüm. Eski bir sınıf arkadaşım aklıma geliyor, Malte. LSD’nin etkisinden çıkamamış ve kendisinin portakal olduğuna inanmıştı. Teneffüste bahçede bir kızın güçlü tırnaklarının bu meyveye girmesini, etrafa suyunu sıçratan kabuğu parçalamasını, sulu kürenin açılıp ilk dilimin keskin dişlerin arasında kaybolmasını izlemek zorunda kaldığında Malte de böyle bakmıştı. Kendi öldürülüşüne tanık olan bir insanın bakışı.</p>
<p>Jasmin uzaklaşmak için döndüğünde sol elimin beş, sağ elimin de iki parmağını kaldırıyorum. Gülüp başını sallıyor.</p>
  <p class="bosluk1"></p>
<p class="str"><i> Sonra da alacakaranlıkta Tuzla’ya yaklaşıyorum</i>, kötülüğün sıra daki sığınağına.</p>
  <p class="bosluk1"></p>
<p class="str"><i> Üstü bitkilerle kapanmış hendeklerde borular,</i> kalın, istim çıkaran yılanlar gibi tıslıyor. Fabrika denilen hurdalar rengârenk boyanmış, sanki bu şekilde güzel bir şey üretilebilirmiş gibi; bacalar sırasıyla kırmızı ve yeşil ışıkla aydınlatılıyor. O kadar çok tuz kazıp çıkarmışlar ki yol sağa doğru eğiliyor. Biraz daha arkada ülkenin bir yarısı için elektrik üretiliyor. Delik deşik kazanlardan buhar tıslıyor, orada burada bir çark dönüyor. Bütün araziyi Tinguely yapmış olabilirdi, hani şu hurdacı kinetik sanatçı.</p>
  <p class="bosluk1"></p>
<p class="str"><i> Bir kez daha inanmıştım</i> Tuzla’nın çirkin olduğuna. Ve bir kez daha sarmaşıklarla sarılı duvarların güzelliği acı veriyor, yine gülümseyen insan kitleleri aylak aylak dolaşıyor.</p>
<p>Sanki bir ip beni çekiyormuşçasına fiyatı keseme uygun tek oteli buluyorum, Yunanistan'dakiler gibi beyaz, hem de iki teras üst üste. Resepsiyon görevlisi mızmızlanan köpeğe işkillenerek bakıyor. İçinde beş kere "otel", üç kere "sorun çıkarmaz” ve nihayetinde "Saraybosna”, "Mostar” ve "Trebinje” kelimeleri geçen uzun bir cümle söylüyorum. Müdürünü arıyor ve mutlu mesut dönüyor, köpek hoşgelmiştir, oldu olacak ellerimizi havada birbirine vursaydık. Konuşurken sadece sağ gözüme bakıyor. Elektrikli su ısıtıcısının içine toz kahve atıyor, ısıtıcı çubuklarının etrafında çamurlu girdaplar kaynıyor hemen. Televizyonda çocuklar için mayın derslerinin verildiği bir çizgi film var: İki dörtgen SFOR askeri ve pembe elbiseli sarışın bir kız çimenlerin üzerinden yürüyor. Resepsiyoncu savaş fotoğrafları albümünü göstermek istediği için filmin sonraki sahnesini kaçırıyorum. Kahveyi su ısıtıcısından bakır bir çaydanlığa, çaydanlıktan da küçük taslara döküyor. Harika bir tadı var.</p>
  <p class="bosluk1"></p>
<p class="str"><i> Yanımda sigaralar ve bir şişe sirke gibi kırmızı şarapla</i>, akşamı üst terasta düşünerek geçiriyorum. İnsanları neyin mutlu ettiğini düşünerek. Bosna’da mutluluğun Almanya'dakinden farklı işleyip işlemediğini. Bir Alman Bosnalıları bayram ederken gördüğünde hüzünle başını sallar: Ancak her şey yitirildiğinde insan güzel şeylerin farkına varabiliyor. Ya da: Bayramlarla savaşın korkularını bastırıyorlar!</p>
<p>Oysa burada her zaman en ufak bir fırsatta müziğin sesi açılıp içki şişesinin mantarı çıkarılırdı zaten.</p>
  <p class="bosluk1"></p>
<p class="str"> İkinci kadehten sonra insanlara artık bir hayat icat etmeye çalışmadığımı fark ediyorum. Vaktimizi neyle geçirdiğimizi sormayı bıraktım. Bir çocuk gibi oturuyorum ve hiçbir şey anlamıyorum, insanlara oldukları gibi güvenmek zorundayım. Bir su oyunu gibi evin arkasında neşeli yeni bir hayat şırıldamaya başladı. Üçüncü kadehten sonra artık bir daha eve dönemeyeceğime inanıyorum. Sessizliğin içinde düşünürken kendi sesim kulaklarımda yüksek perdeden yankılanıyor.</p>
<p>İnsan seyahat ederken her zaman büsbütün değiştiğini düşünür. Hiçbir şeyin eskisi gibi olmadığını. Evde eski kendin, koltuğa oturmuş seni bekliyor ve açgözlü bir karşılamaya hazırlanıyor.</p>
  <p class="bosluk1"></p>
<p class="str"><i> Şişe boşaldığında şunu biliyorum ki,</i> bu ülkeyi sevmeye başlıyorum. Saraybosna dahil. Pembe bulutlar olmadan, kalbim küt küt atmadan. "Birbirinizi seviyorsunuz, ama birbirinizden hoşlanmıyorsunuz," diyor saçma bir İskandinav aşk dramındaki bir karakter. Bir methiye yazmaya karar veriyorum. Yan odada bir çift gülüyor, adam hikâye anlatıyor, kadın da gülmekten kınlıyor. Adamın anlattıklarının nesi komik? Kâğıt ve kalem almaya çalışırken açık duran teras kapısının kenarına çarpıyorum. Kolumda kocaman mosmor bir leke oluşacak. Sonra yazıyorum:</p>
  <p class="bosluk1"></p>
<p class="str"><i> Saraybosna, körebeler. En az beş insan</i> getirmek istiyorum buraya. Elbette gözleri bağlı olarak. Birini, güvercinler ayaklarının altında dolaşsın ve müezzinin okuduğu ezan kafasını boşaltsın diye Başçarşı’ya, tarihi Türk mahallesine yerleştiririm. Sıradakini üç yüz metre uzağa, herkesin buluştuğu, bekleyen, sigara içen, gülen insanlarca sağa sola itilip kızların parfüm bulutlarıyla sarmalandığı katedralin önündeki yaya bölgesine bırakırım. Batıya doğru beş yüz metre daha ötede üçüncünün sırtını araba köprüsünün taş parmaklığına yaslarım, yüzünü boş duran kültür yarması Skenderija'ya* döndürürüm. Yanından zıplaya zıplaya geçen kamyonlarla yaygaracı tramvaylar, kendinde hareket etme cesareti bulamayacak kadar sarsar onu; yakındaki nehir de öyle bunaltarak üfler ki ona, her soluğu bir spor egzersizine dönüşür.</p>
<p class="dnot">*Saraybosna'nın şehir merkezlerinden biri. 1969'da kültür ve spor şehri olarak inşa edildi. 1984 Kış Olimpiyatları için yeniden düzenlendi. -y.n.</p>
<p>Nihayet dördüncüsünü de yarım saatlik bir araba yolculuğuyla şehrin dışına çıkarır, Hadžići dağında ahşap çardağı ve titrek bir bankı olan küçük bir tarladaki meyve ağaçlarının arasına, yan gölgeye dikerim ve o da başını kaldırıp yüzünü en yüksek sesle öten kuşa çevirir.</p>
  <p class="bosluk1"></p>
<p class="str"><i> Sonra hepsinin göz bağlarını çıkarırım: Neredeyiz?</i></p>
<p>Sekizgen Sebilj* çeşmesinin yanında duran; deri ürünler, mat gümüşler ve tatsız renkli şekerlemelerle çevrili birincisi bağırır: İstanbul! Ah ne güzel! Oryantal pazarların bu kokuları yok mu, insan sanki kafasını bir baharat fıçısına sokmuş!</p>
<p class="dnot">*Sebil. -y.n.</p>
<p>İkincisi, herhalde biraz hayal kırıklığıyla: Aman ya Viyana' ymış, olsa olsa mayısta çekilir burası. - Derken duraksayarak, bir süredir kulak kabarttığı yabancı dili fark ettikten sonra: Hayır, imkânı yok, burası Budapeşte! Nereye gidersen git Avusturya-Macaristan hep birbirine benzer zaten.</p>
<p>Göz bağı ağzına yapışmış üçüncüsü soluk soluğa: Dayanamadığını bir şey varsa o da Stalinci mimari, bu egzoz karası, korkunç yığınlar, bu yüzden nefret ediyorum Varşova'dan, sanki... - Gerisini gelen tramvayın gürültüsü bastırır.</p>
<p>Dördüncüsü de, diyelim ki gerçekten güneşli bir gün, gözlerini vadiye çevirip bağırır: Bir de Almanya’da güzel manzara yok derler! Şu sarp zirveler, önünde bereketli orman, aşağıda yemyeşil parlayan bir nehir - tek yapman gereken Saksonya İsviçresine gitmek, al sana kır hayatı! Bunun üzerine adlarını bilmediği yaban çiçeklerinin arasına çöker.</p>
  <p class="bosluk1"></p>
<p class="str"><i> Bütün bunlar anlamsız olurdu,</i> şayet beşincisini Sniper Alley’nin kenarına koymasaydım - önce kurşunlanan, sonra havaya uçurulan, sonra da yakılan, kilerinde redaktörlerin yaz babam yazdıkları, dizdikleri ve bastıkları, ardından da her gün kollarının altında yığın yığın gazeteyle yanan binadan dışarı şehre koştukları  <i>Oslobodenje</i> gazetesinin eski ana binasının yanına.</p>
<p>O beşinci, sadece o, alçak sesle şöyle der: Aman yarabbim, Saraybosna'dayım.</p>
  <p class="bosluk1"></p>
<p class="str"> Altımız birlikte gezintiye çıkıp şehrin adını uygun adımlarla kaldırımlarına tokmaklıyoruz: Sa - ray - bos - na, Sa - ray - bos - na. Gazi Hüsrev Bey Camisi’nin, güzel kapısında bir mark büyüklüğünde tek bir kurşun deliğinin bulunduğu huzurlu avlusunda dinleniyoruz. Orada aramızdan biri, kim bilmiyorum, dünyaya bir filin ne olduğunu açıklamaya çalışan kör bilgelerin hikâyesini anlatıyor. Filin kulağına dokunan, lahana yaprağı! demiş. Hortumunu tutan, yılan! demiş. Ağaç! demiş üçüncüsü hayvanın bacağına sarıldığında. Dördüncüsü filin sol dişini av borusu gibi üflemek istemiş. Beşincisi, dizleri üzerinde, sıcak tezeği eşeleyerek bok diye fısıldayıp durmuş, bok. Belki de ağlamış o sırada.</p>
<p> Oysa filin umurunda bile değilmiş hiçbir şey.</p>
<p><br/></p>
</body>
</html>