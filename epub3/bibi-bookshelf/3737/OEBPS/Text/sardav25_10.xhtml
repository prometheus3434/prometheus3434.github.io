<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title>Juli Zeh - Sessizliğin Gürültüsü</title>
<link rel="stylesheet" href="../Styles/main.css" type="text/css"/>
</head>
<body class="içerik">
<h3>İkiz mürdüm eriği</h3>

<p class="str"><i>Gökyüzündeki ağır bulutlara</i> sipsivri kurşun kalemler misali nişan alan minareler Allah’ın mesajını veya "I love Sarajevo” cümlesini yazmaya hazırlar. Minarelerin ilk dokunuşta kırılacaklarını ve Allah’ın mesajını öğrenemeyip Saraybosna’yı sevmeyeceğimizi hafif bir ürpertiyle öngörüyorum.</p>
<p>Meyve tezgâhından hani harıl yapışık ikiz mürdüm eriği ayıklayıp topluyorum. Yalnız olduğumdan mıdır acaba?</p>
<p>Her yerim ıslak. Görülecek o kadar çok şey var ki yine canım sıkılıyor. Küçük evlerin çatılarının pembe pembe beneklendirdiği, evlerin üstünde de Bosnalıların uzun kışı geçirmek için ağaç keserek Sırplara karşı siperlerini kendi elleriyle yok ettikleri yamaçları özlüyorum.</p>
  <p class="bosluk1"></p>
<p class="str"><i>Ayaklarımın altındaki eski merdivenler</i> bir çuval patatesin üzerinde yürüyormuşum hissi veriyor; basamakları da öyle yüksek ki her adımda duraksamadan edemiyor ve böylece dağdan yukarı bir kilometre boyunca bütün işi hep aynı bacakla halletmek zorunda kalıyorum, ta ki bacağım kopacakmış gibi olana kadar; sonra da daha uzun boylu bir gezinti arkadaşının adımlarına ayak uydurmaya çalışırmış gibi diğer bacağa geçiyorum mecburen. Kale yolunda, yanında iki büyük koyun olan bir çobanla karşılaşıyorum, Heiner Müller’e benziyor, hayvanların ağızları ıslak otla dolu.</p>
  <p class="bosluk1"></p>
<p class="str"><i>Bu vadi çember içine alınmayı istiyor</i>, ya Sırplar ya da bulutlar tarafından. Yağmurun en çok yağdığı noktada gökyüzü sarıya dönmüş, özellikle de yağmur içinde boğulmayı bekleyen toplu konutlar üzerinde. Savaşın izine rastlanmıyor; dağlardan vadiye inerken yavrulayan, eriye eriye arkalarındaki alelade bir parka, nehrin yakınındaki bir çimen şeridine, şehir merkezindeki sokak köşelerine, sıradan evlerin ön bahçelerine tek tek kar yığınları bırakan buzullara benzeyen Müslüman mezarlıklarını anlayabilmek için savaşı bilmek gerek. Taşlara oyulan ve aralarında topu topu üçdört yıl bulunan ölüm tarihlerini fark etmek için savaşı bilmek gerek. Çatılarla cepheleri tamir etmenin hiçbir şeyi tamir etmediğini ve bir şehrin ruhunun insanlardan bağımsız var olmadığını hissetmek için de öyle, çünkü şehrin beyninin kıvrımlarını sokaklar değil içinde yaşanan hayatlar oluşturur.</p>
  <p class="bosluk1"></p>
<p class="str"><i>Adamın biri bir ineği gezdiriyor</i>, işi bu, inek otluyor, adam da bekleyip onu izliyor. Yine o sıkıntıyı hissediyorum, sanki onu gidermek için bir şeyler yapmam gerekiyor. Oysa söz konusu olan sadece gerçek hayat, insanın hakkında sorduğu soruların cevapsız kalmasından tanıdığı hayat.</p>
<p>Yukarı çıktıkça, kameriyeler veya özel saunalar gibi tamamen ahşaptan yapılmış camiler küçülüyor. Yamaçta bir araya gelen koyunlar kirli bulutlara benziyorlar, belki yağmur olup gökyüzüne geri yağarlar, burada yağmurun aşağıdan yukarı düşmesi beni şaşırtmazdı.</p>
  <p class="bosluk1"></p>
<p class="str"><i>Yukarıda dikenli teller ve kurşunlarla kalbura dönmüş duvarlar,</i> bir kapıyı açtığımda makineli tüfekleriyle bana doğru nişan alan bir sıra askerle burun buruna geliyorum. Bir an gökten düşmüşler gibi geliyor bana, ama kapının sağ ve solundaki nöbet yerlerinden yola atlamışlar. Hepimizin yüreği ağzında, yere mıhlanmış gibi duruyoruz, namlular uzun parmaklar misali beni işaret ediyor ve tek başımayım, okul bahçesinde kendisiyle alay edenlerin arasındaki yaban.</p>
<p>"Turist," diyorum, sanki ceza ehliyetim yokmuş gibi. Yavaş yavaş korku şaşkınlığa, ardından da ellerimi başımın üzerine kaldırdığımda eğlenceye dönüşüyor. Tüfekler iniyor ve hepsi benden daha genç beş erkek benimle ve köpekle fotoğraf çektirmek istiyor. Bu yağmurda kullanat fotoğraf makinemi çantamdan çıkarmıyorum. Dışarı çıkınca da kale duvarını kontrol ediyorum: İçeride bir kışlanın olduğunu gösteren bir ipucu yok.</p>
  <p class="bosluk1"></p>
<p class="str"><i>Sırt çantası büyüdükçe büyüyor</i>, kendimi bir kervan gibi hissediyorum, ne yazık ki devesiz. Yağmurdan korunabileceğim bir şey yok, şehir surlarının üzerinden sarkan ve suyu toplayıp kocaman damlalara dönüştürerek her rüzgâr estiğinde sağanak halinde yağdıran dallar dışında. Bir otel bulmaya çalışmamam, bir turist bürosu aramamam tuhaf, oysa şehrin görünümünden bunlara sahip olduğu anlaşılıyor. Kiralık arabam hâlâ beni bekliyor mu diye bakmamam da tuhaf; halbuki olur da bu sırılsıklam halim ve köpekle kimse beni kabul etmezse arabada yatabilirdim pekâlâ. Ama öyle iğrenç durumlar vardır ki, insan bunları iyileştirmek için kılını kıpırdatmaz.</p>
  <p class="bosluk1"></p>
<p class="str"><i>Nehrindeki ağaç gövdelerine</i> adların hep aynı sırayla -soyadı, virgül, adı ve sonraki satırda da orada bulunuş tarihi- oyulduğu bir şehir kendini haklı çıkartmakta zorlanır. En azından artık oradan uzaklaşabiliyor insan, bu da bir gelişme. Saraybosna, virgül, elveda. Yine geldiler işte, iklimin tetiklediği o kötü düşünceler.</p>
  <p class="bosluk1"></p>
<p class="str"><i>Ağzım süt köpüğü doluyken</i> bir anda her şeyi kavrıyorum. Yan masada oturan kürklü ve topuklu ayakkabılı dört şişko Bosnalı kadının hayatlarının eylemsizlik içinde ve anlamdan uzak seyredebileceğini anlıyorum, ne de olsa onlara insanın bir meşgaleye ihtiyaç duyduğunu söyleyen birileri olmamış. Çocukken bile birincisi mevcut ve ikincisi de iyi giyimli olmak dışında bir şey olmaları gerekmiyordu. Bu, Heiner Müller’in koyunlarının ve inekli adamın varlığını açıklamasa da, bir anlığına-ağzım süt köpüğü dolu halde içim rahatlıyor.</p>
  <p class="bosluk1"></p>
<p class="str"><i>Bir gemi kamarası gibi dar,</i> duvarlarla tavan ahşap kaplı, yağmurun sesi de açık bir su musluğununki gibi. Odanın hoşuma giden yanı, Türk mahallesinin kenarında, şehrin yukarısında bulunması. Ayrıca içerisinin dışarıdan daha kuru olması.</p>
<p>Ayaklarım botlara yapıştı; kemiklerim, etim, cildim ve botun derisi tek parçaya dönüşmüş olmalı, bağları çözmeye cesaret edemiyorum. Yatakta hareketsiz oturup ön tarafta, plastik sandalyeler ve tavana asılan televizyonla danışma yeri görevi gören koridorda kaç Türk erkeği var acaba diye düşünüyorum. En az yirmi, çocuklar hesaba dahil değil. Hepsi köpekten çekiniyor, oysa köpek barışsever ve bu huyunu gizlemeyi de pek beceremez. Bir oda fiyatı elli marktan az. Oda acentesi, polis baskın yapabilir diye uyardı.</p>
<p>Yağmur penceremin önündeki taş çatıya kısık kısık düşüyor, yan odada birisi mırıldanarak Allah’la konuşuyor. Tuvalete giderken, ıslak ıslak parlayan saçlarını aynanın önünde geriye taradığını görüyorum kapı aralığından. Danışmanın bulunduğu koridordan tuvalete doğru geçtiğimde sohbet kesiliyor, çay bardakları ve iskambil kartları havada donuyor, çocukların yüzleri de bana dönüyor.</p>
  <p class="bosluk1"></p>
<p class="str"><i>Tam    kurulanmış</i>, verilen iki havluyu köpekte kullanmış ve yüklendiğim kuru mamadan bir porsiyonu kâseye devirmişken birisi kapıya vuruyor ve saçlarını biraz önce tarayan adam elinde gümüş bir çay tepsisiyle içeri giriyor. Davet edilmeden yanıma yatağa oturuyor, köpekse mamasından başını bile kaldırmıyor. Çay bardağının yarısını şekerle dolduruyorum. Hırvatça olduğunu düşündüğüm bir dilde adını soruyorum. Hırvatça bilmiyor ve kocamın nerede olduğunu Almanca soruyor. Bosna’nın ortasında bir Türkün şantiye Almancası konuştuğunu duyuyorum. 1995’te Stuttgart’taymış. Kocamla ilgili soruya takılmış durumda Kaçamak konuştuğum için alyansım var mı diye elime uzanıyor, ben de onu dışarı atıyorum (bunun için tam beş kere gitmesini istemek zorunda kalıyorum), köpekse etkilenmeden yemeye devam ediyor. Adam gittiğinde kapıyı kilitliyor, pantolonumun bir paçasını yukarı kaldırıp çakıyı baldırıma bağlıyorum. Sonra da yan odada, Almanca "göstereceğim sana" ve "sikeceğim seni" sözleriyle bir orgazm taklidini dinliyorum.</p>
  <p class="bosluk1"></p>
<p class="str"><i>Gözümü bile kırpamıyorum, insanın neden uyuduğunu</i> unutmuşum sanki. Sonunda pes edip hava kararmadan şehre gidiyorum.</p>
  <p class="bosluk1"></p>
<p class="str"><i>Ne istersen var</i>: Bu şehir de Avrupa hatıralarından ibaret bir hurufat kutusu; ta Roma'dan başlayarak Hıristiyan ortaçağına, Yahudi diasporası ve Türk işgaline kadar her çağ, her kültür bir ev inşa etmiş. Avusturya-Macaristan, faşizm, komünizm, kapitalizm ve Amerikan Rüyası, iç savaş ve Avrupa entegrasyonu. Manzarayı tamamlasın diye bir yerlere de bir Hollanda yel değirmeni inşa etmek geliyor insanın içinden. Avrupa kültürlerinin kesişme noktası, Doğu ile Batı arasındaki sınır, çokuluslu devlet denilen şeyi kendi gözlerimle gördüğümü -utandırıcı da olsa- ancak şimdi kavrıyorum. "Tak" diye bir ses çıkıyor gerçeklik kavramlara çarptığında.</p>
<p>Yine de ne geriliyorum ne de bir sırra vâkıf olduğum duygusuna kapılıyorum. Bu şeyler sergi parçaları gibi ilgisizce yan yana duruyorlar; Saraybosna bir açık hava müzesine, savaş müzesine, Avrupa tarihi müzesine benziyor. Müslümanlar ile Hıristiyanlar, katedraller ile sinagoglar, Batı ile Doğu, bakımsızlık ile zarafet bir denklemin iki yanında, karşı karşıya duruyor, birbirini iptal ediyor ve çizginin altında geriye sıfır kalıyor. Ya da ben yorgunluktan ölüyorum.</p>
  <p class="bosluk1"></p>
<p class="str">Böyle devam edemez. Bir düzen tutturmam gerek. Şu soruların cevaplanması gerek:</p>
<p>Karpuzlar nerede yetişiyor?</p>
<p>Neretva Nehri ne kadar yeşil?</p>
<p>Burada neden savaş çıktı?</p>
<p>Kim kimden ne kadar nefret ediyor?</p>
  <p class="bosluk1"></p>
<p class="str"><i>Bunca insanın bir yerlerde üretilip</i> yaya merkezlerine bırakılıyor olması gerek, yağmur diner dinmez sandalyeleri oturmakla kuruyan kafeterya teraslarının yanından geniş bir akıntı olarak akıp gidebilsinler diye. Etrafta dolaşmaları, demişti Mile, mutlu oldukları anlamına gelmez, dolaşmak bedava ne de olsa. Ama dolaşmak için ihtiyaç duyulan kıyafetlere ne demeli peki? Kızlar zayıf ve zarif -İtalya yakın herhalde- ve alınan kaşların kılları her yıl kocaman bir dağ, bir saman yığını gibi birikiyor olmalı. Yüksek topuklu spor ayakkabıları yok çok şükür. Giyinmeyi biliyorlar, yürümeyi ve gülmeyi de; bir üniversite öğrencisi, bakımlı sakalı ve özenli davranışlarıyla Müslüman bir entelektüel, yabancı bir hanımefendi, hırslı bir banka memuru veya baskılı dar tişörtü göğsü üzerinde gerilen utanmaz bir şehirli kız gibi görünmeyi de. Tıpkı başka yerlerde akşamüzerleri otobüs duraklarında bekleyen, arabaların arka koltuklarında oturan, evlerin köşelerinde gruplar halinde birbiriyle sohbet eden okul üniformalı çocuklara alışıldığı gibi, insan burada da aralarından sap gibi birkaç sivilin sivrildiği sayısız askere alışıyor.</p>
  <p class="bosluk1"></p>
<p class="str">Kadın SFOR* askerleri yanımdan geçiyor, kamuflaj renkli kepleri gür sarı saçlarına yapışık; kendimi zorluyorum, zorluyorum, ama özel hayatlarının nasıl olduğunu hayal edemiyorum. Bir şeye ihtiyacınız olduğunda, demişti Mile -kalacak bir yer, şehir turu ya da sadece konuşacak birileri— örgütlerden birine gidin: SFOR, OSZE, UNO, fark etmez. Sizin için ne gerekirse yaparlar. Neden mi? Yabancısınız, Batılısınız da ondan. Yardım etmeleri için bu kadarı yeterli.</p>
<p class="dnot">*NATO İstikrar Gücü. -ç.n.</p>
<p>İşgal edilmiş bölge dediğin, sunulan bu yardımdan anlaşılır diye düşünmüştüm. 1947’de Almanya: Hi, I’m American, would you give mea ridein your aircraft? - Sure, honey, jump in.* Kendi kendimi birazcık daha telkin etmem gerek, ta ki dosdoğru bir <i>headquarter</i>, bir base ya da    <i>mission</i>'a** girmeye cesaret edinceye kadar.</p>
<p class="dnot">*İng. Selam, ben Amerikalıyım, uçağına beni alır mısın? - Ne demek tatlım, atla. -ç.n.</p>
<p class="dnot">**Headquarter, base, mission: hepsi de İngilizcede "üs" anlamına gelir. -ç.n.</p>
  <p class="bosluk1"></p>
<p class="str"><i>Yaşı otuzun üstünde veya keyfi bozuk olanların</i> sokağa çıkması yasak. Yağmur yağmadığında yaya bölgesi Nümberg’in bir eşi. Karanlık işini ağırdan alıyor, herkes parmaklarıyla yağlı Arap yemeklerini, gözlemelerini, böreklerini, bazlamalarını parçalıyor.</p>
  <p class="bosluk1"></p>
<p class="str">Her köşeden öyle kesif bir koku geliyor ki, insan ya ömrünün sonuna kadar yemek ya da bir daha asla yememek istiyor. "Bir daha asla" lehinde karar veriyorum. Kalbime giden yol midemden geçmeyecek. Pastanelerin vitrinlerinde üç çikolata ağırlığı ve içeriğine sahip, renkleri yenmelerini imkânsız kılan ceviz büyüklüğünde tatlılar görüyorum.</p>
  <p class="bosluk1"></p>
<p class="str"><i>Almingleh hoş bir dil, ama bir kitap almaya</i> uygun değil. Dükkânın logosu dikkat çekici: Bruce Willis tipli iki dazlak, alınları arasında bir sıra kitap tutuyorlar, ağır bir iş yaptıklarından ağızlarını kocaman açmışlar. Kapının üzerinde "Buybook"* yazdığı için içeri girip İngilizceye çevrilmiş çağdaş Bosna edebiyatı olup olmadığını soruyorum. Hemen <i>Drina Köprüsü</i> dışında diye ekliyorum. Küt kesimli dağınık saçları ve delici bakışları olan bir kız, yarım metreye varan Nobel ödüllü romanların yanında soluk kahverengi, soluk mavi, soluk gri renkli, ikisi Almanca, birisi İngilizce olmak üzere üç hikâye kitabının bulunduğu bir rafı işaret ediyor. Soluk kahverengi kitabı elime alıyorum. <i>Çocuk. Kadın. Asker. Şehir</i>. Sanırım Sırp-Hırvat dilinde de kulağa daha hoş gelmiyordur Kapağını açar açmaz dört imla hatası görüyorum. Kız fiyatını söylediğinde birkaç kere yutkunuyorum, yine de satın alıyorum. Dükkânın ikinci alanı küçük bir kafeterya, mis gibi kokuyor, vitrinin önündeki çimenlerde hasır koltuklar.</p>
<p class="dnot">*İng. KitapAl. -ç.n.</p>
  <p class="bosluk1"></p>
<p class="str"><i>Anılar akustik bir şey</i>, içsel bir müzik midir, yoksa karatahtaya sürülen tırnakların çıkardığı gibi dayanılmaz ama bastırılabilen bir ses mi? Radyo para ödemek zorunda olmadığınız bir gürültü, tıpkı sokakta bağırmak gibi. Keşke kulaklarımı tıkayabilsem. Görünüşe bakılırsa içimde bastırılması gereken bir ses yok.</p>
  <p class="bosluk1"></p>
<p class="str"><i>Erkekler selâmlaşırken yanaklarından öpüşüyorlar; bir sağdan, <i>bir    soldan</i>, arka arkaya dört kere hem de; yabancı dil ağızlarının önünde konuşma balonları gibi asılı duruyor. Konuşmak bedenlerin birbirine dokunması demek, birilerinin habire koluma dokunmasına alışmaya başlıyorum. Ömrü boyunca yabancıların dokunduğu köpek de kendini böyle hissediyor olmalı. Sokaklardaki canlılık zirvesine ulaşmak üzere, hava sıcaklığı güneşin son ışıklarıyla birlikte yükseliyor. Tabii ya, cuma akşamı. Cumartesi akşamüzerleri IKEA’da bile daralırım ben. Bu ülkede şehirler, tıpkı manzara ve hava gibi saniyeler içinde yüzlerini değiştiriyor. Sırf eğlence olsun diye, hayalimde bugünkü gibi bir akşamda, bir seyahat otobüsü dolusu Almanı gözleri bağlı halde buraya taşıyor, sonra da onlardan nerede bulunduklarını tahmin etmelerini istiyorum.</i></p>

  <p class="bosluk1"></p>
<p class="str"><i>Soru listeme "beşinciyi" ekliyorum</i>: Neden bir McDonald's yok?</p>
  <p class="bosluk1"></p>
<p class="str"><i>Kapuçino ve Coca-Cola yüklemesi yaparsam</i> ayağa kalkabilecek duruma gelirim. Çoraplı ayak tabanlarımın altında köpeğin horlarken titrediğini hissediyorum. Bir şeyler satın almak, yemek, müzik dinlemek, sohbet etmek istiyorum, internette sörf yapmak, barlara gitmek, sonra da eve yatağıma girmek istiyorum. Bir nehrin kıyısında oturan ve o sırada hangi tür suyun ne kadar aktığını yazmaya çalışan biri gibi hissediyorum kendimi.</p>
  <p class="bosluk1"></p>
<p class="str">Kırmızı bir ışık noktası cadde boyu beni , sürekli arkamda, yerde, araştırarak, titreyerek, baldırlarımda dolaşarak. Kendimi en yakındaki evin girişine atmak için beynime ihtiyacım yok. Sonra bir balkonda küçük bir lazerli fenerle oynayan çocukları görüyorum. Parmakla tabanca taklidine diyecek bir şeyim yok, ama bu kadarı da biraz fazla artık.</p>
  <p class="bosluk1"></p>
<p class="str"><i>Yürümeye devam ediyorum, bir uyurgezer gibi;</i> sadece aynı anda konuşup gülen sayısız insan arasında bir şeyi, bir parça zeminsiz suskunluğu, köpekle insan arası garip bir varlığı, kendim gibi yabancı birini, Saraybosnalı Thomas’ın yüzünü gördüğümü sandığımda uyanıyorum arada bir. Kalabalığın arasında Thomas’ı arıyorum, içgüdüsel olarak, koklaya koklaya. Onu bir yerlerde, bir evin duvarına yaslanmış halde bulmayı umuyorum. Gecenin yarısı boyunca trenden inmeyi başaramadıktan sonra neden sonsuza kadar ortadan kaybolmuş olsun ki? Onu bulma arzum arttıkça artıyor, daha da saçmalaşıyor; burada bir yerde olmalı, burada herkes bir yerde çünkü.</p>
  <p class="bosluk1"></p>
<p class="str"><i> Gece yağlı yağlı sarıyor beni,</i> oyalana oyalana dolaşmak boş boş gezinmeye dönüşüyor, yanında olmasını istediğin kişiden uzakta. Parmağım büyüklüğündeki çekirgeler fenerlerin etrafında döne döne, cazırtılar çıkararak cama çarpıyor. Gözüme bir şey girdi, durup parmaklarımla göz kenarlarımı ovuşturuyorum, ağrı beynime saplanıyor, sonra gözkapaklarımı kaldırıyor, cadde bulanıklığını kaybedip düzelinceye kadar bekliyor ve boşa koştuğumu, yolculuğunun sonunda fren yapan bir lunapark treni gibi kafamın içindeki girdabın da frenlendiğini fark ediyorum. Parmak ucumda üç kirpik var, üflemek istiyorum onları, üç dilek tutmak için. Aklıma dileyecek bir şey gelmiyor. Mutlu olduğumdan değil, bu dünyada neyin önemli olduğunu unuttuğumdan.</p>
  <p class="bosluk1"></p>
<p class="str"><i> Cep telefonum bir anlığına şebeke bulduğunda</i> mutluluktan haykırmak istiyorum, mesajın geldiğini bildiren ekran bir süre yanıyor, sonra ışık kendiliğinden sönüyor. "Yakında," diye yazıyor Viyanalı bir arkadaşım, "kahramanı olmak için değil, anlatabilmek için maceraların peşine düşeceğin zaman gelecek." Mesajı dört kere okuyorum, öfkemi bastırmaya çalışıyorum, benimle dalga mı geçiyor, emin değilim. Telefonu kapatıp birkaç dakika ağlamak için herkesten uzak bir köşeye sığınıyorum.</p>
  <p class="bosluk1"></p>
<p class="str"><i> Tam da o anda oluyor,</i> katedralin arkasından yukarılara, eski Türk şehrine, bir elimde parmaklarımın arasında usul usul yanan bir sigara, diğer elimde ayakkabılarım yalınayak pansiyona dönerken. Eski taşların üzerinden yürürken kirli ayaklarım buraya aitmiş gibi görünüyor. Yetersiz ışıklandırılan sokaklarda insanlar evlerinin önünde oturuyor ve son yağmur kokusunu da silip süpürerek vadinin içinden süzülen taze rüzgârı yakalıyorlar. Köpeğin yanında bir köpek daha var, sokak köpekleri saldırgan değil; aralarında biriki güzel sokak kızı da var.</p>

<h3 id="sigil_toc_id_6">Bugün yola çıkıyorum</h3>

<p class="str"><i> Sabahın altısında alüminyum pencere pervazını sert sert</i> tırmalayan güvercin ayaklarının sesiyle uyanıyorum. İki güvercin pervaza iniyor, aşağı kayıyor, kanat çırparak toparlanıyor ve yeniden pervaza iniyor; bütün dertleri içeriye, bana bakabilmek. Bakışlarımız karşılaştığında ürküp yok oluyorlar.</p>
<p>Pencereden dışarı bakabilmek için dirseklerime dayanmak zorundayım. Daha fazlasını yapabilecek durumda değilim. Orman uykuya dalıyorsa eğer, ayağa ilk kalkan da o ve dağ yamaçlarının üst bölümünde hazır olda. Görebildiğim kadarıyla Saraybosna hâlâ yerli yerinde.</p>
<p>Güneş ortaya çıkarak birincisinin çatılan arasına gölgelerden ikinci bir şehir çiziyor, bazı cephelere parlak gözler dokunduruyor ve toplu konutların tam ortasına ışınlarını yerleştirerek delikli bulut örtüsünün kenarlarına eğri eğri yaslıyor. Buradan yani yukarıdan bakıldığında, şehir caddesizmiş, yamaçlardan aşağı doğru kendi kendini kuşatıyormuş, evler de birbirinin ensesine yapışıkmış gibi görünüyor. Kendimi yukarı çekebilmek için eski tahkimatın en yüksek noktasından bulut örtüsünün bir ucunu yakalayabilseydim keşke - yukarı, daha da yukarı çıkardım, boğulma hissim kayboluncaya kadar. Ama olmuyor, denedim. Kaleye üç kere gittim, her seferinde bahanem de kolumu yukarı kaldırarak cep telefonumu bir yem gibi radyo sinyallerinin arasına tutup içinde yüzen haberleri yakalamaktı. Sanki önemli mesajlar bekliyormuşum gibi. Oysa gerçek şu ki bir kazanın içinde oturmaktansa kenarında oturmayı tercih ederim.</p>
<p>Yataktan kalkmadan önce bugün yola çıkmaya karar veriyorum.</p>
  <p class="bosluk1"></p>
<p class="str"><i> Koca şehir evleniyor</i>, araba komalarının gürültüsü ve sallanan bayraklar sinirlerimi hoplatıyor. Yaya bölgesi sakin, insanlar dikkatli hareket ediyor, dudaklarına minicik kahve fincanları veya çay bardakları götürüyor, günün ilk yağlı böreklerini parçalıyor, küçük kare şeklindeki pazarda alışveriş yapıyor, hani altmış insanın bir el bombasıyla öldürüldüğü yerde, üzerinden çok zaman geçmedi. Aralarında bunu hatırlamayacak kadar genç olanlar yok neredeyse. Tüccarların gözlerinde buna dair iz arıyorum, bir şey bulamıyorum.</p>
<p>Ne duş almak ne kahvaltı etmek istedim, pek uyuyamadım, buna karşılık soluk kahverengi kitabı epey okuyup dağlardaki askerleri düşündüm. Şehrin kıt kaynakları nasılsa yakında öldürülecek olan kişiler için harcanmasın diye yıkanmayı ve yemeyi bırakışlarım. İnsanın ihtiyaç duyduğu şeyler yüzünden bir başkasının elinden gıda, su, mum, yakacak odun, akaryakıt gibi şeyleri almak zorunda kalmasının neden olduğu duygudan bi haberim. Her sigara, her fincan kahve bir başkasının içemediği bir şeye dönüşüyor. İnsanın birlikte bir şeyi gözetmek zorunda olduğu durumlarda uyku bile herkese ait ortak bir kaptan çalınır.</p>
<p>Sokaklarda yürüyorum, sanki biri bir süreliğine vücudumu ödünç almış da onunla dolaşıyor.</p>
  <p class="bosluk1"></p>
<p class="str"><i> Fotokopi dükkânı bir portatif tuvalet boyunda</i>, içinde bir masaüstü fotokopi makinesiyle ben varız, bir de gözleri galerilerdeki tablolar gibi büyük, köşeli bir gözlükle çerçeveli altmış yaşında bir adam. Yeni bir film için deneyim biriktirmek üzere birkaç haftalığına bu kopyalama tuvaletinde çalışan ünlü bir yönetmene benziyor. Fotokopi makinesi etrafına sıkışıyoruz ve sıkışıklık içinde büyük bir emek sarf ederek kâğıtları birbirimize uzatıyoruz. O da onları tek tek cihaza sokuyor. Otomatik bir kâğıt çekme sisteminin olması beni bitiriyor. Burada ne işim olduğu sorusuna, değişiklik olsun diye en basit cevabı veriyorum: Bu ülke hakkında notlarını şu an kopyaladığımız bir kitap yazdığımı söylüyorum.</p>
<p>"In this case, my dear, you should visit the OHR!"*</p>
<p class="dnot">*İng. "Bu durumda, canım, OHR'yi ziyaret etmelisin! "-ç.n.</p>
<p>Arkamı dönüyorum, kapı çerçevesini Mostar’daki şişko gazeteci dolduruyor. Güneşi, gökyüzünü ve bütün Saraybosna’yı ortadan kaldırıyor; erimeye başlamış gibi sırılsıklam ter içinde. Görüntüsünü "kimsenin ihtiyaç duymadığı sanrılar" kategorisine sokuyorum ve fotokopi merkezi sahibine bir sayfa daha uzatıyorum. Bana çıldırmışım gibi bakıyor, ama herhalde ben de ona aynı şekilde bakıyorum. Gerçekten de bir film çeviriyorsa, umarım bana da bir sahne ayırır.</p>
<p>İşimiz bittiğinde gazeteci hâlâ yerinde. Karınlarımızı içimize çekerek yer değiştiriyoruz.</p>
<p>"I planned to anyway,"* diyorum ona.</p>
<p class="dnot">*İng. "Niyetim de öyleydi zaten." -ç.n.</p>
  <p class="bosluk1"></p>
<p class="str"><i> OHR her şeyi duyup hiçbir şeyi görmüyor</i>. Kitabı Mukaddesteki O gibi büyük harflerle, gözetlenen bir dünyanın güçlü Kulak Tanrısı. Yine de kimse onu tanımıyor; "Office of the High Representative" den* kimse haberdar değil. Üniversite öğrencilerini, evrak çantalı takım elbiselileri ve taksi şoförlerini deniyorum, arabanın arka camındaki toza "O-H-R" harflerini yazıyorum, "Dayton Anlaşması" ve "Wolfgang Petritsch"** diyorum. Yok, olmuyor. Dayton Anlaşması sadece bu ülkeyi yaratmakla kalmadığı, aynı zamanda Bosna anayasasını içerdiği ve OHR tarafından icra edildiği için herkesin bana hemencecik yolu tarif edeceğini sanmıştım. "Pardon, acaba şeye nasıl giderim, yani?.." - "Kraliyet Şatosu'na mı? Dümdüz yürü! Bayraklar dalgalanıyor ya, şu tepede, işte orası!"</p>
<p class="dnot">*Bosna Hersek Yüksek Temsilcilik Ofisi (OHR), 1995 yılında Dayton Barış Anlaşması'nın sivillerce uygulamaya konmasını gözetmek üzere kurulmuştur. -ç.n.</p>
<p class="dnot">**Wolfgang Petritsch, Ağustos 1999 ile Mayıs 2002 arasında Bosna-Hersek Yüksek Temsilciliği görevinde bulunmuştur. Bu rolüyle Petritsch 1995 Dayton Barış Anlaşması'nın sivillerce uygulamaya sokulması konusundaki nihai yetkiliydi. -ç.n.</p>
  <p class="bosluk1"></p>
<p class="str"><i> Tesadüfen nehirde bayraklar görüyorum</i>, üstelik AGİT'inkileri.* Tam deneme zamanı: Hi, I'm German.** Uluslararası bir örgütten bir sonraki örgüte giden yolun tarifini alıyorum. Nehir boyunca sıcak her adımda artıyor. Yolda Cola light kampanyası yapan bir büfe bulup iki litrelik bir şişe alıyorum, bu şişeyi taşımak için de iki buçuk litre ter döküyorum. Nehrin buharlaşan suyu nefes almayı spora dönüştürüyor. Kızıl kahverengi kelebekler karnıma ve göğsüme çarpıyor, belki de bu bölgenin kelebekleri kördür. Köpeğin arkamdan gelmesinden hoşlanmıyorum, ona çıkışıyorum, birkaç adım öne geçip hemen sonra tekrar geriye düşüyor. Şehrin ıslah edilen bölümü burada sona eriyor ve daha sonra evler, yarılmış, kömürleşmiş çatılarını suda boğulanlar gibi havaya uzatıyor. İyi ki evlerin sesleri yok. İniltilerine, bağırışlarına, yardım çığlıklarına dayanmak imkânsız olurdu.</p>
<p class="dnot">*Avrupa Güvenlik ve İşbirliği Teşkilatı. -ç.n.</p>
<p class="dnot">**İng. Selam, ben Almanım. -ç.n.</p>
  <p class="bosluk1"></p>
<p class="str"><i> Böyle beyaz bir beton kutuda insan yönetemez,</i> sadece idare edebilir. OHR’nin OHR olduğunu bayraklardan ya da bir tabeladan değil de çitler, kameralar ve kurşun geçirmez nöbetçi kulesinden anlıyorum. Demek böyle basit ve küçük bir büro binasında devlet içi sınırlar değiştirilip anayasalar yorumlanıyor. Uluslararası bürokrasinin flamaları ve kuleleri olmaması aslında anlaşılır bir durum. Sözümona temsil edilecek bir şey yok ve buradaki gibi savaşlar ne kazanılıyor ne kaybediliyor. En azından katılımcı taraflarca. Zaman işte böyle muazzam bir şekilde ve hızla değişiyor. Yine de zor fark ediliyor.</p>
  <p class="bosluk1"></p>
<p class="str"><i> Üzeri çizili makineli tüfeklerin bulunduğu</i> yuvarlak yasak tabelaları hoşuma gidiyor. Nöbetçi telefonu kullanıp, telefon rehberini sürekli masasından aşağı üfleyen vantilatörün yanına varabilmem için emirlere aykırı biçimde parmaklıklı kapıyı açıyor. Beklerken birbirimize gülümsüyoruz, ta ki bir şey söylemek zorunda kalıncaya kadar.</p>
<p>"Peki", diyor İngilizce, "ülkemizi nasıl buldunuz?"</p>
<p>Onu gücendiremeyecek kadar nazik, yalan söyleyemeyecek kadar da dürüstüm.</p>
<p>"Çok iyi," diyorum. "Merak ettim, acaba neden bir McDonald’s yok?"</p>
<p>Gülüyor, bir elini baldırına vuruyor ve diğer eliyle de terini siliyor.</p>
<p>"Size bir şey söyleyeyim. Bu ülke hiçbir şey. Eskiden her şeydi, şimdi hiçbir şey."</p>
<p>Böyle cümlelere cevap vermek zor, bu yüzden de başımı "Haklısın, ama zavallı ülkeye de o kadar haksızlık etme" anlamına gelecek biçimde sallıyorum. Oysa hiç de haklı değil.</p>
<p>"Buralarda gelecek," diyor, "burnunun beş santimetre önünde gördüğündür. Ondan sonra hiçlik başlar."</p>
<p>Eğlencesine birkaç kere metal detektör kapısından geçiyorum, çok hoş ötüyor.</p>
<p>Almanca konuşmadığı için kuşatmayı yaşadığını varsayıyorum. Gelecek ve bugün hiçlikten ibaretse ve geçmiş de bu hiçliğin üretildiği yerse, geriye ne kalıyor diye soruyorum kendi kendime. Bunu dile getiremeden yukarıdaki kapı vızıldıyor.</p>
  <p class="bosluk1"></p>
<p class="str"><i> OHR köpeği içeri almadığı için</i> kafeteryaya gidiyoruz. Amelie Lauscher’i üniversiteden tanıyorum, benim gibi hukuk ve uluslararası hukuk okudu, bir de siyaset bilimi; Lahey, New York, Brüksel ve Cenevre’de çalıştı ve üyelerinin bir yerde sakin sakin kıçlarının üstünde oturmayı becerememesiyle ünlü "intemational crowd"ın* hakiki bir parçası. Amelie’nin erkek arkadaşını da üniversiteden tanıyorum, Hindistan'dan yeni dönmüş ve doktora tezini hazırlıyormuş. Kendimi de üniversiteden tanıyorum, AB’nin doğuya genişlemesine dair bir çalışmayı yeni bitirdim, şimdi de Balkanları geziyorum. İyi bir Bosna lokantası da dahil bütün gastronomi işletmeleri gibi "fast food" reklamı yapan bir Türk büfesinin plastik masası etrafında otururken halimiz bana biraz tuhaf geliyor. Bakır fincanlardan parmak kalınlığında telveli kahve içiyoruz. Amelie arada bir nikel çerçeveli gözlüğünü kaldırıyor, burnunda kırmızı bir iz kalıyor. Kısa kollu bir ceketi olan lacivert bir üniforma var üzerinde, arkadaşında kot ve ceket, bendeyse üç gündür aynı tişört. "Yeni Başlayanlar için Bosna Politikası" tadında bir hızlı kurs istiyorum.</p>
<p class="dnot">*İng. Uluslararası gruplar. --ç.n.</p>
  <p class="bosluk1"></p>
<p class="str">Amelie iki peçeteyi parçalayıp bir nal oluşturuyor. Bunlar Hırvatistan ve Sırbistan. Ortasına kül tablasını koyuyor: Bu da Bosna-Hersek.</p>
<p>"Sırp ve Hırvat taraflar," diyor, "ülkeyi kendi aralarında bölmek istedi. Savaş sırasında Zagreb'le Belgrad arasında sürekli bu konuda gizli görüşmeler yapıldı. Ama böyle bir durumda Müslümanların başına ne gelirdi, bir düşün."</p>
<p>"Belki de egemen bir devlet?"</p>
<p>"Bir avuç insanın, üstelik ülkede fazlasıyla dağınık yaşayanların kurduğu bir devlet mi? Onlara bir bölge tahsis ederek, Hırvatlarla Sırpları kovarak ve başka bölgelerden Müslümanların göç etmesini bekleyerek mi?"</p>
<p>Başımızı hayır anlamında sallıyoruz. İsrail’e benziyor.</p>
<p>"Bosna’yı korumak istiyorlardı. Bu yüzden uzlaşma yapıldı. Eyaletler kuruldu: bir Sırp eyaleti, yani Republika Srpska ve Müslüman-Hırvat karışımı bir eyalet, yani Konfederasyon."</p>
<p>"Siyaset de Saraybosna yerine hâlâ Zagreb ve Belgrad’da mı yapılıyor?"</p>
<p>"Republika Srpska Sırbistan'la yakınlaşma yollarını arıyor. Bu arada Hırvatistan da Konfederasyon'u bir kez daha bölme çabalarını destekliyor. Üçüncü bir eyalet, bir Hırvat eyaleti istiyorlar. Third-Entity kavgası dedikleri işte bu."</p>
<p>"Peki savaştan altı yıl sonra bu ne işe yarayacak?"</p>
<p>"Bu durumda," diyor Amelie, "Bosna gibi SFOR'un bir arada tuttuğu yapay bir yapı günün birinde çökebilir. Hırvatların bulunduğu bölge de Hırvatistan'la birleşir."</p>
<p>Mantıklı görünüyor. Balkan meselelerinde mantık gibi şeyler Almanya'dan bakınca neden görülmüyor acaba?</p>
<p>"Saçma olan," diyor Amelie, "iki eyalet arasındaki sınırın, ne kadar görünmez de olsa devletler arasındaki bir sınır gibi etkili olması. Bosna iki polis teşkilatına, iki savunma sistemine sahiptir, burada vergi öderken öbür tarafta ödemezsin. İki bölge de vatandaşlık hakkı tanır."</p>
<p>Güle güle Republika Srpska, diye düşünüyorum. Baden-Württemberg’e hoşgeldiniz. Pasaportlarınızı hazırlayın.</p>
<p>"Bütün bunlar," diyor Amelie, "Mostar ve Banya Luka'dan yönetiliyor."</p>
<p>Küçücük bir ülke, Hessen'den çok da büyük değil, ama üç başkenti var. Cılız bir yaratık görüyorum, yana kıvrılan üç ağır başla.</p>
<p>"Peki Saraybosna'daki parlamento?"</p>
<p>"Karar vereceği pek bir şey yok, ki bu da öyle büyük bir sorun değil, ne de olsa sürekli engelleniyor."</p>
<p>"Amelie," diye başlıyorum söze, "hakikaten, söylesene. Böyle saçma sapan bir sistemin, günü gelince normal bir devlet gibi işleyebileceğine inanıyor musun?"</p>
<p>Omuzlarını silkiyor ve işaretparmağıyla şeker kutusunun kenarındaki küçük sinekleri ezen arkadaşına bir bakış atıyor.</p>
<p>"Geleli çok olmadı," diyor, "vakti gelince de bu konuda bir fikre sahip olmadan gideceğim."</p>
<p>Yüzümdeki teri silmek için Hırvatistan’ı temsil eden peçeteyi alıyorum. Amelie de Sırbistan’ı aynı amaçla kullanıyor. Sanki siyasi durum sadece bizim omuzlarımıza dayamyormuş gibi öne eğilmiş, oturuyoruz.</p>
<p>"Biri Dayton Anlaşması'na sövdüğünde," diyor Amelie, "ona anlaşmadan beri artık katliam yapılmadığını fark edip etmediğini soruyorum."</p>
<p>"Peki neden çıktı savaş?" diye soruyorum. "Birisi bana, bunun etnik bir savaş olduğuna sadece Almanların inandıklarını söyledi."</p>
<p>"Saçmalık," diyor Amelie, "elbette etnik bir savaştı."</p>
<p>"Peki," diye soruyorum, "sen Alman değil misin?"</p>
<p>Sessizlik yeterince uzun sürdükten sonra Hindistan'daki köktencilikten söz etmeye başlıyoruz.</p>
  <p class="bosluk1"></p>
<p class="str"><i> Ta ki kahveden ellerim titreyinceye</i> ve düşüncelerim domates dilimleri ve kekik yapraklarıyla mideye indirilen bir porsiyon Mozarella peynirinin kıvamına ulaşıncaya kadar. Caddeye ayağımı bastığımda Amelie McDonald's ile ilgili olarak yeterli yasal güvenliğin, arkadaşı da yeterli talebin olmadığını tahmin ediyor. Veda ederken de SFOR'u ziyaret etmemi öneriyor ve bir kâğıt parçasına bir telefon numarası çiziktiriyor. Bugün yola çıkmak istediğimi söylüyorum.</p>
  <p class="bosluk1"></p>
<p class="str"><i> İki saat boyunca kitap kafeteryasının</i> önünde bir hasır koltukta sallanıyorum. Buybook'un sahibi Goran, burada çalışan, alışveriş yapan veya kahve içen herkesin yazar olduğunu söylüyor. Şansa bak, ben de öyleyim. Goran ve ortağı başarılı yazarlar; dağınık küt saçlı kız Suada da yazıyor, çekmecede saklamak için. Ona "Cuki" dememi istiyor, yani "piliç". Goran’ın karısı yazar. Siyah saç tutamları arasındaki ince yüzüyle Maya, köpekten ürkmüş bir halde sessizce şiir yazıyor. On kişiyiz, kim kimdir takip edemiyorum. Bir kitapçı, bir kafeterya, yazar dolu ikisi de; Avrupa edebiyatından, işlerin gidişatından, havadan sudan sohbet. Bitmek üzere olan tütün stoğumdan dur durak bilmeksizin sigara sarıyorum hepimize, geçmişte kalan o güzel kuşatma günlerini hatırlattığı için. Evin duvarına vuran gölge o kadar sıcak değil, köpek sakin sakin uyuyor. Goran uzattığım bacaklarıma bakıyor ve bana bir içki getirmesi için hep bir başkasını gönderiyor. Yaşı genç ve patron olmayı da seviyor. İngilizcesi zayıf olduğu için hazır bulunanların hepsini özel tercüman olarak atıyor. Sesi derin ve huzur verici, sadece güldüğünde yükselip ciyaklıyor.</p>
<p>"For one mark an hour," diye bağırıyor, "everybody is my translator."*</p>
<p class="dnot">*İng. "Saati bir marka herkes benim çevirmenim." -ç.n.<br/></p>
<p>"Lütfen patron," diyor Cuki, "üstüne para veririm, yeter ki seninle çalışabileyim."</p>
<p>Cuki hiç gülmüyor, espri yapıp yapmadığını tahmin etmek gerekiyor. Bütün arkadaşlarım, diye fısıldıyor bana, uyuşturucu bağımlısı.</p>
  <p class="bosluk1"></p>
<p class="str"> Tek ortak yönleri edebiyat aşkı değil. Buybook’taki hiç kimse mülteci değil, yuvada kalan bir grup buldum ve burada "Aaa-demek-Almanya'dan-ne-güzel" değil, sadece Almanım.</p>
  <p class="bosluk1"></p>
<p class="str"><i> Her şey bir Avrupa başkentinde olması gerektiği gibi</i>, atmosfer hafif ve medeni. Cuki savaştan sonra insanlardan bir yıl uzak yaşamak için bir Hırvat adasına kaçışını anlatıyor. On sekizindeymiş. Goran da anekdotlarını döktürüyor, nasıl günün birinde üniformayı giyip siperlerin çamuruna kendini bıraktığını anlatıyor - arkadaşı Damir zaten iki yıldır oradaymış. Orada küçük, beyaz bir kedi gelip onu bulmuş, o da kendisi yemeyip kediyi beslemiş, ta ki kedi vuruluncaya kadar. Ama bunlar bizi etkilemez, en azından burada güneşin alnında. Ne de olsa hikâye. Goran, Thomas Mann’ın bütün eserlerini, Grass, Bachmann ve Böll'ü okumuş, bense tek bir Bosnalı yazar tanımıyorum ve bu durum, burada hazır bulunanların kaç insanı öldürdüğü sorusundan çok daha fazla huzursuz ediyor beni. Goran bütün milletlerin edebiyatını basıp satıyor, Belgrad ile Zagreb'den gelen müşterileri var.</p>
<p>"Metinler kötü olsa da." Tiz tiz gülüyor.</p>
<p>"Savaş sadece insanları değil hikâyelerini de öldürdü."</p>
<p>Cuki işe dönüyor, Goran’ın karısı da çocuklara bakmaya gidiyor. Maya kendisiyle köpek arasına mesafe koyuyor. Damir zaten bir süredir yanımızda oturmuyor.</p>
<p>"Hepsi," diye fısıldıyor Goran, "sadece savaş hakkında yazıyor. Ben artık hiç yazmıyorum. Bir savaştan on yıl sonra yazabileceğin tek şey..."</p>
<p>Cuki’nin arkasından sesleniyor "kitsch"in karşılığını öğrenmek için. Anladım zaten.</p>
  <p class="bosluk1"></p>
<p class="str"><i> Kısa bir süre sonra elimde film festivali programı</i> ve önemli genç yönetmenlerin telefon numaralarıyla, Müslüman mezarlıklarından oluşan asker tıraşlı tepelerde oturuyorum yeniden. Cumartesi akşamüstlerinde mezarlarla konuşmak için yaşlılar geliyor. Birbirlerine yakın yatıyorlar, hem hayatta, hem ölümde.</p>
<p>Dehşete kapılıyorum. İnsanlar başka insanları öldürebilecek durumda oldukları için değil, bunu yapabilecekleri anlaşılamadığı için. Bir çocuğun doğumundan, bir evlilikten veya sevdiğin insanın ölümünden farklı olarak, öldürmek ne yüzde, ne jestlerde, ne de bugün sadece sigarayı yakmak üzere bir çakmak kullanırken parmağı kıvrılan bir elde hiçbir iz bırakmadığı için.</p>
  <p class="bosluk1"></p>
<p class="str"><i> Tepelerden dönerken daha iyiyim.</i> Kiralık arabayı teslim alacak kadar güçlüyüm. îşler gayet yolunda gidiyor; telefonu kullanmayı rica ediyorum ve Amelie’nin not kâğıdındaki numarayı çeviriyorum. Karşıdan biri cevap verdiğinde ödüm kopuyor. Gerçekten de onlara, SFOR’a telefon edilebiliyor muydu?</p>
<p>"Almanca biliyor musunuz?" diye soruyorum zaman kazanmak için.</p>
<p>"Hayır," diyor SFOR, Fransız aksanıyla, "Fransızca, İngilizce, İspanyolca ve Portekizce biliyorum."</p>
<p>"Ben de Almanca, İngilizce, Lehçe ve çok az Fransızca."</p>
<p>"Demek İngilizce."</p>
<p>Karşılıklı birbirimizi sorguluyoruz: Adı Monsieur Pescaran ve basın subayı, Mostar’da görevli. Ben mi? Buybook'ta bir yazardım - ya şimdi? Hukukçu, turist, Budist? Basın kartsız gazeteci? Monsieur Pescaran benim için her şeyi yapmaya söz verdi bile. Daima ve her yerde. Ne olup bittiğini anlamadan barış gücüyle sözleştim bile. Demek yola çıkmayacağım. Başımı sallayıp "Oui oui"* derken ve bir SFOR kimliği almak için başka telefon numaraları not etmeye çalışırken birdenbire beş nasıl yazılır hatırlayamıyorum. Başım dönüyor, sanki biri beni on kez kendi etrafımda döndürdü, parmaklarım da yüzüklerin keseceği kadar şişti. Eminim Monsieur Pescaran benim salak olduğumu düşünmüştür, ama sezdirmiyor. Bir şeyler yemeliyim bir ara.</p>
<p class="dnot">*Fr. "Evet, evet." -ç.n.<br/></p>
</body>
</html>