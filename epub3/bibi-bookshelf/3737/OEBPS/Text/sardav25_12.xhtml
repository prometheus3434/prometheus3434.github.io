<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title>Juli Zeh - Sessizliğin Gürültüsü</title>
<link rel="stylesheet" href="../Styles/main.css" type="text/css"/>
</head>
<body class="içerik">
<h3>Gülü seven</h3>
<p class="str"><i>Mostar hâlâ yerli yerinde. Otelde kayıp oğul gibi selamlanıyorum</i> ve geçen seferki odayı alıyorum. O kadar terliyim ki klozet kapağı popoma yapışıyor. Satın aldığım yoğurtları Zagreb’den aldığım telefon kartıyla kaşıklıyorum. Hafif bagajla seyahat etmek otel paketlerindeki saç şampuanını bacakları tıraşlamak için kullanmak, ihtiyaç duyduğunda tükenmez kalem bulamamak, gereğinden fazla tişörtü yanında taşımak ve yeterince donu olmamak demek. Çocukken en önemli eşyalarımı, yani oyuncak köpeğimi, çakımı, günlüğümü yanıma alıp ormana götürürdüm, bir salyangozun evini sırtında taşıması gibi her an ortadan kaybolabildiğim için mutluydum.</p>
<p>Bugünse bir salyangoz kadar yavaşım, klima açık olsa da her hareketim uzun sürüyor.</p>
  <p class="bosluk1"></p>
<p class="str"><i>Sokakta huzursuzluk çöküyor üstüme</i>. Bunun nedeni insan kitleleri olamaz, şehir süpürülüp boşaltılmış gibi, öğlen uykusuna yatmış. Eski evlerin bahçe duvarları ailenin kadınlarını bütün bakışlardan saklayacak kadar yüksek. Bir fısıltı, bir kikirdeme, bilardo toplarının tık tıkları. Sıcağın elektrikli vızıltısı. Bunun dışında sessizlik. Çatılarda katran eriyor. Eskiden bir müezzinin bağırması sessizliği parçalardı: Dikkat edin çocuklara, ölmesinler uykuda!</p>
<p>Sokak köpekleri bayılmış gibi görünüyor, onlara fark ettirmeden yanlarından geçiyoruz sessizce.</p>
  <p class="bosluk1"></p>
<p class="str"><i>Huzursuzluğumun nedeni tahribat da değil,</i> sadece insanın her şeye nasıl da çabucak alıştığına azıcık şaşırıyorum. Birkaç adımda bir arkamı dönüyorum: Kimse gizlice peşimden gelmiyor, bir evin kapısından palasını kaldırmış bir el uzanmıyor dışarıya.</p>
<p>Sonraki köşede beni neyin izlediğini anlıyorum. Bir koku. Ispanak soslu ve keçi peynirli makama, ikinci kez ısıtılmış; ıspanağın tatlımsı, peynirin ekşimsi kokusu, sofradan yeni kalkmış birinin giysilerindeki gibi belli belirsiz. On metre ileride yanıldığımı sanıyorum, ama bir sonraki sokakta yine burnuma ulaşıyor. Gerçek tabutlar yapmak için ne zamanları ne araçları vardı ve Müslüman mezarları da pek derin değil. Dün yağmur yağdı, bugün de hava sıcak. Başka yerlerde nasıl bisiklet, salıncak veya yağmur varilleri duruyorsa burada da her iki bahçede bir birkaç mezartaşı duruyor. Ceset kokusu.</p>
<p>Şimdiyse her kiler penceresinden esiyor, üzüm salkımlarının tadında onunla karşılaşıyorum, pazardaki çöp tenekelerinden gelip inşaatların harçlarında yaşıyor. Sanki on yıllar boyunca sadece ölü görmüşüm, bu yüzden de az sayıdaki yayanın yüzlerine arzuyla bakıyorum.</p>
<p>Kafayı yememek için tek bir şey kalıyor geriye: tırmanmak, gökyüzüne doğru.</p>
  <p class="bosluk1"></p>
<p class="str">Doğu tarafındaki yamaçtan yukarı çıkıyorum, yol bir kışla kapısında son buluncaya kadar. Nöbetçi asker el kol hareketleriyle beni gölgede oturmaya davet ediyor ve baretini yelpaze gibi kullanarak hava almamı sağlıyor. Beni öpmek istediğinde elimle reddedip eski mahalleye dönüyorum.</p>
  <p class="bosluk1"></p>
<p class="str"><i>Aslında görülecek bir şey yok değil.</i> Her yerde mağara gibi karanlık ve serin olan evlerin içlerinden tıkırtılar ve çekiç sesleri geliyor. Camilerin avlularında işçiler aileleriyle birlikte oturup çayla ev yapımı sandviç yiyor, sonra tamire devam ediyorlar. Bir de "Türk Evi" var. Pek genç olmayan, geleneksel kıyafetli bir çiftin kirli fotoğrafının yanında "Doğu'yla Batı’nın birleştiği yer" ve "dünyaca ünlü" sözleri yazıyor. Herhalde UNESCO'dan para alabilmek için bu tür tabelalar asmak zorundalar. Ev uzun ön ayakları üzerinde nehrin içinde duruyor, çiçek dolu bir avlusu var ve açık pencerelerle kapıların önünde, çarşaflar rüzgârla birlikte hareket ediyor. Peykeler ve tabureler halılarla kaplı, kalçama kadar uzanan pirinç küplerin içinde tuhaf şeyler var. Burası ceset kokmuyor. Duvarların etrafında yemek kokuları dolaşıyor; Türk Evi ve komşu bahçelerden bulaşık tıkırtıları, sandalye bacaklarının sürtme sesleri, alçalan ve yükselen insan sesleri duyuluyor. Oturuyorum, ev sahibi beni fark edip başını sallıyor. Bina müze olarak geçmesine rağmen içeri girmeye cesaret edemiyorum. İçeride yaşanıyor.</p>
<p>Mostar turist olarak gezilmeye uygun değil. Türk Evi artık 18. yüzyıldan değil, insanın hâlâ 18. yüzyılla ilgilendiği daha yeni bir dönemden kalma bir belge. Böyle koşullar altında turist rolü yapmak büyük bir çaba gerektiriyor. Ama müzeler, Stari Most'lu kar küreleri, kartpostallar ve rehberler varken birisi turisti oynamalı. Ve gülü seven-</p>
  <p class="bosluk1"></p>
<p class="str"><i>Buyüzden de bir halı satın almalıyım.</i> İnsan turisti sevse de onlara pek inanmaz. Satıcı SFOR'dan mıyım diye soruyor bana. SFOR’da benim gibilerin bulunabileceğini düşünmemiştim. Hemen aklıma Monsieur Pescaran geliyor, çoktandır Mostar’a dönmüş ve en fazla on kilometre uzaktaki kampın dikenli telle çevrili duvarlarının arkasında olmalı şimdi. Hakkımda ne düşündüğünü ona sormak isterdim. Bazen iki anten çıkmış mı diye kafamı yokluyorum, bazen de bir görünmezlik pelerini giydiğimi sanıyorum. Bazen öyle normal davranıyorlar ki bana, tamamen delirmişim gibi hissediyorum. Monsieur Pescaran’la buluşmak için bir nedenim olmalı. Tutuklattırabilirim kendimi, tangırdayan R4'üyle tozlu bir şövalye gibi gelirdi. Peşinden Afrika’ya gider, çadırı derleyip toplayıp mayın detektörlerini cilalardım.</p>
<p>Belki de güneşin alnında durmalıyım. Satıcı Almanca konuşuyor, 1997'ye kadar Münih’te yaşamış. Bana seksenli yıllara ait birkaç sararmış kartpostal hediye edip savaşı anlatıyor. Renkli yün halılarından artık pek fazla kalmamış, çünkü yağmacılar yanmamış ne var ne yoksa alıp götürmüşler. Nezaketen pazarlık yapmaya çalıştığımda yorgunlukla başını sallıyor. Halıyı eve nasıl taşımam gerektiğini hiç bilmiyorum. Oyuncak köpek, çakı, günlük -ne güzel günlerdi onlar.</p>
  <p class="bosluk1"></p>
<p class="str">Şişman muhabirle karşılaştığımda çok şaşırıyorum.</p>
<p>"Dördüncü seferde insanlar yine birer içki içer, değil mi ama?"</p>
<p>Karşı çıkmıyorum, bir açıklama istiyorum. Neretva’nın üzerindeki bir terasa oturuyoruz. Bir süre dosdoğru suya bakıyorum. Çam iğneli sabun mu? Şarap şişesi camı mı? Zümrüt mü? Yoksa yeşil plastik çakmak mı?</p>
<p>"International crowd arasında birbirini çekiyor insan, sweetheart* Sanki hepimiz mıknatısız."</p>
<p class="dnot">*İng. "tatlım" -y.n.</p>
<p>International crowd'dan olduğumu bilmiyordum. En azından beni kasten izliyormuş gibi görünmüyor.</p>
<p>"Tuzla’da işiniz bitti mi?"</p>
<p>Kadınlara şiddet kaydedilmiş, fotoğrafçı İsrail’e doğru kendi yoluna koyulmuş. Kendisi güzel Mostar’da birkaç güzel gün daha geçirecekmiş. Aha. Tuzla’ya dayanmaksa zormuş, nefret ve çirkinlik doluymuş, üstelik tehlikesiz de değilmiş. Özellikle de Brcko’da insan hayatından endişe ediyormuş. Bunu doğrulamak için hemen oraya gitmeye karar veriyorum. Tuzla’da, diye anlatıyor, hayatında kızarmış patates görmemiş çocuklar var. Ah, diye düşünüyorum, dünyada ne çok sefalet var.</p>
<p>"Peki siz," diye soruyorum, "hayatınızda hiç pilav gördünüz mü?"</p>
<p>Duraksıyor.</p>
<p>"What's pilav?"*</p>
<p class="dnot">*İng. "Pilav da ne?" -ç.n.</p>
<p>"Fastfood," diyorum. "Ülkeye özgü."</p>
<p>Bunu, sırtındaki duvarda bulunan menü tabelasından okudum. Konuyu değiştiriyor.</p>
<p>"Peki ya siz? Savaşın nedenlerini ortaya çıkardınız mı?"</p>
<p>"Hayır," diyorum, "ama yavaş yavaş savaştan neyin sorumlu olmadığını öğrenmeye başlıyorum."</p>
<p>Birden öfkelendim, ayağa kalkıp veda etmek daha iyi olurdu. Sefaleti inkâr etmek istediğimden değil. Dayanamadığını şey daha çok, bir şey anlamış gibi, şaşkınlığı onu sürekli haklı çıkarırmış gibi savaştan söz etme pervasızlığı. Kriz bölgesine cesur yolculuğu onu herkesten önce bir uzman yapıyor sanki. Tuzla’nın çocuklarından bile önce. Televizyondaki muhabirlerde bundan hiç rahatsız olmazdım. Onlar oradaydı, ben değildim, konuşmaya katılmak imkânsız bir edimdi. Ama şimdi ben de oradayım, yani burada. Benimle konuşurken bizi üç bin kilometre ve bir televizyon ekranının ayırmadığını görüyor olmalı. Aramızda "Ben-Saraybosna'daydım-uzmanlığı" için yer olmadığını da.</p>
<p>Aklıma bir kavram geliyor: Balkan kahramanları. Nihayet onu sokuşturabileceğim bir çekmecem oldu.</p>
<p>"Really?"* diye soruyor alayla. "Peki neymiş bu?"</p>
<p class="dnot">*İng. "Gerçekten mi?" -ç.n.</p>
<p>"Siz ve meslektaşlarınızın inandığı şey. Etnik ayrımlar."</p>
<p>Bosna-Hersek’te etnik çatışmaların olduğunu inkâr mı etmek istiyormuşum yani? Kendimi gülünç duruma soktuğumu biliyorum, özellikle de o istifini bozmazken heyecanlandığım için.</p>
<p>"Bugün var bu ayrımlar," diyorum. "Savaştan önce etnik nefrete inanmıyorum."</p>
<p>Gülüyor.</p>
<p>"Bir çatışmaya müdahale için," diyorum, "tanımlanabilir en az iki tarafa ihtiyaç vardır. İster müzakere için, isterse bomba atmak için olsun. Taraf yoksa o zaman birileri, mesela kendilerine liderleriyiz diyen figürler üzerinden tanımlanırlar. Yoksa kime ültimatom vereceksiniz veya yardım malzemeleri teslim edeceksiniz? Hepsine birden mi?"</p>
<p>Daha da yüksek sesle gülüyor.</p>
<p>"Sonra ne hakkında haber yapacaksınız? Kendinizin bile ayırt edemediği bir şey hakkında mı ?"</p>
<p>Sustu. Nihayet. Bir yarım dakika daha gülseydi Sırpların, Müslümanların ve Hırvatların Batı Avrupa’nın icadı olduğunu iddia ederdim.</p>
<p>"But literatüre," diye soruyor, "finds the truth? Or is it creating its own?"*</p>
<p class="dnot">*İng. "Ama edebiyat hakikati buluyor, öyle mi? Yoksa kendi hakikatini mi yaratıyor?" -ç.n.</p>
<p>"îyi bir soru," diyorum. "Cevabı da evet'lerle hayırlardan oluşan karışık ırklı sayısız ailenin oturduğu sayısız katlı bir eve benziyor."</p>
<p>Gözünü dikmiş bana bakıyor, dudaklarının kenarları titriyor, gülümsemek istermişçesine, sonra yine hareketsiz bakıyor. Yazarların bir silahı vardır: Bir şeyi öyle ifade ederler ki, karşısındaki bu söyleneni rahatlıkla anlaması gerektiğine inanır. Birbirimize girişemeden yan masadaki adam bozuk İngilizcesiyle araya giriyor: "Excuse me, I've been living here for fıfty-four years.* Neden savaş çıktı size söyleyeyim."</p>
<p class="dnot">*İng. "Afedersiniz, ben elli dört yıldır burada yaşıyorum." -ç.n.</p>
<p>Heyecanla ona bakıyoruz.</p>
<p>"Burada Bosna’da, materyalizm ile inanç ve fikirler dünyası arasındaki o büyük savaş patlak verdi."</p>
<p>İlginç geliyor, ama bu kadar hızlı konuşunca onu anlayamıyorum. Muhabir dudaklarını kıvırıyor.</p>
<p>"Mecugorje'ye gidin," diyor. "Orada sanayi merkezlerinden, Frankfurt'tan ve Tokyo'dan gelen insanlar görürsünüz, çünkü Hz. Meryem’in onlara bir mesajı vardır. İnsanların sayısı da azalmıyor, tersine artıyor. İç huzurlarını arıyorlar."</p>
<p>Mecugorje, "dağlar arasında" demek. Huzuru bulmak için bir savaş bölgesine haccetmek - bu bir paradoks mu, yoksa hiç de değil mi? Ne olursa olsun, merakım muhabire duyduğum tüm nefretin yerine geçiyor. Sanki birbirimizin parmaklarını yakıyormuşuz gibi hızla tokalaşıyoruz. Mıknatıslar birbirini çekebilir de, itebilir de.</p>
  <p class="bosluk1"></p>
<p class="str"><i>İnsan kendi gözlerine güvenmemeye bile alışıyor.</i> Devasa Katolik kilisesini serap sanıyorum sürekli. Çan kulesi ana binanın yanında serbestçe duruyor, kenarına da parazit bitkiler gibi bir inşaat iskelesi yapışmış. Çakıltaşlarıyla bezeli beton levhalarını sayıp kulenin yüksekliğini elli metre olarak tahmin ediyorum. Katedral şeklinde bir otopark veya otopark şeklinde bir katedral, her şey çimento kullanılarak kopyalanmış: kemerli pencereler; sütunları, gül pencereleri ve kafes tavanları bulunan bir giriş kapısı. İç mekân boş. Hayatımda gördüğüm en büyük beton salonda duruyorum. Koroda henüz org yok, ana sunak yedi metre yüksekliğinde, İsa’sız beton haç, üst üste birkaç alçı çuvalının yanında duvara dayalı. Şaşkın yüz ifadem yanak kemiklerimin üzerine gerili, bir elimle çenemi gevşetiyorum. Duvarlarında dökme izleri bulunan dar koridorlardan geçerek ayinler için plastik sandalyelerle donatılmış bir kriptaya ulaşıyorum. 280 sandalyeden 240’ı boş. İçeri girmeye cesaret edemiyorum, aşağıda dua eden insanlar sırtlarını eğiyor.</p>
<p>Yavaş yavaş binanın etrafında dolaşıyorum. Üçümüz, yani köpek, kilise ve ben, üçüncü binyılda turizm temalı grotesk bir oyunda rol alıyoruz. Sandaletler ve yaz elbisesiyle inşaat molozları üzerinden yürüyüp mavi, kot desenli, tek kullanımlık bir fotoğraf makinesiyle fotoğraf çekiyorum. Köpek canlı ve ölü kedileri gözlüyor; ölü kediler tüm ayrıntıları, yani pençeleri, dişleri ve cinsiyet organları korunmuş halde sıcaktan mumyaya dönüşmüşler. Kuzey duvarında çimentoya gömülü aziz figürleri ve üzerinde okunaksız yazılardan oluşan bir rölyefin bulunduğu eski bir bronz kapı buluyorum. Bu tür metal levhalar uzaya fırlatılıyor, uzaylılar on milyon yıl sonra bile ne tür başörtüleri kullandığımızı unutmasınlar diye.</p>
  <p class="bosluk1"></p>
<p class="str"><i>Görünüşe bakılırsa henüz sıdkım sıyrılmamış</i>, arabayı alıyor ve Mostar’ın yukarısındaki en yüksek dağda duran haça nasıl ulaşılır diye bilgi topluyorum. Onu yakından görmem gerek. Halı tüccarının kartpostallarından biri, dağı bir hacı toplantısı sırasında gösteriyor; dağın zirvesi insanlarla örtülü, haç da bir karınca yuvasına saplanmış gibi duruyor. Karıncalarla karşılaştırıldığında parmak uzunluğunda.</p>
<p>Sorguladıklarımın hiçbiri oraya gitmemiş, son on yılda en azından. Arabayı dar yılankavi yollardan yukarı sürüyorum, yanlış çıkışı deniyorum ve bir çukur değil de yolun yokluğu olan bir şey yüzünden başarısız oluyorum. Dönmek mümkün değil, anacaddeden geri vitese takıp aşağı iniyorum, inşallah o sırada iğne deliğine benzer virajdan başka bir araba gelmez. Nihayet yeni dökülen çakıllı rampayı ve çile yolunun ilk istasyonunu buluyorum. Roma harfleriyle bir.</p>
<p>Birinci viteste ve kayan tekerleklerle Opel, tahkim edilmemiş yamaç boyunca uzanan araba izleri içinde yüzüyor. Roma harfleriyle sekizde arabayı durduruyorum, burada insanın çelik gibi sinirleri ya da bir cipi olmalı. Manzara en sevdiği demeci veriyor: İnsan yoksa çöp de yok. Yalnızlık içimi genişletiyor ve sıkıştırıyor, ikisi aynı anda. Yolunu kaybetmiş üç koyun bir şapelin kalıntıları arasında duruyor, görülmeleri zor, taşların rengindeler. Yapayalnız olduğumdan, işemek için yolun tam ortasına çömeliyorum. Köpek yanıma çakıllara yatıyor ve onu okşadığımda sırtüstü yuvarlanıyor. Bazen her sokak köşesinde evimizde olduğumuzu düşünüyorum, birlikte olduğumuz sürece.</p>
  <p class="bosluk1"></p>
<p class="str"><i>İnsan böyle bir yerde ne hissetmeli?</i> Haç bir apartman olsaydı on beş katlı olurdu. Alüminyum levhalarla kaplanmış çelik bir yapıdan oluşuyor. Bir merdiven üzerinden beton kaideye tırmanarak vadiye ve içindeki oyuncak şehre bakıyorum. Dağ zirveleri göz alabildiğince uzanıyor. Devasa bir haçın ayakları dibinde, saçlarımda rüzgâr, nasıl hissetmeliyim kendimi? Boktan mı? Tamamen normal mi? Hıristiyan gibi mi, yoksa düpedüz dünyanın efendisi gibi mi? Bir karar vermek zorunda kalmadan kaideden inip moloz yığınını aşıyorum. Birkaç taşa kıpkırmızı boya sürülmüş. Yamaçtan iki yüz metre aşağıda birisi, kafam kadar büyük, kırmızı boyalı taşlardan dört metre uzunluğunda bir "H" harfi döşemiş. Bunu "helikopter" işareti olarak yorumluyorum, savaşta buraya inmiş olmalılar. İşte buna yakından bakmak istiyorum.</p>
<p>Harfin tam ortasında durduğumda, paslı boya kovalarını ve sonunda da üst tarafı yine kırmızı boyalı toprağa çakılı kazıkları görüyorum. Kazıkların arasında inşaatların çevresindeki güvenlik engellerine benzeyen parça parça sarı plastik şeritleri. "Federalna Uprava Civilne Zastite"* yazıyor üstünde, kırmızıyla: mayın. Gözün erdiğince yamaç boyu aşağı uzanan şeritleri ve kazıkları ancak şimdi fark ediyorum. Etrafımdaki harf gerçek bir "H" değil. Daha çok bir "M". Sertçe köpeğe bağırıyorum, otursun diye. Sonra ellerimi yüzüme kapatıyorum. Rüzgârın giysilerimi hışırdatması dışında ortalık sessiz. Hayatımda önemsediğim şeyler var, birkaçını hallettim, ama çoğunu henüz değil. Buraya gelirken attığım adımların her birini hatırlayabilir miyim diye düşünüyorum. Mıcırda ayak izleri yok.</p>
<p class="dnot">*Federal Sivil Koruma İdaresi. -ç.n.</p>
<p>Güneş pespembe bir birikintiye dönüşüyor ve dağ zirvelerine dokunmaya başladı bile. Sonsuza dek burada duramam. En önemli beş insana güzel bir şey içeren kısa mesajlar yazıyorum.</p>
<p>"B!" diyorum yüksek sesle.</p>
<p>Köpeği boyun bandından tutarak yürümeye başlıyorum. Ya ikimiz, ya hiçbirimiz.</p>
<p>Yola ulaştığımızda ölmemiş olduğum için rahatladığımı hissetmiyorum. Sadece bir boşluk hissediyorum, sanki benimle dağ dünyası arasındaki sınır sonsuza dek ortadan kalkmış gibi.</p>
  <p class="bosluk1"></p>
<p class="str"><i>Ancak şehre indiğimde arkama dönüp bakıyorum.</i> Haç gecenin lacivert gökyüzü önünde siyah bir siluet, ışıkları henüz açılmamış. Çok büyük bir şeyin mezarının başındaymış gibi görünüyor.</p>
  <p class="bosluk1"></p>
<p class="str"><i>Rüzgâr nehirden bir soğuk bir sıcak hava taşıyor </i>- nasıl mı, bilmiyorum. Hava erken kararıyor, saat dokuz olmadan gökyüzü simsiyah, yıkıntıları ve güzellikleriyle ülke elektrik düğmesine basılmış gibi kapalı. Sert çekirge gövdeleri fenerlerin billur çanlarına vururken çıkan ses artık huzursuzluk taşımıyor. Elektrik tellerindeki kuşlar uyumak için öyle dizilmişler ki, bir diskoteğin dönüp duran spot ışığı üzerlerine vurmuyor. Tahta perdelerin gölgeleri kızların çıplak kollarına dövmeler çiziyor. İnsan sokakta duruyor, insan güzel ve asla yirmi beşten fazla değil. Kendi hatıralarını ciddiye alamayacak kadar genç; hayatta kalmayı başarmış. Köprü korkuluklarına biri bir yazı oymuş: "Fuck to forget, but don’t forget to fuck."*</p>
<p class="dnot">*İng. "Unutmak için düzüş, ama düzüşmeyi unutma." -ç.n.</p>
  <p class="bosluk1"></p>
<p class="str"><i>Yorgunluk eklem ağrılarından</i> ve nedenini bilmediğim bir çaresizlikten oluşuyor. Sıcak acaba kaslardaki proteinleri pıhtılaştırıyor mu diye merak ediyorum, her bir kas lifim tutulmuş, artık hareket bile edemiyorum neredeyse. Ya yavaş yavaş haşlanmış yumurta gibi pişiriliyorum ya da zehirlenmeye kurban gittim. Gün içinde ağaçlardan ve çalılardan koparıp ağzıma neler soktuğumu düşünüyorum.</p>
<p>Otelde klima bozulmuş. Beş kiloluk bir karpuzun yarısını yiyorum, kalanıysa sadece zorlayarak ve kenarlarından sular sızdırarak mini bara sığıyor. Bundan sonra en azından midemin neden bulandığını biliyorum. Belki de içimde bir şey "mola!" diye bağırmıştı, böyle sesleri zor ve çoğu zaman da geç duyuyorum. Masadaki vantilatörün uğultusu uyutmuyor beni, sıcak havayı sıcak havayla karıştırıyor ve öyle güçlü üflüyor ki sigaralarımı banyoda yakmak zorunda kalıyorum. Ağrılar donuklaşıp vücudumla özdeşleşiyor. Canları sıkılmasın diye yatakta pozisyonumu değiştiriyorum arada bir.</p>
  <p class="bosluk1"></p>
<p class="str"><i>Mostar rehberini okurken,</i> Flamancayı akıcı konuştuğumu da fark ediyorum. Başka dilde bir rehber yoktu.</p>
  <p class="bosluk1"></p>
<p class="str"><i>Bogomillerde kim veya ne?</i></p>
  <p class="bosluk1"></p>
<p class="str"><i>Bir süre yalan söylenmişse</i>, herkes haklıdır. Mostar’ı her gece bir açık hava diskosuna dönüştüren, kulakları sağır edici pop müzik. Geceleri okuduğum savaş anlatılan. Savaş öncesi fotoğraflarıyla turizm rehberi. Kurukafa cepheleri ve canlanan doğa. Balkan kahramanları. Ceset kokusu. İnsanların ne yaptığını önemsemeden soğukkanlı bir biçimde sıcaklık ve havayı hizmete sunan, sürekli aynı mevsimler.</p>
  <p class="bosluk1"></p>
<p class="str"><i>Uyku yok uyanmak da</i>; su içmek ve yüzümü yıkamak için üç kere kalkıyorum, iki havluyu ıslatıp vücuduma seriyorum. Oda, dışarıdan da sıcak. Dört kitabı, şebekesiz telefonumu ve yazı malzemelerimi komodinin üzerine yerleştirdim ve yeni halıyı yatağın önüne serdim. İşe yaramıyor.</p>
  <p class="bosluk1"></p>
<p class="str"><i>Gece bir şeyler kaçırmış olma, hiçbir şeyi anlamama korkusunu </i>ve etrafımı saran belirsizliği görüyorum rüyamda. Genişleyip şehre dönüşen ve bitmek bilmeyen bir köyün içinden koşuyorum. Sokakların içinden koşuyor, koşuyorum, bazen de süzülüyorum; insanların yüzleri ne birbirine benziyor ne birbirinden farklı, birinden diğerine geçiliyor. Sadece bir keresinde pervasız, güneşin soldurduğu saçlarıyla genç bir kadın yüzüme bakıyor; öyle talepkâr ki korkudan söyleyecek kelime bulamıyor, bir dile karar veremiyor ve Babil’e lanet okuyorum.</p>

<h3 id="sigil_toc_id_10">Jar Jar Binks</h3>

<p class="str">Tuhaf bir yürüyüşü var. Abartılı bir biçimde yaylanarak atıyor adımlarını, sanki devasa bir trampolinin üzerinde yürüyor. Kolları yanlardan sarkarak vücudunu terk etmek istiyor, omuzlarıyla başı her adımla sağa sola sallanıyor. Her bir parçası titriyor, sanki sadece kendisinin duyabildiği bir müziğe eşlik ederek dans ediyor gibi. Star    Wars'un birinci epizodundaki uzun kulaklı Jar Jar Binks’i o&nbsp; kadar çok hatırlatıyor ki, neredeyse söylediklerine kulak veremiyorum. Onun yanında bütün şehri bir daha geçiyorum, yirmi dakika içinde camiler, Pavarotti Merkezi ve yıkık köprüler dahil yirmi beş görülesi şey. Bugün yeni geldiğimi ve henüz bir yeri bilmediğimi söyledim ona. Konuşurken sigara içmeye vakit bulamıyor, yine de paketten arka arkaya sigara çıkarıyor, sanki ateş, Jar Jar Binks’in asla sönmemesi gereken hayat ışığı. </p>
<p>"I talk a lot, this is what makes smoking more difficult, but there is a lot to say, and left hand you see another building reconstructed by the intemational community. I am a heavy smoker just as I am a heavy talker, and that makes life complicated, but life is complicated anyvvay, and that is why everybody here is grateful that intemational community brought peace and stability, and we ali love the SFOR, hey give me some water."*</p>
<p class="dnot">*İng. "Çenem düşüktür, bu yüzden de sigara içmek zorlaşıyor, ama söylenecek o kadar çok şey var ki; sol tarafta uluslararası topluğun inşa ettiği bir başka binayı görüyorsun. Çok sigara içtiğim gibi çok da konuşurum ve bu da hayatı karmaşıklaştırıyor, ama hayat zaten karmaşık, bu yüzden de huzur ve istikrar getirdiği için buradaki herkes uluslararası topluluğa müteşekkir, hepimiz SFOR'u seviyoruz, hey, bana biraz su versene." -ç.n.</p>
<p>Kafeteryanın önündeki caddeyi bahçe hortumuyla ıslatan garson kızın yanından geçerken kendine bir bardak su doldurtuyor.&nbsp; Sürekli kaldırım kenarlarına, çukurlara ve kendi ayaklanma takılarak tökezliyorum, çünkü aynı anda hem Jar Jar Binks’i hem de görülesi şeyleri görmek ve sallanan kollarından kaçınmak istiyorum. Jar Jar Binks, OHR’nin mutlak kudretine inanıyor. Birkaç yıl içinde OHR ülkeyi yabancı yatırımlar için güvenli ve şeffaf kılacakmış. Buysa bana boş bir şapkadan beyaz tavşan çıkarmaktan daha zor görünüyor. </p>
<p>"They saved my life, now they will save the country. This sounds good."*</p>
<p class="dnot">*İng. "Hayatımı onlar kurtardı, şimdi de ülkeyi kurtaracaklar. Kulağa hoş geliyor." -ç.n.</p>
<p>Jar Jar Binks Sırp, karısıysa Müslüman. Savaş bittikten sonra OHR'ye başvurmuş, on üç yaşındaki komşu oğlanın bayramlık takım elbisesiyle, çünkü kendisi sadece kırk kilo geliyormuş. Nasıl olmuş da bu kadar çok zayıflamış?</p>
<p>"Çok basit. Karımın yanında kalmak istedim. Savaşmak değil."</p>
<p>Belki bir yere hapsedilmişti veya kilerde yada dağlarda saklanmıştı; omuzlarını silkiyor, bunları kim biliyor ki zaten, sonra da sanki olan bitenler karmakarışık ama sonunda bütün bu zahmetlere değen bir fıkraymış gibi gülüyor. Eski şehir havuzu ile eski Neretva Oteli arasında sigarasından gerçek anlamda birkaç fırt çekmek zorunda kalıyor ve ben de fırsattan istifade savaşın neden çıktığını soruyorum. Jar Jar Binks ayakta dururken de kollarını sallıyor ve sanki nihayet ben bile fıkrayı anlamışım gibi omzuma vuruyor.</p>
<p>"Bazıları çiftçiler tembelleştiği için diyor. Savaşta, paralı asker, yağmacı veya karaborsacı olarak zengin olabilirsin. Sigara dolu bir kamyon iki yüz milyon mark kazandırıyordu; o zaman Tanrı ile Allah mola vermişti. Geceleri nehirde veya dağlarda düşmanlara silah satardın, onlar da ertesi gün seni bunlarla vururdu."</p>
<p>Dağ zirvelerini gösteriyor. însan gerçekten karşı taraftan nefret ediyorsa kahrolası bir Müslümana veya kahrolası bir Hırvata kendi silahını satabilir mi? Bir dazlak, beyzbol sopasını bir Türke veya bir Türk, sustalısını bir dazlağa satar mı?</p>
<p>"Etnisite konusunda bu kadar konuşmak yeter," diyor Jar Jar Binks. "Bugün, barışta, bir Hırvat bir Müslümanla aynı borudan su içmek istemediği için onları su tesisatını paylaşmaya zorlaman gerek. Başka soru?"</p>
<p>Çok, ama aklıma gelmiyor. Birkaç doğal güzelliği övmeye geçiyorum. Jar Jar Binks hareket etmiyor.</p>
<p>"İlginç bir ülke," diyor düşünceli bir halde. "Türkler de böyle düşünürdü, Venedikliler, hatta Habsburglular, Naziler ve komünistler de. Şahsen ben, kimsenin ilgilenmediği bir ülkede yaşamak isterdim. Kimsenin yaşamak istemediği. Benden başka. Gerçek anlamda can sıkıcı bir ülke, tam bana göre olurdu."</p>
<p>Gülüyor. Jar Jar Binks, Mostar’ı seviyor, her el hareketinden, her göz kırpışından anlaşılıyor, ayrıca onda ne hikâyeler var. Çirkin bir şekilde yeniden inşa edilen beyaz ve parlak sarı bina cephelerini gururla işaret ediyor:</p>
<p>"Tamamen yıkıktı. AB'den gelen parayla yeniden inşa edildi."</p>
<p>Ya da BM'den. Ya da Almanya'dan veya bir STK'dan. Bir projeden işte. Başım dönüyor. Aklıma Dario geliyor.</p>
<p>"Burada hiçbir şey işlemez," demişti Dario işine dair, "UN-HCR oyalanıyor ve ölesiye canı sıkılıyor."</p>
  <p class="bosluk1"></p>
<p class="str"><i>Köpek kafeteryanın iç avlusundan geçen</i> sığ su yollarından birine yatıyor. Dolaşımımın çökmemesi için fincanın dibindeki kalın şeker kalıntısını kaşıklıyorum. Dinleniyoruz, Jar Jar Binks kola ısmarlıyor ve neon renkli dar bisikletçi kıyafetiyle yarış motorunu kafeteryanın ve avlunun içinden dışarıya, caddeye iten zayıf, yaşlı bir adamı selamlıyor.</p>
<p>"Yirmi beş yıl önce Avrupa Şampiyonası için bir eleme yarışmasını kazanmıştı. Dağlarda saklanıp varış çizgisine pek uzak olmayan bir yerden piste sızmıştı. Araziyi tanıyordu ve İsviçreli favoriyi yenmişti."</p>
<p>Başım dönünceye kadar başımı sallıyorum.</p>
<p>"İnsanları seviyorum!" diye bağırıyor Jar Jar Binks. "OHR'dekiler bize deli diyorlar. Savaştan sonra ihtiyar içeri girdi ve bağırıp çağırdı, ta ki Koşnik koridora çıkıncaya kadar. Ona şöyle dedi:</p>
<p>'Her şey yıkıldı, siz de yardım etmek istiyorsunuz. Yarış motorum için bana yeni tekerlek alın.' İtalya'dan yenilerini sipariş ettiler."</p>
  <p class="bosluk1"></p>
<p class="str">Bir bahçede turizm rehberimdeki fotoğraflardan tanıdığım tuhaf beyaz taş sandıkları görüyorum. Çok heyecanlanıyorum. Jar Jar Binks de Bogomillerin ne olduğunu bilmiyor.</p>
  <p class="bosluk1"></p>
<p class="str"><i>Görevi beni meşgul etmek</i>, OHR bana vakit ayırıncaya kadar. Tam vaktinde teslim ediliyorum. Ero Oteli nispeten bir derin dondurucu. Beşinci kata aynı anda telaş ve sükûnet hâkim. Güneyde bir orman yanıyor, hiç kimse yangından korunmayla ilgili yeni anlaşmayı bilmiyor. Bemd Viyanalı, uzak bir tanıdığın arkadaşının arkadaşı ve stresliyken durgun.</p>
<p>"Bu deliler bunu söndüremeyecek ve kimin sorumlu olduğunu anlayıncaya kadar yine birkaç kilometrekare yanacak. Bütün hayvanlarla birlikte."</p>
<p>Jar Jar Binks coşkulu coşkulu başını sallayıp kolumu sıkıyor: OHR'siz hiçbir şey işlemiyor. Ortadan kaybolmayı teklif ediyorum, ne de olsa bir bilgi parazitiyim ve ormanın yanıp kül olmasını istemiyorum. Ama herkes köpeği okşamaya gelmiş, duvardaki haritaların önünde birbirimizin ayaklarına basıyoruz. Büyük bir hevesle yer adlarını ben de yazıyorum: Pocitelj, Medugorje, Stolac, Blagaj.</p>
<p>"Dönenlerin köyü Ivanica’ya bir git," diyor Avustralya aksanlı bir kadın, "böylece çılgınlığın ne boyutta olduğunu anlayabilirsin."</p>
<p>Dönenlerin köyü ne demek diye sorduğumda başlarını sallıyorlar. Deliler yaşıyor orada. Git, gör. Ivanica Adriyatik’in dibinde ve bu büronun yetki alanında değil.</p>
<p>"Ama öyle şeyler var ki, manda yönetiminin içine sıçmak istiyorsun."</p>
<p>Sigara izmaritlerini dışarı atmak için bir pencere açıyoruz. Rüzgâr öyle sıcak ki, sanki dosdoğru yanan ormandan gelip içeri giriyor. Jar Jar Binks’e beni Hersek’in içinden götürme izni verilmiyor. Onun yanında bir Jedi ile karşılaşırdım kesin.</p>
  <p class="bosluk1"></p>
<p class="str">Çabucak MAC e* de uğrayayım - diye düşünüyorum ama neredeyse bir saat sürüyor, çünkü kaba işlerden sorumlu çocukların üssünün nerede olduğunu ne OHR, ne AGİT, ne UNHCR ne de komşular biliyor. Daha çok tesadüf eseri, bir Amerikan dedektiflik filminin polis karakoluna benzeyen bürolarına rast geliyorum. Duvarlarda kuşe kâğıt reklam ve uyarı afişlerinin yanında üzerine küçük bayrakların iğnelendiği arazi haritaları asılı. Üzerinde kırmızı harflerle Mine Action Çenter yazılı. Mayın kazalarının renkli fotoğraflarıyla birlikte. Pespembe bir et kitlesinden beyaz kemikler dışarı fırlamış, kanlı balçığın içinde bir kotun yanık kalıntıları oraya buraya yapışmış. Bir poster ister miymişim? Yo, hayır, eşya toplama hastası taraftarlardan biri değilim. Müdür sevimli ve hayatta artık bir daha mutlu olamayacak bir insanın gözlerine sahip. O konuşurken arkasındaki parçalanmış bedenlerin fotoğraflarına bakıyor ve havaya uçmamak için harcadığım çabaları epey artırmaya karar veriyorum.</p>
<p class="dnot">*Mine Action Center (Mayın Temizleme Merkezi). -ç .n.</p>
  <p class="bosluk1"></p>
<p class="str"><i> Bir kitap yazacak olursam,</i> ayda sekiz kazanın meydana geldiğini ve ülkenin en erken yüz yıl sonra ömürleri bu kadarmış bu şeylerin- mayınlardan kurtulabileceğini belirtmeliymişim. Bosna’nın Kamboçya'dan bile kötü olduğunu, infilak silindirleriyle dağlık arazide bir şey başarılamadığım, Geiger sayacının iki metrede bir ses verdiğini ve uzmanların tam güvenlik önlemleriyle bir ambulans eşliğinde bir teneke tencere kurtardıklarını anlatmalıymışım. Enfraruj cihazları pahalı ve köpekler de güvenilir değilmiş.</p>
<p>"İnsanlar çocuklarını dışarıda oynatıyor, spor sahasına ve parka gidiyorlar, ayaklarının altındaki zemin güvenli değil. Böyle de kalacak. Başka bir şey anlatan, yalan söylüyor."</p>
<p>Bunu yazmalıymışım, o kadar. Birbirimize bakıyoruz.</p>
<p>"Rica ederim!" - "Tamam."</p>
<p>Bu kadar.</p>
  <p class="bosluk1"></p>
<p class="str"><i> Bristol'un lobisinde bir internet kafe var,</i> köşede eski bir bilgisayar, saati beş K-Mark. Çalıştırmak için düğmesini arıyorum. İşte e-postalarım, çok şükür, bir dış dünya varmış! Çevremdeki her şeyi unutuyorum, kamburumu çıkarıp parmaklarımı bükerek makinenin üzerine eğiliyorum, sanki tuşları uyararak onlardan bir hayat iksiri çıkarabilirim. Kalan dakikaları bütün arama motorlarında "Bogomilleri" aratmak için kullanıyorum. Çıkan arama sonuçları az. Hıristiyan inancından ayrılanlar, kâfirler, ortaçağ, güneşe tapanlar, Balkanlar. Önemli antik mezarlar. Ne zamandır din tarihiyle ilgileniyorum ki?</p>
  <p class="bosluk1"></p>
<p class="str"><i> 11 Ağustos 2001,  saat on üç kırk üç</i>. Neretva Nehri’nin en büyük köprüsü üzerinde, suyun düz bir rulo bant gibi kayalar üzerinden çekildiği ve beyaz köpüklerle dağıldığı yerde duruyorum ve nehrin rengi için hâlâ bir kelime bulamadım.</p>
  <p class="bosluk1"></p>
<p class="str"><i> Bölgeyi güneşin konumuna göre,  arada bir de yıldızlı gökyüzünü </i>okuyarak geçeceğim. Yön tabelaları var, ama yazıları makineli tüfeklerin kurşunlarıyla silinmiş. Duvar haritasını direksiyonun üzerine sererek yerimi belirleyebiliyorum, ama bu seferde yolu göremiyorum, çünkü virajlar sorun çıkarıyor. Diğer şoförlere kuşkuyla bakıyorum, acaba Hırvat plakam yüzünden taciz edilir miyim diye anlamak için. Sollamam için bana yol veriyorlar. İlerideki polis kontrolüne karşı uzun farlarıyla beni uyarıyor ve koma çalarak, sanki katalepsiye tutulmuş gibi yolun ortasında durup kenardaki gri çalılıkları izleyen ve yesem mi yemesem mi diye düşünen, iyisi mi bir kayanın arkasına gizlenen ineklerden kurtarıyorlar. Hareket etmediklerinde sıcak su torbası büyüklüğündeki çanları da çalmıyor. Sinyal vererek teşekkür etmeyi öğreniyorum ve heyecanla sinyal veriyor, koma çalıyor, el sallıyorum ben de.</p>
  <p class="bosluk1"></p>
<p class="str"> Karpuz tarlası değil miydi o?</p>
  <p class="bosluk1"></p>
<p class="str"> Bosna’nın son kralı, diğer bütün savaşçıların çoktandır terk ettiği bir savaş meydanında arkada kalan bir satranç figürü gibi, dörtgen meydanın ortasında cüsseli ve köşeli oturuyor. Yeniden inşa edilmiş evlerdeki renk kombinasyonlarına güneş gözlüğü olmadan dayanmak zor: sapsarı, neon moru, cırtlak yeşil ve mavi; gözlerimi ve kulaklarımı ellerimle kapatmak istiyorum. Jar Jar Binks, yeniden inşa edilen ve yaya bölgesi denilen bu hiçliğe hayran kalmam için beni buraya özellikle gönderdi.</p>
  <p class="bosluk1"></p>
<p class="str"><i> Harika, olay olduk,</i> yanımızdan geçen arabalar bize korna çalıyor, erkekler dükkân tentelerinin gölgelerinde oturdukları plastik sandalyelerinden bağırıp ıslık çalıyor ve "sen görmesen de ben görüyorum" oyununun nasıl işlediğini anlamıyorlar: Yanlarından geçerken koyu renk gözlüğümü kaldırıp onlara baktığımda ürküyorlar ve bakışlarını yanlarındaki adamın arkasına gizliyorlar. Birkaç yıl önce -büyük olasılıkla bakışlarıyla güreştiğim erkeklerin de katıldığı- insan avlarına sahne olan bir anacaddenin kenarında oturuyorlar. Belli olayların karşısında daima, meydana geldikleri zaman oturduğum yerde, yani üç bin kilometre ötede, radyonun veya televizyonun karşısında oturuyor olacağım. Suç mahallinde durmak bir şeyi değiştirmiyor.</p>
<p>Ateş üzerinde yürür gibiyim, omuzlarımı dikleştiriyorum, yürürken kalçalarımı hareket ettirmemeye ve rahatsız olduğumu göstermemeye çalışıyorum. Korkmuş bir halde, birincisi yalnız olduğumu, İkincisi nerede olduğumu hiç bilmediğimi ve üçüncüsü bunu başka kimsenin de bilmediğini fark ediyorum. Özellikle üçüncüsü önemli. Gerçekten de diğer kadınlar nerede?</p>
<p>Durduğumda köpek yanıma oturuyor. Herkes tekrar fincanlarına ve gazetelerine dönünceye kadar yerimden kıpırdamıyorum. Kimin kime ne kanıtlaması gerek? Benim onlara mı? Onların kendilerine mi? Benim kendime mi? Bizim dünyaya mı? Aklıma bir cevap gelmeden tam vaktinde ilerideki kavşaktan sokağa giriyorum. Beş dakika boyunca bir merdivenin basamaklarını tırmanıyorum, basamaklar kazara oradan geçen minyatür bir buzul kütlesine benziyor ve baldırlarım attığım her adımda ağrıyor. Cep telefonum kapsama alanına girdiğinde duruyorum, şehrin adını bir kafeteryanın tabelasına bakarak heceliyorum ve kısa bir mesaj yazıyorum: "Capljina'dayım, gölgede kırk iki derece, ne osjecam se sasvim dobro.*"Telefon rehberinden on numara seçiyor, mesaj gönderilinceye kadar bekliyor ve sözlüğe bakıp şehrin adının yaklaşık "balıkçıl" olarak tercüme edildiğini öğreniyorum.</p>
<p class="dnot">*Hr. "Pek iyi hissetmiyorum." -y.n.</p>
<p> Çardakların içindeki kiviler kıllı hayaları hatırlatıyor, arada bir&nbsp; ayaklarımın dibine bir tanesi patlayarak düşüyor. Merdivenli sokaklardan oluşan labirentin içinden, açık mutfak kapılarının yanından, çamaşır iplerinin altından eğilerek geçerken, kedilerle köpekleri ürkütürken ve gözlerini dikip bakan çocuklara bir gülümseme armağan ederken, kendimi yabancı insanların yatak odasında yürüyormuşum gibi hissediyorum. Gelin yatağının üzerinden, ayakkabılarla. </p>
<p>Telefonum ötüyor, mesajıma sadece Dario cevap veriyor: "Ah canım, neden kendini iyi hissetmiyorsun?" Cümlenin ikinci bölümünü ondan başkası anlamamıştır zaten.</p>
  <p class="bosluk1"></p>
<p class="str"><i> İnsan bayır aşağı kaybolmaz</i>. Bu cümle neden doğru, öğrenemiyorum; gölgede kırk dereceden sonra insan iyisi mi sadece fenomenolojiyle uğraşmalı. Nehre vardıktan sonra arabayı buluyorum. Köprü takırdıyor, her şey çirkin. Suyun içindeki çakıl sette gerçekten de iki balıkçıl duruyor, nihayetinde adlar hep uygun düşer. Adı "Botticelli"ye benzeyen yeri aramaya karar veriyorum.</p>
<p>Acaba karpuz tarlası mı bu, ama hayır kavun onlar, gözümü dört açarak aradığım şu yeşil beyaz çizgili sağlık toplarından değil. İlk palmiyeyi gördüm. Ağaçlar adlarını bilmediğim meyveler taşıyor.</p>
  <p class="bosluk1"></p>
<p class="str"><i> Bir şey Roma’yı hatırlatıyor. </i>Kasabaya bakınca insan onun kadırgalarla Neretva boyunca yukarı çıkarıldığını anlıyor. Kayaya oyulmuş bir yıkıntı tarlası, her sokak bir merdiven, göz hizasından daha yüksek duvar neredeyse yok. Taşlar gevşek gevşek üst üste yığılmış gibi görünüyor, bir tanesini çekersem şehir, süpermarketteki bir konserve kutusu piramidi gibi içine çökecek. Kollarını sallaya sallaya yürüyen Jar Jar Binks burada bir güvenlik riski olurdu. Çatısız bir evin boş pencereleri, bir diğer evin açık kafatası üzerinden gözlerini dikerek bakıyor. Mutasyona uğramış kuşburnu sandığım şeyler nar. Yamaçtan yukarı ağır çekimde yürüyorum, her adımda bütün beden hareketlerimi, soluğumu, ayrıca başımın dönmesiyle birlikte baş ağrımın şüpheli bir biçimde keyifli bir kaygısızlık haline geldiği beynimin durumunu kontrol ediyorum. Sıcak çarpmasından korkuyorum ve bu korkuya prim vermekten. Riski değerlendiriyorum ve tahkimata çıkmaya karar veriyorum.</p>
<p>Pencere açıklıklarından serin bir esinti geliyor, dur durak bilmeksizin cırlıyor ağustosböcekleri. Sararmış çimen ve dikenli çalılar var, içeride de, dışarıda da. Hırvatlar, Macarlar, Türkler, Venedikliler, bir daha Türkler, Avusturya-Macaristan - ama Pocitelj ancak son on yılda gerçek anlamda yıkılmış. Kale küçük, sanki bir aile için inşa edilmiş; kuleye yaslanmaya cesaret edemiyorum. Havaya uçmamaya veya gömülmemeye çalışıyorum. Bir sonraki kayalıkta Sahat-kula, yani dört köşeli saat kulesi duruyor, sanki hiç el değmemiş gibi.</p>
<p>Birçok taşın üzerine püskürtme boyayla bir işaret çizilmiş, böcek bacaklı bir çelik miğfer, yanında da "hi hi" harfleri. Düşen taşların arasında bitik boya tüpleri ve kullanılmış paletler, savaştan önce burada yaşayıp çalışan sanatçı kolonisinin izleri. Bugün burada, eski Türk hamamında bir aile yaşıyor, anne kuyu suyu ve olgunlaşmamış mandalinalardan bana bir limonata hazırlıyor. Ne bir dükkân, ne bir berber, ne bir terzi varmış daha önce; Pocitelj’de ne alınacak ne satılacak bir şey varmış. Camide muhteşem tavan mozaikleri, tek fark artık yerde olmaları.</p>
  <p class="bosluk1"></p>
<p class="str"><i> Düşüncelere dalmış bir halde bir ağacın önünde duruyorum</i>, üstü&nbsp; ne tombul plastik tıpalar gibi yeşil ve mor meyveler tutturulmuş. Birine uzandığımda elime düşüyor. Patladığı yerden sızan beyaz sıvıyı şüpheyle yalıyorum. Çocukken sütleğenin zehirli olduğunu öğrenmiştim. Yumuşak kabuğu ısırıyorum, tadı bilmediğim bir şeyi hatırlatıyor. Cenneti. Daha önce hiç bilmediğim bir şeyi hatırlamamıştım. Ağaçtan incir de yememiştim. Gözlerimi tekrar açtığımda onları her yerde görüyorum: Hersek incir ağaçlarıyla dolu. Aniden bol bol bulunan bir şeyin tutkunu oldum. </p>
  <p class="bosluk1"></p>
<p class="str"><i> Bunun üzerine bir limonata daha</i>. Saat on sekiz kırkta Medugorje' deki Meryem Ana’yı kaçırmamak için acele etmeliyim.</p>
<p><br/></p>
</body>
</html>