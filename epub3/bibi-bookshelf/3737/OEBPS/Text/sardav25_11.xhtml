<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title>Juli Zeh - Sessizliğin Gürültüsü</title>
<link rel="stylesheet" href="../Styles/main.css" type="text/css"/>
</head>
<body class="içerik">
<h3>Saraybosna Kuşatması</h3>

<p class="str"><i>Pencere ve kapılar kapanmış, ağır mı ağır sırt çantası </i>görüş alanımın dışında bagajda; içeriye oturduğumda, klima çalıştığında ve araba teybi kasetimi içine çektiğinde Opel fabrikasına bir demet gül göndermeye karar veriyorum.</p>
  <p class="bosluk1"></p>
<p class="str">Seyahat kasasını boşveriyorum ve tahammül edilebilir bir otele geçiyorum, eski şehrin biraz daha yukarısında, kapının önünde park etme olanağı ve kış bahçesinde kahvaltı var, otel sahibi de barda. Otel sahibi üç yıl boyunca vadiye el bombalarının atılmasını kış bahçesinin camlarından nasıl izlediğini, <i>Washington Post</i> ve <i>Herald Tribüne</i> için bir otel açma fikrine nasıl kapıldığını anlatmak istiyor. "Çok fena, çok fena" ve "ne güzel, ne güzel" diyorum.</p>
<p>Arabam olduğu için bir yere gitmek istiyorum ve İlidza mahallesine gitmeye karar veriyorum, sırf çok uzak diye.</p>
  <p class="bosluk1"></p>
<p class="str"><i>Sniper Alley uçsuz bucaksız.</i> Saraybosna’nın tek tramvay hattı aynı şekilde ona paralel olarak vadinin bir ucundan diğerine sonsuza uzanıyor ve tramvay akvaryumdaki bir balık gibi bir ileri bir geri gidip geliyor. Cırtlak renkli, yarısı çökmüş, lombozlu yeni bir binanın yanından geçiyorum. Çingeneler birtakım hurdalar kullanarak binanın önünü ve balkonları tam tekmil döşemişler. Halılar çimenlere serilmiş, bacaksız kanepeler kitap yığınlarının üzerine oturtulmuş, bozuk duvar saatleri ve boş resim çerçeveleri evin duvarına çivilenmiş. Açık buzdolaplarının içinde yemek hariç her şey var, kurumuş saksı çiçekleri birbirine yaslanan yamuk boş rafların üzerinde dengelerini bulmaya çalışıyor. Sözde uygar dünyanın bir kopyası, bu dünyanın çöplüğüyle inşa edilmiş. Biraz uzakta kadınlar yolların çakılları üzerinde çamaşır yıkıyor, akan bahçe hortumları çocukların içinde oynadıkları büyük, sığ birikintiler oluşturuyor. Hepsinin arasında mayın barikatlarının sarı plastik şeritleri dalgalanıyor.</p>
<p>Teybe bir kaset sokuyorum ve müziğin ilk sesleriyle başka, unutulmuş bir duruma geçiyorum. Altında beynimin mayalı hamur gibi kuluçkaya yatıp çalıştığı örtü bir hamleyle kaldırılıyor. Yazdayız, Saraybosna da sadece bir şehir. Gevşiyorum, günlerdir ilk defa.</p>
  <p class="bosluk1"></p>
<p class="str"><i>Tırıs giden faytoncular ve çimenlerin üzerinde</i> gazinolar: Viyana’nın maraziliği İlidza'nınkinin* yanında hiç kalır. Kurşun geçirmez cam gibi minicik kutulardan oluşan pencere camları, çürümüş gazinoların ihtişamlı içini piksellere çözündürüp iç içe akan renkli parçalardan oluşan bir mozaik halinde gösteriyor. İçeride insanlar yerine sandalyeler sohbet ediyor, aralarında da konular yerine masalar var. Park ikiye bölünmüş, köpekler de çimenlerde, üzerine kurukafalar ve patlama bulutları çizilmiş tabelaların arasında daireler çizerek koşuşturuyorlar. Aileler badminton oynuyor.</p>
<p class="dnot">Ilıca. -y.n.</p>
  <p class="bosluk1"></p>
<p class="str"><i>Yirmi dakikadır bu çınarlı bulvarda yürüyorum.</i> Bu bulvarın sonunun olmadığı, üzerinde dünyayı bir kere döneceğim, toprak ananın elbisesini bağlayan kuşağı bulduğum kuşkusuna kapılıyorum. Sivrisineklerin elbisenin altında bacaklarıma açtıkları ince kanallardan boşaltılıyorum. Köpeğe yoldan ayrılmasını yasaklıyorum (ona göre bu nedensiz bir ceza) ve zamanın durmadığını kanıtlamak için arka arkaya sigara içiyorum. Bu bir gezinti değil, bir metafor. Faytoncuların döndüğü noktayı arkamda bırakıyorum, bir taş çeşmeden halis kaynak suyu içiyorum. Sağa ve sola kusursuz bir sırayla dizili ağaçlar birkaç adım ileride deliksiz bir duvar halinde kapanıyor. Arkasında güvenmediğim bir tabiat başlıyor.</p>
  <p class="bosluk1"></p>
<p class="str"><i>Fotokopi dükkânındaki adam için hayalimde bir film kur gülüyorum:</i> Bir çift bulvar boyunca yürür. Adam on yıl sonra çocukluk aşkını arayıp bulmuştur, bu karşılaşmanın savaştan beri beceremediği şiirleri yazmasını sağlayacak duyguları uyandırmasını umar. İlkbahar akşamı flörtü içtenliğe, içtenlik itiraflara dönüşürken çocukluk aşkı savaşta kaç kere tecavüze uğradığını ve hayatını kurtarmak için kaç kere kendini sunduğunu anlatır. Yoksa bu gezinti için tekrar bir araya gelemezlerdi. Şair hakikati görür: Bundan böyle artık ölünceye kadar tek bir şiir yazmayacaktır. Çocukluk aşkından kurtulmak ister ama bulvarın sonu gelmez. Bütün bunlar tek bir sahnede çekilirdi; raylı araba üzerindeki üç kamera yürüyenlerin önünde, yanında ve arkasında bulunurdu.</p>
  <p class="bosluk1"></p>
<p class="str"><i>Son ağaca iki elimle dokunuyorum,</i> seni yakaladım, bir yere kaçamazsın, bundan böyle yerkürenin etrafında dönmek yok. Çöp tenekelerinin arasında minicik siyah bir köpek yavrusuyla karşılaşıyoruz, bir süre bize eşlik ediyor, ta ki kısa bacaklarında güç kalmayıncaya kadar. Bosna Nehri’nin kaynağı, dereler ve birikintilerden bir ağ; su hiçbir yerde topraktan dışarı çıkmıyor, çünkü zaten her yerde. Çimenler biçilmiş, ağaçların arasına lokantaların renkli ışık zincirleri gerili. İşemek için bir kulübenin arkasına oturuyorum ve temizlenirken karahindiba yaprağını ısırganınkiyle karıştırıyorum. İnsan akşamını böyle de berbat edebilir.</p>
<p>Bir kafeteryanın önünde gitgide artan soğuğa karşı kendi kendimi eğiterek savunmaya geçiyorum. Ağzımda şarabın tadı, gözlerimi kapattığımda başka bir yerde de olabilirim. Yanımda biri yemeğini arzuyla öpüyormuş gibi ağzını şapırdatarak tabağına eğilmiş yiyor. Sigara markasının adı Walter-Wolf, yakılabilecek bir şeymiş tınısı taşımıyor.</p>
  <p class="bosluk1"></p>
<p class="str">Dönüş yolunda bulvar daha da uzadı. Gölgem sayamadığım kadar çok kere solluyor beni, başımın üzerinden geçiyor, sinsice arkadan yaklaşmak için ayrılıyor benden. Arada sırada bir arabanın farları ağaçlara ağızlarını açtırıyor. Dördüncü kez yolun sonunu gördüğümü sandıktan sonra artık beklemeyi bırakıyorum, Monsieur Pescaran'la acaba evlensem mi diye düşünmeye başlıyorum, sırf sesi hoş ve yalnızım diye. Sona, anlamını çoktan yitirdikten sonra ulaşıyorum.</p>
  <p class="bosluk1"></p>
<p class="str"><i>Köpeğin maması ve iki somun beyaz ekmekle</i> otelin önündeki köşede sokak köpekleri için bir lokanta açıyorum. Köpekler mamadan çok okşayan ellerime açlar, onlara dokunduğumda anında çiğnemeyi ve yutmayı bırakıp pirelerin gruplar halinde dolaştığı boyunlarıyla karınlarını açmak üzere kendilerini sırtüstü yere atıveriyorlar. Dev kulaklı genç bir çomar akşamüstü bize eşlik etmiş, kitap kafeteryasının yanında çimenlerde beklemiş, bir sokağın köşesinde bizden ayrılmış, bir sonrakinde tekrar bizimle buluşmuş, tepelerde zıplaya zıplaya bizi izlemişti. Adı yoksa onu nasıl selamlayıp onunla nasıl vedalaşabilirim? Benden sonra onu bu adla çağıracak kimse olmayacaksa ona bir ad vermenin ne gereği var?</p>
  <p class="bosluk1"></p>
<p class="str"><i>Onu barda gördüğüme şaşırmıyorum</i>. İki tabure üzerinde oturuyor, birine poposunu diğerine bacaklarını koymuş. Sanki beni beklemiş gibi bakıyor bana.</p>
<p>"Don't wonder, dear," diyor. "It's a small world. Particularly in this country."*</p>
<p class="dnot">*İng. "Şaşırma canım. Dünya küçük. Özellikle de bu ülkede." -ç.n.</p>
<p>Daha istemeden önüme bir içki geliyor. Üçüncü rastlaşmada içki ısmarlanır, yapacak bir şey yok. Yanındaki beyaz saçlı kadının bir İngiliz muallimesi değil, ancak başının etrafında kurşunlar uçuştuğunda iyi fotoğraf çeken bir foto muhabiri olduğunu öğreniyorum. Buraya gelmiş çünkü Makedonya’da gezerken ölesiye canı sıkılıyor ve kendini erkenden yatağa atıyormuş. Konu, özellikle Tuzla’da kadınların karşılaştığı şiddet hakkında bir röportajmış. İkinci denemesiymiş bu.</p>
<p>"How did you like the OHR?"*</p>
<p>Eski bir tanıdığımı ziyaret ettiğimi açıklıyorum.</p>
<p>"The OHR, my dear," diyor, "is the devil's administration."**</p>
<p>Sonra da ilk röportaj denemesinin hikâyesini dinliyorum.</p>
<p class="dnot">*İng. "OHR hoşuna gitti mi?" -ç.n.</p>
<p class="dnot">**İng. "OHR, canım, şeytanın hükümranlığı." -ç.n.</p>
  <p class="bosluk1"></p>
<p class="str"><i>Bu yılın nisanında bir cuma günü,</i> güneyden gelerek Hırvat sınır kasabası Metkovic’te otobüsten inmiş.</p>
<p>"O ise döndü, Split’e," diyor, "tek bir kelime açıklama yapmadan."</p>
<p>Elbette yağmur yağıyormuş. Paskalyanın gelip çattığını Metkovic istasyonunda, iskambil oynayan dört kondüktör ona bir yumurta hediye ettiğinde anlamış. Yumurtanın dışı da içi de yeşile boyanmışmış, yenilebilecek bir şeye benzemiyormuş. Mostar’a giden trenler yokmuş. Bütün dükkânlar kapalıymış, sokaklar da boş. Kondüktörlerden birinin arada bir taksi şoförlüğü yaptığı anlaşılmış, ama kendisini Mostar’a götürmeyi kabul edinceye kadar fiyatını yükseltip durmuş.</p>
<p>İkinci kadehi boşaltıyorum, içinde keskin, aromalı bir şey var ve anlatılan sahne açık seçik gözlerimin önünde. Islak giysilerinden çıkan buhar camlara vuruyor, dışarıda boşalan yağmur kaderine terk edilmiş tarlaları arkasında gizlemeye çalışıyor. Taksi şoförü, sileceklerin hızla gidip geldiği cama neredeyse burnunu yapıştırmış. Sisin içinde karaltı misali şekiller görünüyor, otoyolun tam ortasında ve cadde kenarlarında duruyorlar, hepsi tek başına, asla ikisi bir arada değil. Yaşları, cinsiyetleri belli değil, ama üniformalı olduklarına şüphe yok. Askeri cipler, polis arabaları ve tanklar arasında taksi oyuncak arabaya benziyor tabii.</p>
<p>Gazeteci camı indiriyor, yüzüne su sıçrıyor. Ne olmuşsa artık, belli ki herkesi ilgilendiriyor. On farklı üniforma sayıyor: Üç tür polis, ayrıca Hırvatistan ve Bosna-Hersek sınır memurları, buralı üç farklı ordudan askerler ve nihayetinde İspanya ve Fransa'dan SFOR askerleri, aralarında iki de İngiliz var. Onlara seslenebilirdi: "Hey, where are you from?"; onlar da cevap verebilirdi: "Huddersfield!" veya "London, and you?"* Beş Avrupa ülkesinden insanlar işte burada, Bosna’da bir karayolunda yağmurda ayakta durmak için buluşmuş. Hayalimdeki gazeteci, Lara Croft** gibi zayıf ve hareketli.</p>
<p class="dnot">*İng. , sırasıyla: "Hey, nerelisin?", "Huddersfield!", "Londra, ya sen?" -ç.n.</p>
<p class="dnot">**Filmi de çekilen Tomb Raider adlı bir bilgisayar oyununun maceraperest bir arkeolog olan kadın karakteri. -y.n.</p>
<p>"Hırvat sınır memuru şoförümü tanıyordu," diyor gazeteci, "askerlerden biri arabamıza ulaşmadan geçmemiz için elini salladı."</p>
<p>Mostar’da caddelerde, özellikle OHR’nin bürolarının bulunduğu Ero Oteli etrafında SFOR araçları duruyormuş. Tankların üstünde, bacaklarını açmış, hareketsiz, savaş teçhizatlarıyla normal cüsselerinden iki kat daha büyük, yüzlerinde siyah maske bulunan İspanyol askerler varmış.</p>
<p>"Neden maskeliler?" diye soruyorum.</p>
<p>Bocalıyor. Nereden bilsin.</p>
<p>"Mostar banka krizi vardı o zaman," diyor, "Dayton'dan bu yana ilk riskli durum. Ben de rastlantı eseri tam ortasına düşmüştüm."</p>
<p>"Bu ülke barut fıçısından farksız!" Sanki bizzat kendisinin gurur duyduğu bir şeymiş gibi söylüyor bunu. Ona barut fıçısında geziyormuş gibi hissetmediğimi söylüyorum.</p>
<p>"For God's sake, my dear!"*</p>
<p class="dnot">*İng. "Yapma allah aşkına be canım! " -ç.n .</p>
<p>Çok safmışım gibi bir hisse kapılıyorum, ama yine de insanlar arasında büyük bir gerilim ve nefret olmalı diye düşünüyorum. Üçüncü içkiyi tezgâhta bırakıyor, iyi geceler dileyip bar iskemlesinin altında yatan köpeği uyandırıyorum.</p>
  <p class="bosluk1"></p>
<p class="str"><i>Pencerede ışık panoramasına bakarak</i> hâlâ Saraybosna’da olduğumu doğruluyorum. Gidemiyorum. Şehir kendi kendini kuşatma işini üstlendi. Belki de geceleyin, Sniper Alley boyunca ateş hendeği içinde havaalanı yönünde sürünmem, karanlıktan faydalanarak pistleri geçmem, iki yüz başka insanla birlikte elle kazılan bir tünelin içinden kuşatma halkasını yarmam gerek. Uzun mu uzun bir sıra yabancı, dar galeriler içinde hurdalardan yapılmış destekler arasında paniklememek için el ele tutuşurduk. Çıkışta elle yazılmış tabela karşılardı bizi: Paris 3765 kilometre. Belki de şehir haraç olarak bu tür jestler istiyordur, belki de o zaman gitmeme izin verir.</p>
<p>Burası büyük bir şehir olmasına, uzun süredir buraya gelmeyi arzulamama rağmen ne yapacağımı bilememe duygusuyla cebelleşiyorum bütün gün. Şehir gezintileri artık anlamsız geliyor, hangi taşın üzerine oturmuş olursam olayım popomu üstünden zorbela kaldırıyorum. Nihayetinde felçle mücadele etmek büyük camileri, eski kütüphaneleri ve yeni müzeleri gezmenin yanında çok daha büyük bir şehir gezintisiymiş gibi geliyor bana.</p>
  <p class="bosluk1"></p>
<p class="str"><i>Soluk kahverengi kitapta</i> Goran’ın hikâyelerinden birini okuyorum. Hikâyede en sert kış aylarında Saraybosna mezarlığındaki ağaçları, büyük kestaneleri, salkımsöğütleri ve çınarları kestikten sonra kimse ölülerini bir daha bulamıyor, insanlar yitik halde etrafta dört dolanıp birbirlerine ölü oğullarını, annelerini ve kardeşlerini soruyorlar.</p>
  <p class="bosluk1"></p>
<p class="str"><i>Artık resmen ortada, uyuyamıyorum</i>. Bazen dürüstlük işe yarar: Bunun nedeni iklim değişikliği değil. Gündüz şehirde ondan hiç eser yok, savaştan yani - her ne kadar işaretlerini her köşeye, insanların iki cümlesinden birine bırakmış olsa da. Burası mıntıkası olabilir, ama savaşın kendisi yok. Gece geliyor, küçük, fazlasıyla güzel döşenmiş bir odada, halılar, aynalar ve hazırlanan terlikler arasında yattığımda, klimanın hışırtısından başka bir ses duyulmadığında, tecavüz edilen çocuklar, kesilen cinsel organlar, kitlesel kurşunlamalar, birkaç dakika önce yanan evler ve kampların kokusu hakkında bir kitap okuduğumda geliyor. Günlerdir kötülüğü, iyilik kuralının bir istisnası olarak kavramayı başaramıyorum artık. Bunun yerine bu ikisi, sırayla, temas problemli bir şalterin iki işlevi gibi bir yanıyor, bir sönüyor. Günün birinde anlamak ve bir daha asla unutamamak, kendi hayatıma dönebilecek durumda olamamak korkusu bilinçaltımda büyüyor. Sürekli dünyaya bakan, her şeyin iyilikle kötülük arasında nedensizce salınıp durmasını izleyen o insanların küçük demeğine üye olabilirim yanlışlıkla. Onlar duyulmamışın gözlemcisi ve habercisi olarak, ailesi ve en iyi dostlarıyla artık anlaşamayan münzevilere dönüşürler. Kendi aralarında da pek fazla ortak yönleri yoktur. Dünyanın dört bir yanında küçük otel odalarında yatıp kendileri gibi birilerinin kendileri gibi birileri için yazdıkları kitapları okurlar. Başka kim bu kitapları kendiliğinden okurdu ki...</p>
  <p class="bosluk1"></p>
<p class="str"><i>Korkuyorum çünkü neden korktuğumu bilmiyorum.</i> Salak insanlık kendi kendine savaş ilan ettiğinde söylenecek veya düşünülecek bir şey kalmıyor geriye. Aramaktan vazgeç. Eve dön. Başka bir yerde ve büyük çapta her an mümkün olanı küçük çapta sergilediler. Kimse bunu öğrenmek istemiyor, benim de öğrenmek istememem gerek. Yoksa insanlar arasında nasıl hareket edebilirim? Bu insanlar gaddarlıklarını her yerde buradaki gibi sezdirmezler, öyle ki patlayan şiddet sadece meydana geldiği anda değil, sona erdikten bir saniye sonra bile bir daha hiç mi hiç mümkün olmayacakmış gibi görünür.</p>
<p>Köpek örnek olup gösteriyor. Her hareketi bir çağrı: Yaşa. Köpek savaşı benden daha az düşünüyor, ama bu, açıklamasının barındırdığı hakikati yok etmiyor. Üstelik yaptığı şeyde -yani dönmekte- habire, yapabildiğince dönmektir önemli olan.</p>
<p>İşte Goran’ın sözünü ettiği kitsch’in tam ortasındayım. Ama insanı rahatlatıyor.</p>
  <p class="bosluk1"></p>
<p class="str"><i>Daha sonra rüyamda gerçek Saraybosna da olduğumu görüyorum.</i> Bir Türk tahkimatının duvarları arasında, ezilmiş topraktan caddelerde hareket ediyor, şehrin tarihsel önemini hissediyorum, kendine özgü güzelliğini. Bir iç avluda iyi korunmuş bir binada oturanlar var ve kimseyi görmesem de, burada iktidarın yoğunlaştığını, burada bir müftünün veya Miloşeviç’in ya da Wolfgang Petritsch’in yaşadığını hemen anlıyorum, hangi çağda bulunduğum konusunda hiçbir fikrim yok. Bir nöbetçi kulesinden yamaçtaki girift, düz taş plakalarla kaplı evleri, iki saatte rahatça etrafında dolaşılabilecek küçük bir bölgeyi görüyorum. İnsanlar sokaklarda heyecanla sohbet ediyorlar, yüz ifadeleri uyanık ve içten. Birden buranın hakiki Saraybosna olduğunu anlıyorum. Üzerinde başka, sahte bir şehrin izdüşümünün bulunduğu bir perde kenara çekilmiş sanki. Rahatlıyorum, üzerimden bir yük kalkıyor, kötü bir şey sona erdi. Uzun süre etrafa bakınarak bu yerin sahiciliğinin, kendi adıyla yekvücut olmasının, kaybolan yanılgıların keyfîne varıyorum ve diğerine, sahte Saraybosna’ya bir saniye bile inanmadığıma seviniyorum.</p>

<h3 id="sigil_toc_id_7">Şekerli, koyu ve sütsüz</h3>
  <p class="bosluk1"></p>
<p class="str"><i>Sabahleyin şehir bir kez daha ışık bolluğunun içinde yok oluyor,</i> mumlar kış bahçesinin pencere pervazlarında eriyor. Biri devrilmiş; ölü bir kuşun boynu gibi şamdanın üzerinden aşağı sarkıyor. Evlerin yenilenmiş çatılarındaki alüminyum plakalar, uzun uzun baktığımda gözlerimi kamaştırıp retinamı deliyor.</p>
<p>"Gök" yerine "gökler" demeli, çünkü birden fazla var. Şehir gömlek değiştirir gibi havasını değiştiriyor, hazır çerçeveye yeni bir resim asılması yeterliymiş gibi göğün yerine yenisini koyuyor.</p>
<p>Radyoda Paparoach çalıyor. Elektrogitarın ritmik çığlıkları ve vokalistin umutsuz "runninghome"* bağırışları eşliğinde kaz yumurtası kadar büyük yumurtaların tepelerine vuruyorum. Otel sahibi pencerelerden birini açtığında rüzgâr dağları, keçilerle çimenleri ve nehirlerin kaynaklarını içeri taşıyor.</p>
<p class="dnot">*İng. Koşarak eve gitmek. -y.n.</p>
  <p class="bosluk1"></p>
<p class="str"><i>Tersinden konuşması dışında Alman ordusu hakkında</i> bir şey bilmiyorum. Böyle güçlü bir aygıtın üyelerinin "mayolar, mavi" ile yüzmeye gittikleri düşüncesini her zaman tuhaf bulmuşumdur.</p>
<p>Katedralin arkasında yeşil bir minibüs beni bekliyor. "Jolas, yüzbaşı", benim bakış açımdan bir kule kadar uzun, kepinin ortadan kıvrık siperi de çatısını oluşturuyor. Eğri duran gözleri kepinin şekline uyum sağlamış, böylece her an her şeyi görebiliyor. Kimlik için fotoğraf çektirmeye gidiyoruz. Tito barakalarında NATO sembollü bir kimlik ve Rajlovac kampı yolunda da Bosna'daki toplam yirmi bin SFOR askeri arasında bulunan iki bin Alman askeri hakkında bilgi alıyorum. Asker olmak eminim kolay değildir dediğimde haklı çıkıyorum, ama zorluk kara mayınları, kamp hayatı veya Sırpların Alman subayları hakkındaki düşüncelerinden değil de ilişki sorunlarından kaynaklanıyormuş. Altı ay uzun bir süreymiş, falan feşmekân boşanalı çok olmuş, bütün diğerleri de ya ayrı yaşıyor, ya kavgalı ya da kaygılıymış. Göreve psikolojik olarak hazırlanmak, acının ve savaşın yarattığı travma ve Almanya için pek de uygun olmayan tarihsel koşullarla baş etmekten ziyade telefonda iletişim kurabilmekle ilgiliymiş. Göreve yazılmalarının nedeni açıkmış: maaşa ek olarak günde yüz otuz Alman markı, vergisiz. Ama Almanya’da altı ay buradakinden daha kısa sürüyormuş. "Başka bir yerde" yaşamayı hiç deneyip denemediğimi öğrenmek istiyor Jolas; bense asıl sorunumun altı ay boyunca evde oturmak olduğunu ona nasıl anlatacağımı bilemiyorum. İki bin erkeğin vatan hasretini kampın üzerinde süzülen kocaman menekşe rengi bir bulut olarak hayal ediyorum.</p>
<p>"Jolas, yüzbaşı" cümlelerine "bildiğiniz gibi" diyerek başlıyor. Anlatmak hakarettir, sanki karşındaki her şeyi zaten bilmiyormuş gibi. Eminim sadece Bosna’yı değil bütün dünyayı korumak ve yeniden inşa etmek istiyordur. Yine de SFOR'un ne kadar iyi şeyler yaptığını üçüncü kez tekrarladığında işkilleniyorum. Her üniformanın ardında uygunsuz bir durum saklı olmalı, en azından her Alman üniformasının.</p>
<p>Kamptaki hiç kimseye, özellikle de rugan ayakkabılıların katındakilere toplu mezarları veya savaş suçlularını sormamamı rica ediyor, yoksa keyifleri kaçarmış. Bunun üzerine sohbet edecek konumuz kalmıyor ve dolup taşan caddeler boyunca sessizce şehrin kıyısına doğru yolumuza devam ediyoruz.</p>
  <p class="bosluk1"></p>
<p class="str"><i>Kamp dikenli telli duvarlarla</i> ve kamuflaj renkli plastik brandalarla çevrili. Giriş kapısının hemen arkasında bej renkli cılız bir Renault 4 duruyor, kaputunda "SFOR" yazılı. Monsieur Pescaran dışarı atlıyor, arabanın etrafından koşup sağ ön kapıya tekme atıyor, başka türlü açılmıyor çünkü. Mostar'dan özel olarak getirilmiş. Vites kolu başka arabaların radyolarının bulunduğu yerde. Kemerlerimiz takılı, kurallara uygun bir şekilde saatte 15 km hızla kaba çimento döşeli kamp yollarında zıplaya zıplaya ilerliyoruz, spor mavisine bürünmüş koşan heykelleri andıran askerler bizi neredeyse solluyor. Çimenlerin üzerindeki uzun beyaz evler güzel; hemen hemen normal bir site; çocukların on beş yaşına geldiklerinde bir motosiklet ve okuldan kurtulmayı istedikleri bir yer. Askeri cipler manzarayı bozuyor. Uzun antenleri ve komik küçük flamalarıyla uzaktan kumandalı oyuncak arabalara benziyorlar. Arada bir Prenzlau, Rheinbach veya Castrop-Rauxel tabelasını geçiyoruz. Bir mahalle bakkalının kapısının üzerinde "mahalle bakkalı" yazıyor, huşu içinde tabelaya bakıyorum, ikisinin uyumu iyi geliyor. Monsieur Pescaran bu tür dekorasyonların Fransızlarla İspanyollarda bulunmadığını açıklıyor bana. Düşündüğüm gibi. Dükkânda yirmili paletler içinde Cola var, Spiegel ile Stern dışında porno dergi yok, NATO sembollü uzun kollu tişörtlerden sadece küçük boy kalmış. Ne yazık ki tasarruf etmem gerek.</p>
<p>Yolculuğun sonunda Monsieuer Pescaran’ın basın sözcüsü değil de aslında mayın uzmanı olduğunu, uzun süre Kamboçya ve Afrika’da çalıştığını, oralara dönmek istediğini öğreniyorum. Anında anlaşıyoruz, güneş gözlüğü taksa da takmasa da yakışıklı olan erkeklerden biri.</p>
  <p class="bosluk1"></p>
<p class="str"><i>Veranda kum torbalarıyla çevrili,</i> bir komşu villalara bir duvardaki yaban domuzu kafasının açık ağzına bakıyorum, haftalık Keiler dergisini karıştırıyorum ve aile fertlerinin karşılıklı mesajlarına, kobay ve kedi fotoğraflarına, yuvarlak çocuk yazısıyla babanın yakında eve gelmesini isteyen sayısız ilana göz atıyorum. Bir ankette kampa insanın yanında götürebileceği en önemli şeyin tam da bu fotoğraflar olduğunu öğreniyorum. En önemsizi de su matarasıymış. İçeriden biri bağırıyor:</p>
<p>"Ciğerli salam kimin?"</p>
<p>Koridorda hızla koşuyorum, kapısında bir notun "Muhteşem Bilgiler" vadettiği basın bürosunun yanından geçip mutfağa giriyorum. Burada "Dağdan-İnme-Ama-İyi-Çocuk" adındaki başçavuşu, diğer iki üniformalıyı ve köpeğimi açık buzdolabı kapısının önünde toplanmış halde buluyorum. Köpeğin gözleri cam gibi, generalin yanına gelmek istemiyor. Sebze bölmesindeki peynir tekerini de büyük bir keyifle yiyip bitirebileceğim öğrenmesinler diye kulaklarından tutup dışarıya çekiştiriyorum.</p>
  <p class="bosluk1"></p>
<p class="str"><i>Generalin odasına giden yoldaki korkuluktu merdivende</i> köpek neredeyse patilerini burkuyor. Generalin bir kumandan çenesi var, sabahları özenle tarandığı anlaşılan saçları kırçıl. Gözleri mavi ve parlak, sanki arkadan aydınlatılmışlar; üzerinde benim de bir kaya parçası veya ağaç gövdesinden farksız olduğum, denetlenmesi gereken engin bir ovaya bakıyor sürekli. "Büyük hayvanların uğrak noktası" Jurassic-Park'taki büro, İsveç saunası stilinde ahşap döşeli; duvar haritalarının yanında askeri ödüllerle dolu bir vitrinle Fransa’nın bir köyüne ait resimli bir takvim asılı. Generalin Dayton Anlaşması’nın olumsuz yanları ve kalıcı askeri caydırıcılık yerine sakınganlık hakkında güzel fikirleri var, ama öyle bir biçimde konuşuyor ki insan asla onunla aynı fikri paylaşamıyor. Konuşurken birbirimize değil, kesik çizgilerin kırmızı kurbağa yumurtaları gibi iç sınır boyunca yoğunlaştığı, Mostar civarındaki bölgeyi örttüğü ve Saraybosna’yı kalın bir çelenk gibi sardığı mayın haritasına bakıyoruz. Tesadüfen "lojistik" kelimesini kullandığımda aklına bana içecek bir şey ikram etmek geliyor.</p>
<p>Yarım saat boyunca rütbesi, sözünü kesmem tehlikesine karşı onu koruyor. Birliklerin sayısı, yetki alanı ve yetki dağılımları -hepsi pencere camındaki bir sineğin vızıltılarına karışıyor. Birden şansımı deneyerek OHR ile işbirliğini soruyorum. Göz göze geliyoruz. Cevap vermek yerine Mostar banka krizinden haberdar olup olmadığımı soruyor.</p>
<p>"Elbette," diye iddia ediyorum, "nisan ayının şu ünlü cuması."</p>
<p>Bu konuda okuduğum bir kitabın adını versem mi diye bir an düşünüyorum, ama sanırım vermesem de olur.</p>
<p>"Ondan önce OHR’nin kanıtları elde etmek için bir başka deneme daha yapmış olduğunu pek kimse bilmez," diyor.</p>
<p>Ayrılıkçı köktencileri finanse etmek için paraların Hırvatistan'dan ülkeye hangi kredi kurumu üzerinden geldiği bilmiyormuş. Wolfgang Petritsch "güvenilir bilgilere" sahipmiş, general bu sözü söver gibi söylüyor. Martta OHR bir konsey heyeti üyesini görevden almış.</p>
<p>"Bosna’nın bir cumhurbaşkanı yerine Üçlü Cumhurbaşkanlığı Konseyi'ne sahip olduğunu biliyorsunuz, değil mi?"</p>
<p>Tabii ki, her şeyi biliyorum, ayrıca burada her şeyin üç kopyası var. Yine de OHR’nin bir cumhurbaşkanını görevden alabilme yetkisine şaşırıyorum. Bosna gerçek bir ülke değil. OHR’nin ilk planı da bundan daha az şaşırtıcı değilmiş: Birinci adım: gecenin karanlığında banka basmak. İkinci adım: dosyaları alıp götürmek.</p>
<p>"Bize önceden haber vermeliydiler. Yakalandıklarında güçlükle en kötüsünü önleyebildik. İşbirliği de bu kadarmış yani."</p>
<p>Nikel çerçeveli gözlüğü ve tayyörüyle birkaç meslektaşıyla bir olup gecenin ortasında bir bankaya saldıran Amelie Lauscher’i hayal etmeye çalışıyorum. Bir tür çizgi roman sahnesi ortaya çıkıyor - hırsızlara yaklaşırken kaldırılan dizler, başların üzerinde fısıltılı konuşma balonları: Bayan Lauscher, arkadan geçin.</p>
<p>Birincisi gibi ikinci plan da başarılı olmuş, ama bu sefer SFOR'un yardımı tercih edilmiş. Asker beklerken dosyaları almışlar, olaylar tırmanmış, yirmi bir asker yaralanmış. Mostar’ın yarısının tanklarla tıkanmasının askeri bir tedbir mi olduğunu soruyorum ona. Ama bu harekât selefinin dönemindeymiş.</p>
<p>"Peki, İspanyol askerleri neden maskeliydi?"</p>
<p>Başını iki yana sallıyor. Maskeli birilerinin bulunduğuna inanmıyor, ayrıca bunu İspanyol komutanlara sormam daha anlamlı olurmuş.</p>
<p>Vedalaşırken de kimseye toplu mezarlar veya savaş suçluları konusunda soru sormamamı rica ediyor, moraller bozulmasın diye, özellikle de düşük rütbeli askerlerinki. Tokalaşırken ondan önce davranıyorum, elini o kadar sert kavrıyorum ki serçeparmağıyla alyanslı yüzükparmağı üst üste biniyor, öylece uzun uzun tutuyorum. Bunu beklememişti herhalde. Gülümsemelerimiz çelik kadar sert. Monsieur Pescaran beni dışarı kışkışlıyor, programın on beş dakika gerisinde kaldık.</p>
  <p class="bosluk1"></p>
<p class="str"><i>Eski talim alanında tilkiler,</i> kurtlar ve vaşaklar hazır bekliyor, şurada burada bir cam veya metal parçası parlıyor. Yaz göğünün altında gözlerimiz parlak mavi (Jolas hariç, onun gözleri yeşil) ve hepimiz idmanlı, sağlıklı, iyi beslenmiş görünüyoruz, <i>mens sana</i>.* Kendimi berbat hissediyorum. Arabaya biniyoruz, çıkıyoruz, yer değiştiriyoruz, ta ki herkes arabasında oturuncaya kadar; cipimin şoförü, selam verdikten sonra her seferinde elini bacağına vuran tek kişi. Sonra Dobrinya’ya doğru yola çıkıyoruz. Göreviyle kıyaslandığında bölük komutanı şaşırtıcı derecede genç, o ve üsteğmeni üniversite hentbol takımında arkadaş olabilirdi. "Hey sen, bölük komutanı" dememek için kendimi zor tutuyorum. Motorun gürültüleri arasında birbirimize bağırıyoruz; konu tankın bütün mahalleleri dolaştığı günlük devriyeler sırasında halkla nasıl iletişim kurulduğu. Birinci kural: mutlaka tercüman bulundurmak. İkinci kural: sabırlı olmak, her gün geçerken halkı selamlamak. Cadde kenarlarında kafeterya ve dükkân sahipleri, alışveriş torbalı kadınlar ve inekli veya koyunlu erkekler ellerini kaldırıyor. Biz de onlara el sallıyoruz. Bu insanların hepsinin sefil işbirlikçiler olması mümkün değil. Ülke halkıyla iletişim kurmayı başardıklarına inanmaya başlıyorum tereddütle.</p>
<p class="dnot">*"Sağlam kafa sağlam vücutta bulunur" anlamına gelen mens sana in corpore sano (Lat.) deyişinin bir bölümü: sağlam kafa. -ç.n.</p>
  <p class="bosluk1"></p>
<p class="str">"<i>Çiçek buketleri yanınızda mı?</i>" Kampın dışında makineli tüfekler taşınmak zorundaymış, hava gölgede kırk derece olsa bile. Sandaletlerimle köpeğin patileri yirmi çift ağır postal arasında tuhaf biçimde tıkırdıyor, ta ki hentbolcular beni bir bacağım Republika’da diğeri de Konfederasyon’da durduruncaya kadar. Dobrinya taşan çöp kutuları, büfeleri ve kirli çimleriyle çirkin bir toplu konut bölgesi. Dayton Anlaşması, "beyaz tahta üzerinde keçeli kalemle" şehrin bir ucunu Sırp Cumhuriyeti'ne vermiş. Yıllar boyu insanlar aynı evin içinde, tuvalete bir federal eyalette girerken televizyonu başka bir eyalette izleyebiliyormuş. Günlük hayatın oluşturduğu ikame sınır, tamir edilip yenilenmiş ev cephelerinden, müdahale birliklerinin tabelalarından anlaşılıyor. Evlerin arka duvarlarına düşen bombaların çukurları ağızlarını açmış. OHR’nin sınırın değiştirilmesiyle ilgili verdiği karar, teamüllerin dışında ev blokları arasında bir zikzak çizgi çekmiş; bir süre bu sınır boyunca yürüyoruz. Caddenin kenarında bir şey bekliyormuşa benzeyen insanlar, genç erkekler duruyor. Bir köşe kapmaca oyunu başlamış, aylardır evlere taşınılıyor, sonra evler boşaltılıyor ve başka bir yere taşımlıyormuş; bu durum herkes aynı tarafta yaşayıncaya kadar devam ediyormuş. SFOR devriyelerinin sayısını artırmış, çünkü belli bir şey yapmadan sürekli yakında olduğu izlenimini yaratmak istiyormuş.</p>
<p>"Her şey," diyor bölük komutanı, "OHR’nin halk gruplarını bir yandan ayırmak diğer yandan da birbirine karıştırmak istemesinden kaynaklanıyor. Mültecilerin geri getirilmesinde de aynı şey söz konusu: Eski evlerine dönmeliler, oysa devlet içindeki sınır savaşın ürettiği etnik ayrımı sağlamlaştırdı."</p>
<p>Tankın gölgesinde bir sigara içiyoruz, düşük rütbeliler uzakta duruyor. Monsieur Pescaran Almanca sohbeti izleyemiyor, hentbolcularla aramda belli bir mesafe oluşacak biçimde yerleşiyor. Sadece kamuflaj kıyafetinin renk ve deseni farklı olduğu için bizden değilmiş gibi görünüyor.</p>
<p>"İnsanlar korkuyor," diyor hentbolcular ve gözlerini güneş geldiği için kısıyorlar. "Bir Hırvat ailesini düşünün, artık sadece Sırpların yaşadığı bir köye dönüyorlar, kafaları bu köyde yaşananlara dair hatıralarla dolu. Tıpkı bir tavşan ailesine bundan sonra aslan kafesinde yaşayacaksın demek gibi."</p>
<p>"Bu kadar mı birbirlerinden nefret ediyorlar?" diye soruyorum.</p>
<p>"Nefret söz konusu değildi," diyor bölük komutanı, "sadece korkuydu."</p>
<p>"Haklı bir korku mu?" diye soruyorum.</p>
<p>Gülümsüyor, çok şey bilen birinin gülümsemesiyle.</p>
<p>"Öyle olmadığını anlayana kadar üç ay geçti. Zamanımın ikinci yarısında da korkuya karşı bir şeyler yapmaya çalışıyorum. Sonrasında Almanya’ya döndüğümde mutlu olacağım."</p>
<p>Monsieur Pescaran için özetleyerek İngilizceye çeviriyorum.</p>
<p>"Ils ont raison,"* diyor. "Gerçi ben eve gitmek istemiyorum."</p>
<p class="dnot">*Fr. "Haklılar." -y.n.</p>
  <p class="bosluk1"></p>
<p class="str"><i> Taksilerin posta arabalarındaki atlar gibi değiştirildiği yerden</i> beni neredeyse taşıyarak uzaklaştırmak zorunda kalıyorlar. Arabaların Sırp tarafından gelmelerini, yolcuların inmelerini, taksiciye para verdikten sonra onları şehir merkezine götüren bir Konfederasyon taksisine geçmelerini, ardından da Konfederasyon tarafından gelenlerin aynı şeyi yapmalarını izlemeye doyamıyorum.</p>
  <p class="bosluk1"></p>
<p class="str"><i> Havaalanı yakınlarında bir başka delik deşik Mahalle</i>, bazı yıkıntıların üzerinde yeni, gümüş gibi pırıldayan çatılar var ya da pisliğin ve kesif kokuların içinde modern bir sokak kapısı parlıyor: hükümete bağlı olmayan bir kurumun icraatının işaretleri. Burada yaşayan kimse yokmuş gibi görünüyor. Yirmi adamla geldik çünkü bölük komutanı bana bir şey göstermek istiyor. Üsteğmen nereye basılabileceğini biliyor, köpeği yanımda tutuyorum, tek sıra halinde bir eve yaklaşıyoruz. İçi boşaltılmış, ne mobilyası ne kapısı ne de pencere çerçevesi var, hatta prizler, şalterler ve kablolar duvarlardan çekilerek kopartılmış, radyatörler ve borular sökülmüş. Geriye duvar resimleri kalmış, yanmış çatıdan kopan odun kömürüyle çizilmiş. Bu resimlerin önünde duruyoruz, sessizlik çöküyor. İki kişiler, barikatların arkasında uzun süre yatmış olmalılar. Resimler iki adamı gerçek boyutlu doğal hallerinin yanı sıra Osmanlı kıyafetleri giymiş savaşçılar olarak, palalı, at üstünde, bir kadını saçlarından tutmuş sürüklerken, yerde namaz kılarken veya partizan kıyafetiyle, makineli tüfeklerin izli mermileriyle, sürekli hüzünlü bir bakışla gösteriyor. Genç görünüyorlar. Kim olduklarından, hâlâ hayatta olup olmadıklarından ve başlarına ne geldiğinden çok burada ne kadar süre kaldıkları, hangi duyguyla kaldıkları önemli. Yan odada içlerinden biri duvara ateş ederek adını kurşunlarla yazmaya çalışmış ama başarılı olamamış, daha üçüncü harfte sıva büyük parçalar halinde yere dökülüp yazıyı bozmuş.</p>
  <p class="bosluk1"></p>
<p class="str"><i> Monsieur Pescaran Fransızca konuşarak beni dönmeye zorluyor,</i> onu ne kadar iyi anladığıma şaşırıyorum, oysa dört yıl okul Fransızcasından sonra tek bir kelime bilmediğimden emindim. McDonalds’ı da sormalıyım daha. Müslümanlar et yemez, diyor bölük komutanı; üsteğmen ise başını iki yana sallıyor: Ne zamandan beri McDonald's domuz eti kullanıyor, hem Bosnalı Müslümanlardan kim kurallara uyuyor ki? % 100 domuz etsiz ve alkolsüz McMüslüman bir Bosnalı Sebze-Mac icat ettiğimde, kahkahalarını elleriyle saklıyorlar. Karpuzların nerede yetiştiğini de bilen yok. Akşamüstü için programda daha beş yer öneriyorlar, onları reddettiğimdeyse hayal kırıklığına uğruyorlar. Artık gülünç bir hal alıncaya kadar teşekkür edip duruyorum. Kule kadar uzun olmasaydı "Jolas, yüzbaşı"yı kucaklardım. Tekrar tilkileriyle vaşaklarına binmeden uzun uzun tokalaşıyoruz. Yavaş yavaş bütün bu zaman boyunca benim için kavga ettiklerini anlamaya başlıyorum. Monsieur Pescaran Renault'nun direksiyonu arkasında rahatlamış bir halde sırtını geriyor ve şehirden çıkıp dağlara takırdayarak giderken bunun nedenini açıklıyor: Bu görev için istediğinizi söyleyebilirsiniz, ama her şeyden önce sıkıcı, sıkıcı, sıkıcı.</p>
  <p class="bosluk1"></p>
<p class="str"> Manzara yaylada Kuzey Afrika’nın kısa bir sunumunu hazırlamış: Arap tahkimat kalıntılarıyla tozlu bir sarı, kambur sırtları ve çıkıntılı kalça kemikleriyle gnu olarak figüranlık yapan birkaç inek. Republika’ya hoşgeldiniz. Kendimi kim bilir hangi Sırp köyündeki bir dış destek üssünde mösyö Pescaran, Pouloise, Pierot ve Pernot arasında buluveriyorum. Bir mütercim bol bol "Oui mon capitaine" ve "Oui mon commandant"* diye diye yanımıza geliyor. Tek İtalyan kendini "Kapuçino veya Mussolini" diyerek tanıtıyor, hiç kimse diğer İtalyanca kelimeleri aklında tutamıyormuş. Ben Mussolini'yi seçiyorum. Adamların sadece kamuflaj desenleri farklı değil, kendileri de toz içinde, elleri kuru, saçları daha az sarı, buna karşılık daha uzun ve karışık, sanki dışarıda geçirdikleri son geceden geriye birkaç ot sapı kalmış gibi. Monsieur Pescaran’ın keyfi yerinde; bu CIMIC, diye fısıldıyor bana, Civil Militarian Cooperation.** Tokalaşarak beni karşılıyorlar, kimse elini alnına götürmüyor, rütbeler konusunu ise zaten anlamıyorum.</p>
<p class="dnot">*Fr. İkisi de "Başüstüne komutanım". -ç.n.</p>
<p class="dnot">**Sivil-Askeri İşbirliği, NATO'nun yönettiği güçlerle müttefiklerin yönettiği operasyonlardaki sivil aktörler arasındaki etkileşim. -ç.n.</p>
  <p class="bosluk1"></p>
<p class="str"> "Do you have your gun, boss?”*</p>
<p>Muhafızlarla birlikte üstü açık üç cipe dağılıyoruz ve fazlasıyla yumuşak yaylara sahip koltuklar üzerinde, kötü senkronize olmuş on iki piston misali zıplıyoruz. Köpeğin çenesi dizime çarpıyor, yine de yere yatmak istemiyor. Arkadaki koltukta Mussolini İngilizce olarak cep telefonuna bağırıyor; kampa bir Sırp gazetesi götürmesi gerekiyormuş, telefonun diğer ucundakiyse yalnızca Almanca mors alfabesini biliyormuş.</p>
<p>Çakıllı yolun tozu üstümüze çöküyor, birkaç dakika içinde fırında oynamaktan dönen çocuklar gibi beyaz bir tabakayla kaplanıyoruz. Manzara ta ufka kadar uzanıyor, hiçbir yerde insan yaşadığına dair bir işaret yok, her yer sıcak, ıssız, kuru ve tozlu, otlarla ağaçlar bile sanki taştan oyulmuşlar, herhalde susuz yaşayabiliyorlar. İnşallah öyledir. Hareket eden bir şey yok. Gökyüzü griyle mavi arası bir renge bürünüp bulanıklaşıyor. Gevşedim, neredeyse mutluyum. Monsieur Pescaran çenesiyle pencerenin dışını işaret edip aşağıda bir nehir kolunun ince bir iplik gibi arazi boyunca uzandığını göstermek için bana baktığında, güneş gözlüğümün camları onunkinde yansıyor. Sadece yan yana oturduğumuz, bakışlarımız aynı uzak noktada kaybolurken aynı yakıcı havayı ciğerlerimize çektiğimiz ve aynı makine gürültüsüyle konuşmamız engellendiği için bana hayatını, Kamboçya ile Afrika’yı ve mayınların insanları girmekten men ettiği yerleri anlatıyor. Gelecek yıl Fransa’ya dönmekten neden korktuğunu açıklıyor. Bir kez daha çenesiyle işaret ediyor, manzara yeni bir bölgede yeni bir sayfa açmış; beyaz tozlu ağaç hayaletlerden oluşan, yola yakın ufak bir meşe ormanından geçiyoruz. Kartallar biraz yukarıda daireler çiziyor.</p>
<p class="dnot">*İng. "Silahın yanında mı, patron?" -ç.n.</p>
  <p class="bosluk1"></p>
<p class="str"><i> Dağ kitlesinin başı bana çok eski bir köyün</i> kalıntılarıymış gibi geliyor. Doğa kendi yıkıntılarını yaratıyor, bombalanan şehirleri saçma bir biçimde kopyalayarak. Kayalar, çimento benzeri bir kütlenin içine daldırılmış; duvarlar, sütunlar, kırık arklar halinde üst üste bindirilmiş; sert ve kısa ot yüzeylerinde irili ufaklı gruplar halinde bulunan kafa büyüklüğünde çakıllardan oluşuyor. Böyle bir şeyde insanların parmağı olmadığına inanmak istemiyorum. Çakıllı yollar dikleşiyor, labirentler halinde yutuluyor, cipler kocaman çim biçme makineleri misali ötüyor. Dip dibe gidiyoruz, yolu sadece en öndeki arabadaki biri biliyor. Sonraki virajın ardından Küçük Dağsıçanları* işlemeli masa örtüleri, inek postları ve avcı şapkaları satılıyor. Tarlaların iyi seçilmiş noktalarına bir model trenin zemini üzerindeymiş gibi koyun kürecikleri serpiştirilmiş, saman yığınları ve çitler küçük bahçelerin etrafına kusursuzca yerleştirilmiş. Monsieur Pescaran devesinin anahtarını kaybeden Afrikalı bir tüccar hakkında bir hikâye anlatmaya başlıyor, ama o sırada hedefimize varıyoruz.</p>
<p class="dnot">*Donald Duck'ın yeğenleri Huey, Dewey ve Louie'nin girdikleri izci grubu. -ç.n.</p>
  <p class="bosluk1"></p>
<p class="str"><i> Üslup konusunda hiç kaygılanmadan kazıyor askerler,</i> siyah ve beyaz, Sırp, Faslı veya Fransızlar, ama hepsinin de vücutları terden parlıyor. Erik ağaçlarının gölgesinde ahşap kapılardan yapılan uzun bir sofra, sayısız bira, portakal suyu, ekmek, jambon ve Slivovic şarabıyla donatılmış. Köyün sekiz taş evi arka planda kalırken domates, patates, fasulye ve lahananın, etnik sorunları olmadan ama epey kuru bir biçimde yaşadıkları bahçeler öne çıkıyor. Sayısız erkeksi sert elle tokalaşıyorum ve sonuncusuna geldiğimde hâlâ sert karşılık vermeye çalışıyorum. Fasulye sırıkları arasından, dayak yiyen bir çocuk megafona bağırıyormuş gibi sesler geliyor, ama meğer plastik bidon yüklü bir eşekmiş. İki hafta sonra, atletler sekiz yüz metre uzunluğundaki kanalı kazmayı bitirdiklerinde eşek işsiz kalacak. Umarım salam olmak için fazla yaşlıdır.</p>
<p>Tuhaf çakılların üzerinden kaynağa doğru çıkmak için ayakkabılarımı çıkarıyorum. Tam kapatılmayan bir musluktan cılız bir su akıyor. Köpek kana kana içmeye çalışıyor ama diline yeterince su gelmiyor. Eşeğe bağlı iki bidonun dolmasını ne kadar uzun süre beklediklerini ve bahçeler, hayvanlar, sekiz aile, çamaşır, yemek pişirme, tuvalet için su almak üzere birinin günde kaç kere yukarıya tırmandığını hayal etmeye cesaret edemiyorum. SFOR hiçbir haritada gösterilmeyen bu köyün sorunundan bir devriye sırasında haberdar olmuş, CIMIC’in de birkaç bin K-Mark ve köyün erkekleriyle birlikte sarnıç kazmak üzere bir avuç askeri hazır etmesi on dört gün sürmüş. Etkilendim, hatta Fransızca yapılan teknik açıklamaları bile anlıyorum, ama yine de kaya yamacının dibinde yularsız ve bağsız duran ve köpeğe işkillenerek bakan beyaz atlardan birini yakalamaya çalışmak isterdim.</p>
<p>Aşağıda atletler kazmaya mola vermiş, kızgın güneş altında futbol oynuyorlar. Bir kadının ziyareti yüzünden yapılan özel bir gösteriyse bu, başarılı oluyor. Pescaran, Pouloise, Pierot ve Pernot, kendilerinin postallarla takılıp durdukları sivri çakılların üzerinden yalınayak koştuğumu gördüklerinde bütün dillerde anlaşılan onursal "squaw"* unvanını alıyorum.</p>
<p class="dnot">*Kuzey Amerika'da yaşayan Kızılderili kadın. -ç.n.</p>
  <p class="bosluk1"></p>
<p class="str"><i> Sonra erik ağaçlarının altında oturuyoruz.</i> İki kadın evden bir kazan getiriyor, kahve çorba gibi taslara dolduruluyor. Şekerli, koyu ve sütsüz. Eşek feryat ediyor, Batı Avrupalılar Doğu Avrupalıların içki bardaklarını tekrar doldurmalarını önlemekle meşgul. Atletler ayakta durmayı tercih ediyor; sohbet ederken kaslarını oynatıp, zencilere bakmak için ağaçların arkasına saklanarak kaçan çocukların başlarını okşamaya çalışıyorlar. Güneş, su ve erik şarabından söz ediyoruz; kimse nereden geldiğimi, ne yaptığımı sormuyor, önemli değil çünkü. Elektrik olmadığından televizyon ve radyo da yok; araba olmadığından bir sonraki şehre bağlantı da yok. Bu tür gönülsüz açık hava müzelerinde, savaşı hiçbir haritada gösterilmeyen kaç insanın kaçırdığını bilmek isterdim.</p>
  <p class="bosluk1"></p>
<p class="str"><i> Bitap bir halde kendimi yılankavi yollara</i>, Monsieur Pescaran'ın şoförlüğüne ve Afrika sunumuna bırakıyorum. Teklifsizce susuyoruz.</p>
<p>Katedralin arkasında ağlayacak haldeyim. Monsieur Pescaran kayıp deve anahtarı hikâyesinin sonunu anlatmadı. Dikiz aynasında asılı SFOR kimliğimle oynuyor. İki saat sonra paydos olduğunu ve daha önce Pale'ye hiç gitmediğimi fark ediyoruz.</p>



<h3 id="sigil_toc_id_8">If you see him*</h3>

<p class="dnot">*İng. Onu görürsen. -ç.n.</p>


<p><i>Bu arada bir daha taşınıyorum.</i> Eski Türk mahallesinde yaşayan bir ailenin yanında otelin yan fiyatına bir daire buluyorum. Acentede hangi model araba kullandığımı da sormuşlardı, şimdi nedenini anlıyorum: Ailenin oğlu arabamı geri geri terasa park ediyor ve dış aynalar kapanmış halde, kutusuna zar zor sığan dolu bir kibrit çekmecesi gibi evin duvarıyla tırabzanın arasına yerleştiriyor.</p>
<p>İçeride sekiz kişilik yer var: Dört oda, banyo ve bahçeye açılan bir balkon; çamaşırlarımı yıkayıp asabilirim, çıplak olarak, akşamüzeri saat beşte, kimse de görmez beni. İnsanın, özellikle de bir kadının banyoda yaptığı şeyleri acele etmeksizin yapıyorum. Lavabonun üzerindeki aynada hâlâ yola çıkmadığımı görüyorum. Kendimi evde hissediyorum ve altı buçukta bir randevum var. Daireden çıktığımda arabam terasta yuvarlak bir masa ve sandalyelerle çevrelenmiş, sanki akşam yemeğine katılacakmış gibi görünüyor. Kaputunun üzerinde farklı boylarda dört çift terlik var.</p>
  <p class="bosluk1"></p>
<p class="str"><i>Dik yamacı inerken dizlerim titreye titreye</i> Başçarşı’ya varıyorum ve çeşmede yüzümü yıkıyorum. Onu kot ve tişörtle, omzunda hafif bir ceketle görmeyi beklemiştim. Arayan gözlerimin önüne çıkıp özür diliyor. Hiç kimse kamptan üniformasız çıkamazmış, hiçbir koşulda. Muhafızsız ve makineli tüfeksiz burada olmaktan memnun, Mostar'daki ana kamptan özel izin almış. Arabaya giden kısa yolda altı kere selam vermek zorunda kalıyor. Arabamı akşam yemeği sofrasından uzaklaştırmak istememiş olmamdan hayal kırıklığına uğradı. Onu bu SFOR külüstürüne büyük bir zevkle bindiğim konusunda temin ediyorum, kapıyı bana tevekkülle açıyor. Yolda, sözde Türk üslubuyla inşa edilen yanıp kül olmuş kütüphaneden, minaresi parlak yeşil bir ışıkla aydınlatılmasa daha iyi olacak büyük Hüsrev Bey Camisi'nden söz ediyor. Görevine devam etmekten başka bir şey yapamadığına kanaat getiriyorum. Bakışlarıyla bunun için sürekli özür diliyor, benim bakışlarım da özürlerini sürekli kabul ediyor.</p>
  <p class="bosluk1"></p>
<p class="str"><i>Döküntü-eğlence-merkezi    Pale şehre benzemiyor ;</i> Monsieur Pescaran da bana hak veriyor. "Elbette daha önce oraya hiç gitmedim," demişti ev sahibi ailemin oğlu, "orası düşman bölgesi." Bu insanların eminim çocukken kendi ruhlarını, başlarının üstünde iplerin ucunda renkli balonlar şeklinde taşımaları yasaktı. Benzin vergiden muaf, depomuzu dolduruyoruz. Savaş turisti olmaya kesin kararlıyım, Miloşeviç'le savaş tanrılarının konakladıkları oteli görmek istiyorum. Ama türü ne olursa olsun Pale’de otel nedir bilinmiyor. Karaciç adını duyan da yok. Monsieur Pescaran daha fazla sormamamı rica ediyor. Kolunun üst tarafında kurt simgesi olan gıpgıcır bir bronz askeri ve cephesine haberlerden aşina olduğumuz, çatısında yüzme havuzu büyüklüğünde bir uydu çanağı bulunan alçak bir binayı seyrediyoruz. Yanında da boş bir hastane. Pale eminim eskiden beri kişiliksiz bir köydü. Yenilerde kazandığı anlam kök salamıyor ve sırasını bekler gibi çatıların üzerinde süzülüyor. Evlerin arasındaki mesafeler çok fazla, sıkıcı çocuk parkları bulunan bloklar çok fazla, meyve tezgâhları çok fazla, taşkın savaş kasalarından yapılan yatırımlar bile yersiz görünüyor: Apartman siteleri, şehri, döner merdivenlerin burulmuş bezler gibi asıldığı yük depolan, güvertelerindeki otoparkları ve teraslarıyla karaya oturmuş buharlı gemiler gibi sarmış. Gelecekte içinde birilerinin oturup oturmayacağından bağımsız olarak sonuna kadar inşa edilecek tuğla kaleler.</p>
<p>Monsieur Pescaran az konuşup sık sık omuzlarını silkiyor. Moloz tepelerini aşarak hastanenin etrafında bir tur atarken o da arkamdan geliyor. Hafriyatı izlemek için giriş parası isteyebiliriz, bunun için yeterli talep var gibi görünüyor.</p>
<p>Pale’de yaşayanların yüz rengi kirli ve saatin kaç olduğunu sorduğunuzda başlarını sallayıp yürümeye devam eden insanların gözlerinde güvensizlik var. Köpek bile buzları eritemiyor, insanlar arabalarının pencerelerini indirip onu azarlıyor. Yeşil tepeler yerinden edilmiş bir kulisi, süt ürünleri için yapılan reklam filmlerinin kalıntılarını andırıyor; Pale'yi yüz kızartıcı bir hediyenin muhteşem ambalajı gibi çevreliyorlar. Ne kadar uğraşsam da görülecek bir şey yok. Saraybosna’ya dönmeyi dört gözle bekliyorum.</p>
  <p class="bosluk1"></p>
<p class="str"><i>Saat sekizi vurduğunda yaya bölgesi </i>parfüm sürünmüş insanlarla doluyor. Monsieur Pescaran’ın birden gevezeleşip anlatmaya başladığı insanlarla. R4'ü bir köşeye bırakıp kalabalığa atıyoruz kendimizi. Monsieur Pescaran alçak sesle, kulağımın dibinde konuşuyor. Bir tanıdığının görevli olarak bir hastaneye giderken direksiyon başında vurulan doktor kuzeninden bahsediyor. Müslümanlar için hazırlanan fiyat listelerinden, Karaciç'le ozan arkadaşlarının pizza istermiş gibi telefonla Pale'ye ateş açılmasını sipariş etmelerinden. Bir erkeğin yüz, bir kadının iki yüz, çocuklu bir annenin beş yüz dolar olmasından. Yedi yüz gün boyunca her sabah üç dakikalığına sıradan bir caddeyi filme çekmek ve görüntüleri dünyaya, mahpus bir şehirden cevapsız mesajlar olarak aktarmak uğruna bir prodüksiyon şirketi kuran öğrencilerden. Kalabalığın arasında amaçsızca yürüyoruz; hatıralarıyla hayallerini ve kafalarının içinde taşıdıkları her şeyi güzel kokulu saçlarla çevrelemiş, vücutlarını bir mücevher kutusuna yerleştirir gibi gece kıyafetlerine sokmuş ve kahve, şarap ve yemeğe doymuş bir halde sigara dumanı çıkaran büyük bir kalabalıkla birleşmek üzere sokaklarda bir araya gelen insanların yüzlerine bakıyorum. Monsieur Pescaran’ın bakışı derin, gözleri yüzümü araştırıyor, anlıyor musun, anlıyor musun diye soruyorlar; bir yandan beni fısıltılarla doldurmasını yasaklamak isterken diğer yandan konuşmaya devam etmesini istiyorum.</p>
  <p class="bosluk1"></p>
<p class="str"><i>Altıncı soru: Saraybosna’da neden bütün saatler yanlış?</i> Ve bu durum saatin kaç olduğunu seçebileceğim anlamına mı geliyor? Seçebilseydim çoğu zaman saat akşamın yedisi olurdu, yani insanların neden işte değil de sokakta olduklarını sormayı bırakabileceğim saat. Akşamları da saatlerce sabahın üçü olurdu, böylece nihayet uykuya daldıktan hemen sonra hava aydınlanmazdı.</p>
  <p class="bosluk1"></p>
<p class="str"><i>Film festivali Saraybosna'yı bir hafta sonu boyunca</i> koca bir dünyaya çeviriyor; şehir yüksek topuklar giyiyor, kulağına bir cep telefonu yapıştırıyor, sarı saçlarını sallıyor. Beleş izleyiciler olarak VIP bölümüne yerleşip bir külahtan tuzlu kabak çekirdeğini avuçlarımıza boşaltıyoruz. Tozlu keten pantolonumla kendimi sarayın huzuruna çıkmış bir çiftçi gibi hissediyorum. İngilizce konuşan yüksek sesle konuşuyor, diğerleri "Yeste, yeste" diyor, "Yes"e de çok benziyor. Basın ve özel konuk kimlikleri, ceket yakalarını yamultup mini eteklerin kemerlerini katlıyor. Kameraların takip ettiği yaşlı bir adam tekerlekli sandalyesiyle birlikte binaya itiliyor. İnsan fabrikası bu akşama özel olarak sadece genç kızlar üretiyor, derin sırt dekoltelerinde şeffaf lastikli sutyenlerle; lastikler hem görünür hem görünmez, öyle ki tüylerim diken diken oluyor. Ne yaptıklarını bilen genç erkekler yavuklularını götürüyor, ince kollarından çite doğru çekiştiriyorlar. Sürekli "No man's land", "No man's land"* sözleri duyuluyor, fısıldanıyor, mırıldanılıyor, bağırılıyor - açılış filminin adı bu.</p>
<p class="dnot">*2001'de Danis Tanovic'in yönettiği, Türkiye'de Tarafsız Bölge adıyla gösterime giren, Bosna savaşını anlatan film. -ç.n.</p>
<p>Kalabalık, aradan geçen birkaç gün içinde aşina olduğum yüzlerle bezeli; Amelie Lauscher’i, Cuki'yi, Goran’ı ve Buybook müdavimlerini, sohbet ettiğim iki üniversite profesörünü, bana mütercim olarak yardımcı olan bir Alman filolojisi öğrencisini görüyorum.</p>
<p>Şişman bir bayan muhabir bana doğru kulaç atıp elime bir prömiyer bileti sıkıştırdığında, Monsieur Pescaran sanki muhabir beni küçümsemiş gibi bakıyor bana. Bir tane olduğu için bileti iade ediyorum. Sinemacılar sinemacılara dair sinema çevirir (saksağan sek sek, kuyruğu tümsek); muhabir ortadan kaybolup yerini, geçen yıl çevirdiği filmi Meksika’da gösterilen genç bir yönetmene bırakıyor.</p>
<p>Kaldırım boşalıyor, içeri giremeyenler en iyisini yapıp evlerine dönüyor. Parfümlerle egzoz dumanları midemi bulandırıyor, köpeğin kafası dizlerimin üzerinde ağırlaşıyor, tekmelenmeye hiç niyeti yok artık, sahte özürlere de karnı tok.</p>
<p>Bir lokantaya girerken genç yönetmenin adını ezberlemeye çalışıyorum, Srdan, Srdan, dilim kontrolsüzce dişlerimin arasında çırpınıyor.</p>
  <p class="bosluk1"></p>
<p class="str">"Bosna'da” diyor Srdan, " tembellik demezler, supervising* derler: Bir kişi çalışır, beş kişi de onu izler.”</p>
<p class="dnot">İng. denetleme. -ç.n.</p>
<p>Birisi temiz su ve güzel havadan söz ettiğinde, orada bunlardan başka önemli pek bir şey olmadığından emin olabilirsiniz. Nasıl ki Avustralya bir zamanlar dünyanın en büyük hapishanesiyse, Bosna da bugün dünyanın en büyük tımarhanesi.</p>
<p>"Şunu mutlaka bilmek lazım: Bu ülkede herkes arada bir nöbet geçirir. Buna Huya denir."</p>
<p>Dingac şarabı kafalarımızı ısıtıyor ve sürekli gülmekten kırılmamı sağlıyor; bunun dışında donuyorum, terasın altından akan nehir soğuk nefesini yukarı üflüyor. Srdan, Huya sahnelerini göstermek üzere ayağa fırlıyor. Kazağında ona benzeyen şeytani bir cücenin karikatürü çizili.</p>
<p>"Neredeyse bütün gece biri dörtyol ağzında durup sürücüleri kırmızıda geçmeye ikna etmeye çalışıyor." Srdan kollarını sallıyor: "I authorize you! I authorize you!* Polis onu sorguladığında, Huya! diyor."</p>
<p class="dnot">*İng. "Sana yetki veriyorum! Sana yetki veriyorum! " --ç.n.</p>
<p>Bir başkası da şehirde dolaşıp güzel kızlara bağırıyormuş: "You're so fucking beautiful, I hate you!"* Herhalde bu bizzat Srdan'dı.</p>
<p class="dnot">*İng. "Lanet olsun, o kadar güzelsin ki, senden nefret ediyorum! " --ç.n.</p>
<p>"Ne bağırıp duruyorsun ya," diye sesleniyor yan masadan biri, "dört taşaktan mı düştün sen?"</p>
<p>"Huya!" diye bağırıyor Srdan cevap olarak.</p>
<p>Gülmekten neredeyse sandalyeden düşeceğim, Monsieur Pescaran üniformasının ceketini omuzlarıma koyuyor. Srdan oturuyor, sakinleşiyoruz, sanata ve kahveye geçiyoruz. Arka arkaya iki patlama masadaki bardakları şıngırdattığında bütün konuşmalar kesiliyor, bir sandalye devriliyor, biri eve koşup duvara yapıştırıyor kendini. O sessizlikte yüksek sesle duyduğum kalp çarpıntısı sanki herkese ait. İki patlama daha, araba frenlerinin feryadı, şehrin çatılan üzerinde yanıp sönen bir yansıma görünüyor. Birisi gülmeye başlıyor, bir başkası ona katılıyor, "Vatromet!"* diye bağırıyor, "Vatromet!", başlarımızı çevirip biraz önce büyük bir gürültüyle uykudan uyandırılmışız gibi birbirimize bakıyoruz. İlk roket yükselip kırmızı yeşil bir ışık şemsiyesi açıyor, kıvılcımlar yavaş yavaş en büyük minarenin ve katedralin kulesinin üzerine kar gibi iniyor, bir dizi Çin fişeği ona eşlik ederek çatırdıyor. Biri, "Aa, ooo,” diye bağırıyor. Yan masadaki kadın yanındaki erkeğin kolunu çekiştiriyor. "Strah me je, strah me je” diye fısıldayıp arada gülüyor: Korkuyorum.</p>
<p class="dnot">*Hr. "Havai fişek ! " -ç.n.</p>
<p>Srdan veda ediyor. Saraybosna’nın üzerinde böylesi bir havai fişek gösterisi yapmayı kimin akıl edebileceğini sormuyorum. Cevabını zaten biliyorum: Huya.</p>
  <p class="bosluk1"></p>
<p class="str"><i>Zilzurna sarhoş bir halde arabayı dik, dar sokaklardan götürüyorum,</i> yeni konaklama yerimi bulamıyorum. Monsieur Pescaran gözleri yarı kapalı yan koltukta yatıyor. Benden üç kat daha fazla içtiğini fark etmemiştim.</p>
<p>"Şehir hoşunuza gitti mi?" diye soruyor.</p>
<p>Kuşatıldığı için Saraybosna’yı sevmek mi gerek? Engelli olduğu için tekerlekli sandalyeye mahkûm birini sevmek mi gerek? Öylesine saçma sorular var ki, onları cevaplamaya gerek yok.</p>
<p>"Eve döndüğümde," diyorum, "şehirle aramda garip bir sevgi-nefret ilişkisi oluştuğunu söyleyeceğim."</p>
<p>"Yanlış," diyor. "Yanlış cevap."</p>
<p>Katedralin yanından üçüncü kez geçtiğimizde duruyorum. Monsieur Pescaran, yarın onunla yemeğe çıkar mıyım diye soruyor.</p>
<p>Ben de konuşmaya başlıyorum. Birçok cümleyle üç gün önce gitmek istediğimi anlatıyorum. Gidemediğimi. Tutkalın üzerinde bir sinek gibi. Gülümsüyor. Birden uyanık görünüyor. Kendi kapısını açıyor.</p>
<p>"Viens!"* diyor.</p>
<p class="dnot">*Fr. "Buyurun." -ç.n.</p>
  <p class="bosluk1"></p>
<p class="str">"One thing to remember: Ifyou see him, he sees you."*</p>
<p class="dnot">*İng. "Şunu sakın unutma: Sen onu görürsen o da seni görür. " -ç.n.</p>
<p>Ali Paşa Camisi’nin karşısında, Marsala Tita* meydanının köşesinde karşı karşıya duruyoruz; sırtlarımız bir evin duvarına yapışık ve çatıların üzerinden, dağ sırtlarının gökyüzünün bildik karanlığına zıt, elle tutulur bir karanlık şeridi oluşturduğu yere, nehrin diğer yakasına doğru bakıyoruz.</p>
<p class="dnot">*Mareşal Tito. -ç.n.</p>
<p>"Here and there," diyor Monsieur Pescaran ve gösteriyor: "imagine the signs: Dangerous zone, or: Watch out, sniper."*</p>
<p class="dnot">*İng. "Şuralarda şöyle tabelalar hayal et: 'Tehlikeli bölge' veya 'Dikkat, keskin nişancı'." -ç.n.</p>
<p>Tabelalar yağlıboyayla kamyon tentelerine ve yırtık kartonların üzerine, tebeşirle duvarlara ve kaldırımlara çizilmiş. Enlemesine vadiye inen caddeler dağlardan kolayca görülebiliyor, saklanacak yer yok. Tehlikeli bölgelerde şu kural geçerli: Ne kadar hızlı koşarsan şansın o kadar çok. Bunun dışında hız meselesi Rus ruleti gibi: Bomba biraz önce durduğun yeri veya biraz sonra duracağın yeri vurabilir. Yada tam durduğun yeri.</p>
<p>Monsieur Pescaran şehrin içinde nasıl hareket edildiğini açıklıyor: daima duvarlara yakın, küçük duvarların üzerinden, çiçek tarhlarının içindeki patikalardan. Böcek yolları oluşturarak. Karşıdan gelenlere kaldırımın ortasına doğru küçük bir adım atılarak yer verilir, sonra hemen duvara dönülür. Kavşaktaysa trafik ışığına değil, kuşatmacıların kontrolsüzce ateş ettikten sonra hâlâ yemek mi yediklerini yoksa çoktan içkiye mi başladıklarını anlamak için saate dikkat edilir. Bir şey ıslık çalıyor mu diye kulak kabartılır, kısaca gökyüzüne bakılır. Koşulur. Başka zamanlar, başka âdetler.</p>
  <p class="bosluk1"></p>
<p class="str"><i>İnsan ölmekten sürekli korkabilir mi?</i> Monsieur Pescaran sadece kendi adına konuşuyor: Alışıyor insan. Karşıda, caddenin öbür tarafında gemi konteynerleri, hurda arabalar ve UNPROFOR'un* römorklarından oluşan bariyer uzanıyor. Ancak birkaç metre uzağındakilere koruma sağlayabilir. Monsieur Pescaran kolumu tutuyor, koşmaya başlıyoruz; köpek önce aklı karışmış halde arkamızdan, sonra önümüzden koşturuyor; en yavaş benim, dizlerim ve dirseklerimle öne doğru atılıyorum, tökezliyorum. Monsieur Pescaran kolumu bırakmıyor, kavşak düşündüğümden çok daha geniş, koşumuz bitmek bilmiyor, başımı arkaya yatırıp kendi ağırlığıma, yerçekimine karşı mücadele ediyorum. Ta ki diğer tarafta bir evin duvarına çarpıncaya kadar. Terim boşalıyor, boşluklarıma sancı saplanıyor, sanki kaburgalarıma sivri bir nesne girdi. Daha az sigara içmeliyim. İnsan koşmadan önce ısınmalı. Monsieur Pescaran elimdeki sigara paketini neredeyse vurup atacaktı. Manyak mıymışım, bunların tanesi on dolarmış. Kaç ekmek demekmiş, biliyor muymuşum. Birbirimize bakıyoruz, ağızlarımızdan nefes alıyoruz, sigaralara bir daha uzanmaya cesaret edemiyorum. Sonra omuzlarımız çöküyor, arkamı dönüyorum, kaldırımdan ayrılıp yürümeye başlıyorum. Caddenin tam ortasına.</p>
<p class="dnot">*Birleşmiş Milletler Koruma Gücü. -ç.n.</p>
<p>"If you have two people, you ha ve war! "* diye arkamdan bağırıyor.</p>
<p class="dnot">*İng. "Nerede iki insan varsa, orada savaş da vardır." -ç.n.</p>
<p>Birkaç adım sonra yanımda ve bugün ikinci kez ceketini omuzlanma koyuyor.</p>
<p>"That's why I don’t like cities. I love the openness of empty fields."*</p>
<p class="dnot">*İng. "İşte bu yüzden şehirlerden hoşlanmam. Boş tarlaların uçsuz bucaksızlığını severim." -ç.n.</p>
<p>Yürürken sigara içiyoruz, sessizce, caddenin ortasından devam ederek; köpekse kaldırımdan gidiyor, öğrendiği gibi her kaldırım sınırında baş sallamamı bekleyerek.</p>
  <p class="bosluk1"></p>
<p class="str"><i>Birbirimizden uzak durarak tokalaşıyoruz.</i> Arabasıyla uzaklaşırken arkasından bakmıyorum. Deveyle anahtar meselesini hiçbir zaman öğrenemeyeceğim. Küçük çomar yine gelmiş. Kaldığım yeri hemen buluyorum ve yirmi dakika içinde toplanıyorum. Televizyonu açıyorum, Sırpça-Hırvatça altyazısıyla    Koş lola koş oynuyor.</p>
  <p class="bosluk1"></p>
<p class="str"><i>Yine iktidarın merkezini görüyorum rüyamda.</i> Bir terastan oluşuyor, üzerindeki tüm nesneler --adi masalar, tabaklar, fincanlar vs.-mayınlara karşı uyaran sarı plastik şeritlerle sarılı. Asılı çamaşırlara da iliştirilmiş olan bu şeritler toprağı çerçeveliyor ve insanlar, özellikle de insanlar, hareketsiz sandalyelerde oturan veya kenarda duran insanlar, özensizce yapılmış mumyalar gibi bu şeritlere sarılmış.</p>

<h3 id="sigil_toc_id_9">Fojnicatours</h3>

<p class="str"><i>Saraybosna'dan kurtulabildiğim sevinçten uçarken</i>, nereye gideceğimi hiç düşünmedim. Haritaya baktığımda kalın ve orta kalınlıkta kırmızı yollar şöyle dursun, ince yılankavi sarı çizgilerin bile silindiği ve açık kahverengi benekli arazide, sadece gözlerimin altındaki deri gibi içinden güçbela görünen pembe renkli damarların geçtiği bir bölge ilgimi çekiyor. Köpeğin solumaları patolojik bir hal aldığında klimayı çalıştırıyorum.</p>
<p class="str"><br/></p>
<p><i>Bunca asker sohbetinden sonra</i> ayakkabılarımın altındaki otların her biri tüylerimi diken diken ediyor. Tuvaletim geliyor ama yamaçtan aşağı inmeye cesaret edemiyorum, kendimi patlamış çöp torbaları ve inatçı otların arasında bacaklarım kopmuş halde kızgın güneşin altında helak olurken görüyorum, köpek de yanımda gökyüzüne, nehre ve ağaçlara uluyarak yardım için yalvarıyor. Açık yan kapının yetersiz koruması altında, soyu tükenmiş karayolunun asfaltına işiyorum.</p>
  <p class="bosluk1"></p>
<p class="str"><i>Gözlerim şişip kapanmış,</i> görüş alanım daralmış halde dünyaya yatay bir barbakandan bakıyorum. Kahvenin bir marka her büfede satıldığı bu ülkede, ihtiyaç duyduğum günlük kafein miktarına bir türlü ulaşamıyorum. Sözlerini anlamadığım için çocukken nefret ettiğim bir şarkı takılıyor dilime. Müzik okulunda düstur olarak söylerdik: "K-A-H-V-E, bu kadar çok kahve içme. Olma onu bırakamayan kahveci bir müselman." Bir müselmanı siyah olarak hayal ederdim; cildi, saçları ve giysisi kahve gibi simsiyah ve mis kokulu. Şarkıyı ve müselmanı düşünmeyeli çok olmuştu.</p>
  <p class="bosluk1"></p>
<p class="str">Manzara iyi çizilmiş: ön planda çayır yeşili tepeler, ikinci sırada beyaz kayalıklar, arkalarında da sağ taraftan ormanla beslenen koyu renkli oturan-devler. En arkadaysa ufuktaki açık gri renkli sisten duvarlar bulutları başarıyla taklit ediyor.</p>
<p>Gerçek anlamda keyfine varmak için klimayı kapatıp pencereleri açtım. Beni uzaktan bile izlemeye başlayan yeşil bir gölün hipnotize edici bakışına karşı koyamıyorum. Dik kayalara oyulmuş, içine arabamın tamamen sığdığı çukurlarıyla yılankavi yollar üzerinden kırk beş dakikalık bir sapmadan sonra, bu yaptığımın ancak gölü geçersem anlamlı olacağını düşünüyorum.</p>
<p>Her zamanki gibi karşı kıyı olduğundan daha yakın görünüyor. Yan yolda artık yüzmüyorum bile, sadece kollarımla bacaklarımı hareket ettiriyorum ve nihayet varmayı bekliyorum. Suda ikinci bir güneş yatıyor ve aşağıdan gözlerimi kamaştırıyor. Köpek kıyıda minicik görünüyor; kıyafetlerimi beklemediğini, geri dönmeme ihtimalim yüzünden korkudan titrediğini biliyorum. Ölü adam gibi sırtüstü yatarken bir bakışta bütün ufku görüyorum, nadir bir keyif. Altımdaki krater ne kadar derin acaba diye düşünmemeliyim, yoksa boğulup giderim. Bazen buz gibi soğuk bir akıntı ulaşıyor bana. Bosna, diye geliyor aklıma bağlamsız bir biçimde, diğer ülkeler gibi bir ülke, çünkü dünyadaki hiçbir şey bir başka şeyle karşılaştırılamaz. Bosna gibi bir yer başka bir yerde yoktur, ama Fransa da yoktur. Fransa’da bile. Gölü geçmekten vazgeçiyorum.</p>
<p>Son metrelerde köpek beni yüzerek karşılıyor, derhal nefessiz kalıyor ve beni şamandıra olarak kullanmaya çalışıyor, pençeleri cildimde kırmızı çizikler bırakıyor. Kıyıya ulaştığımızda, az önce oturduğu yerde iki yılan taşların arasına kaçıyor. Tökezleye tökezleye Berlinli karavanların yanından geçiyor, tüten ateş çukurlarının ve üzerlerinde mayoların bittiği ağaçların etrafından dolaşıyor, tuvalet kokan bir çöplüğün üzerinden tırmanıp arabaya dönüyoruz. Başardım işte: Üşüyorum.</p>
  <p class="bosluk1"></p>
<p class="str"><i>Şişko Japon yarış motorları üzerinde iki kişi </i>rahat yüz elliyle gidiliyor, kasksız, yavru maymunların annelerine yapıştığı gibi birbirine ve motora yapışık olarak. Bir de üst üste sigara içiliyor, güneşte yanılıyor ve hafta sonu dinlenmek için European Landmine Solution* uzmanlarıyla birlikte İlidza’ya gidiliyor. Belki de insan bir savaştan sonraki yıllarda ölümsüzdür.</p>
<p class="dnot">*Avrupa Mayın Çözümleri: Merkezi İngiltere'de bulunan ve mayın temizlemekten risk eğitimine kadar pek çok faaliyette bulunan bir şirket. -y.n.</p>
  <p class="bosluk1"></p>
<p class="str"><i>Bir şeye sahipmiş gibi görünen her şehrin</i> gerçekten de bir şeye sahip olduğunu öğreniyorum. Fojnica küçük ama iyi durumda. İnsanlar nereye gittiklerini biliyormuş gibi görünüyor, kimse farkıma varmıyor. Birçok arabada Viyana plakası var. Tozlu pencerelerinden içeri göz attığım Grand Otel’de, siyah cilası kocaman kabarcıklar halinde patlayan piyanonun üzerine sandalyeler yığılmış. Kanepeler çiftleşmek istercesine birbirinin üstüne saldırmış, masalar sırt sırta yatıyor ve tavandan her şeyin üstüne su damlıyor. Anacaddeden biraz aşağı doğru yürüyorum.</p>
<p>Uzunlamasına beyaz bina, mezar taşı olmayan gösterişli, bakımlı bir parkla çevrili ve Fojnica’nın neyi olduğunu anında anlıyorum: Çatının üzerinde büyük harflerle "Reumal" yazıyor. İçeride sadece zemine değil duvarlarla tavanlara da muşamba döşenmiş gibi görünüyor ve kahverengi giriş salonundaki saksı çiçekleri ilginç bir şekilde plastikmiş gibi görünüyor, oysa ki gerçekler. Resepsiyonun arkasında bir egzersiz bisikletinin resmedildiği, ellili yıllardan kalma sararmış bir poster asılı. Gecelik ücreti sağlıklılar için yüz on K-Mark. Öksürük krizine tutulmuş gibi yapıyorum -linolyuma alerjim olabilir ne de olsa- ve elimi veda etmek üzere sallayarak salondan ayrılıyorum. Sokaktaki herkes hemfikir: Konaklamak için başka yer yok. Birisi "turisticki biro" sözlerini çıkarıncaya kadar sormaktan vazgeçmiyorum. Bir ne? Turizm bürosu mu? Burada mı? Japon dolu seyahat otobüsleri için mi?</p>
  <p class="bosluk1"></p>
<p class="str"><i>Duvarlar turkuaz renkli parlak cilayla boyalı,</i> toz içindeki boş bir yüzme havuzunun zemininde duruyoruz. Geceyi dışarıda geçirmek istemediğim için lafı pek uzatmadan hemen bir oda soruyorum. İngilizce, Almanca, Almingleh konuşarak deniyorum. Fojnicatours müdürü elli beş yaşlarında kocaman, etkileyici bir adam, ama bana cevap vermiyor. Keyifli gülümsemesi, sinirli bir şekilde Sırpça-Hırvatça cümleler sarf ettiğimde kahkahalara dönüşüyor: "Poznajete li dobar hotel u blizini?"* Coşkulu bir el hareketiyle yazı masasına oturmamı buyuruyor. Ben oturur oturmaz sular seller gibi Fransızca konuşmaya başlıyor.</p>
<p class="dnot">*Hr. "Bildiğiniz iyi bir otel var mı?" -ç.n.</p>
<p>"Voulezvous du cafe?"*</p>
<p class="dnot">*Fr. "Bir kahve içer misiniz?" -ç.n.</p>
<p>"Yes," diyorum dürüstçe.</p>
<p>Telefonu alıp birkaç cümle söylüyor. Duvarda Reumal'daki egzersiz bisikleti posterini, yanında "Bosnia- Country of Feelings"* altyazısıyla kıyı şehri Neum'un posterini görüyorum. Vitrinde bir toz tabakasının altında, kel bir kafadaki son birkaç saç teli misali açılmış beş broşür var. Sırtlarında okunaksız yazıların bulunduğu birkaç klasör, alçak dolapta tembel tembel yatıyor; dolabın üzerinde, su içmeyi kendine hipnoz uygulayarak bırakmaya çalışan bir bitki var.</p>
<p class="dnot">*İng. "Bosna - Duyguların Ülkesi." -ç.n.</p>
<p>"Vous parlez francais, n'estce pas? Of course you speak French. You look like an intelligent girl. Where do you come from?* Almanya'dan mı?"</p>
<p class="dnot">*Fr. ve İng. "Fransızca biliyor musunuz? Elbette Fransızca biliyorsunuz. Zeki bir kıza benziyorsunuz. Neredensiniz?" -ç.n.</p>
<p>"Da," diyorum.</p>
<p>Siyah beyaz üniformasıyla büroya bir garson giriyor ve masaya espresso fincanlarıyla bir tepsi bırakıp parasını alıyor. Her ne kadar Dario nispeten bir para çuvalı sayılmamın önem taşımadığını söylemiş olsa da bana kahve ısmarlanmasından rahatsız oluyorum. Ama misafir misafirdir, nokta.</p>
<p>Köpeğin adı Othello, sekiz yaşında, bense yirmi yediyim ve yazarım, hayır muhabir değil, yemin billah, Leipzig, daha doğrusu Bonn'danım, tek başıma korkmuyorum, bir de yatacak yer arıyorum. Dudaklarım sıkı sıkı kapalı ona bakıyorum. Büroya bir adam giriyor, tokalaşıyoruz, bir bahis kuponu doldururken Fojnicatours müdürü ufak bir hesap makinesine bir şeyler giriyor. Fırsattan istifade onu dikkatle inceliyorum. Gömleği duvarlar gibi turkuaz renkli ve bu haliyle neredeyse şeffafmış gibi görünüyor. Yaş ilerledikçe güzelleşen ve Asyalıların pirinç yemeklerinin daha sağlıklı olması gibi İslam’ın da daha sağlıklı bir din olabileceği fikrine kapılmamı sağlayan bir yüzü var.</p>
<p>Birkaç K-Mark el değiştiriyor, turizm bürosunun ekmeğini nereden çıkardığını tahmin etmeye başlıyorum.</p>
<p>"Atlar mı?"</p>
<p>"Futbol."</p>
  <p class="bosluk1"></p>
<p class="str"><i>Savaş hakkında ne düşündüğümü soruyor.</i> Soğukkanlılıkla, bunu bilseydim buraya gelmezdim diye cevap veriyorum. Ciddiyetle başını sallıyor.</p>
<p>"Almanya. Uzun bir yoldan gelmişsiniz."</p>
<p>Savaş, diyor, insana kendi adına lanet okutuyor. Kendisi Müslüman, karısıysa Sırp. İnsan bu durumda nasıl taraf seçebilir ki?</p>
<p>"Yirmi yıldır camiye gitmedim. Kiliseye gidiyor musunuz?"</p>
<p>Başımı hayır anlamında sallıyorum, bir hatip gibi elini kaldırıyor.</p>
<p>"Bir savaş adınıza yapışıp kalsa ne derdiniz?"</p>
<p>Bilmiyorum. Masanın üzerinden kartvizitini uzatıyor ve kaşığın sapıyla adına hafifçe vuruyor: Mustafa. Anlıyorum.</p>
<p>"Artık yapamadığım bir sürü şey var. Eskiden yaptığım işler. Bu ad yüzünden." Kendi adını bir sinek gibi ezebilirmişçesine başparmağını kartvizite bastırıyor.</p>
<p>"Londra!" diye bağırıyor, "Paris, Viyana. Barselona ve Berlin. Hiçbir yere gitmedim. Ama dillerini konuşuyorum. En önemlisi de bu. Diller, kelimeler. Adlar."</p>
  <p class="bosluk1"></p>
<p class="str"><i>Sohbetimizin sürdüğü yarım saat içinde bir oda doğdu. </i>Mustafa, yazı masasından her birinde kalın bir VW anahtarlığı bulunan bir anahtar destesi çıkarıyor. Çekmeceyi kapatmadan önce bir daha içine uzanıp bana tarihin tahta küpler çevrilerek ayarlandığı bir masa takvimi hediye ediyor.</p>
<p>"Kendinizi evinizde hissettiğiniz bir yeriniz yoksa en azından zamana tutunmalısınız."</p>
<p>Yutkunup teşekkür ediyorum ve evin etrafından dolaşarak bütün duvarlarda, her merdiven basamağında döküm ekleriyle tamamen ham betondan inşa edilmiş yepyeni bir binaya kadar onu izliyorum. Oda yatağın etrafına inşa edilmiş olmalı. Balkon kapısına ulaşabilmek için yatağın üzerinden tırmanmak gerek. Yatak nevresimi kıpkırmızı ve çizgi film filleriyle bezeli. Eşyalarımı bir köşeye atıyor ve Mustafa’nın peşine takılıyorum.</p>
  <p class="bosluk1"></p>
<p class="str"><i>Duvar haritası iki yüz yıl önce</i> bakır gravür yapmak için hazırlanmış olsa gerek. Mustafa duvardan alıp yazı masasının üzerine yayıyor. Neredeyse kafalarımız çarpışıyor, ipince çizgiler zor fark ediliyor. Bunlara pek yol denilemez, diyor Mustafa. Aradığı kelime "patika". Arazi ince damarlı bir tahtaya benziyor, yüksekliği gösteren halkalar birbirine yapışık. Monsieur Pescaran akşamın alacakaranlığında araziyi koyun sürülerinin istila ettiğini ve yünlü sırtlar altında zeminin görünmediğini anlattığı için Prokocko Jezero’ya gitmek istiyorum. Köy haritaya kaydedilmemiş, yolu da öyle, ama oraya gidilebilir ve gidilmeli de. Ama koyunlar yüzünden değil, diyor Mustafa, Triton'un yanında koyunlar nedir ki. Poseidon'un oğlu değil miydi o? Çizdiği şekil semender Lurchi’ye* benziyor. Ama bu birkaç milyon yaşında ve sadece Prokocko gölünde bulunabiliyor. Mustafa parmağıyla boynuna solungaçlar resmediyor. Triton'dan başka, diyor çizerken, İtalyanların yığınlar halinde yanlarına alıp götürdükleri çörekleri ve yumurta mantarları da ünlü. Fojnica’da mayın olmadığı kimseye söylenmemeliymiş. Kurşunkalemin ucu haritanın bir santimetrekarelik bir alanının üzerinde gidip geliyor, Mustafa hiçbir zaman gitmediği dört ülkenin dilinde açıklıyor.</p>
<p class="dnot">*Alman ayakkabı üreticisi Salamander'in (Türkçesi "semender") reklam amaçları için kullandığı karikatür figürü. -ç.n.</p>
<p>"Estce que vous avez compris?"*</p>
<p class="dnot">*Fr. "Anlıyor musun?" -y.n.</p>
<p>"Evet," diye yalan söylüyorum.</p>
<p>Bana kuşkuyla bakıyor.</p>
<p>"Bir saat sonra büro kapanıyor."</p>
<p>Tek başıma gitmek istiyorum, ama nasıl söyleyebileceğimi bilemiyorum. Fark ediyor.</p>
<p>"Yedide evde olmam lazım. Karımın annesi akşam yemeğine geliyor. Sizde nasıl deniyordu?"</p>
<p>Kayınvalide. Mustafa hayali bir oklavadan kaçıyor, birbirimize gülüyoruz. Bu espri bütün dünyada işe yarıyor.</p>
<p>"Yolu bulursunuz elbette küçükhanım! Sizin gibi birine talih yardım eder. Çünkü sizden korkmasına gerek yok."</p>
<p>Caddeye çıkıyoruz. Fojnica’nın ayakları dibine kıvrıldığı sıradağların arkasından gümbürtüler duyulmaya başlıyor.</p>
<p>"Kica!" diyorum, "yağmur"a göre daha güzel bir tınısı olduğu için. Mustafa’nın hoşuna gidiyor.</p>
<p>"Da, da," diye bağırıyor, "kica!"</p>
  <p class="bosluk1"></p>
<p class="str"><i>Talihin beni gözettiğini</i> ben de fark etmiştim. Günlerdir bir nebze planlama yapmadan yoldayım, dostane eller beni birbirine sunuyor. Hiçbir şey de ters gitmiyor. Hemen parmağımla üç kere alnıma vuruyorum.</p>
<p>Neşem beş yüz metre sonra ilk kez yolu sormak zorunda kaldığımda azalıyor. Bir kız elini kaldırıp işaret ediyor: Şuradan! Asfalt bitinceye kadar, her şey bitinceye kadar devam, sonra geldin demektir. Mustafa da aynısını söylemişti. Bir süre sonra her şey bitiyor, ama aynı zamanda da öyle dikleşiyor ki yol, birinci vitese iniyorum, böyle de devam edecek.</p>
<p>Ne "kica" ne de "yağmur" doğru kelime. Sileceklerim bir gölün dibinde de ancak bu kadar başarılı olurdu. Üzerime çamur dolu bir akıntı geliyor hızla; döküntüler, kopmuş dallar ve çöplerle birlikte, sele kapılmış ilk evle çarpışmayı bekliyorum. Arada bir tavanımın üzerine yamaç tarafından vahşi bir dere dökülüyor. Şurada bir şey kımıldıyor, yüze yüze üzerime gelen şişko bir Daimler; Viyana plakalı, insanlarla tıkış tıkış, şoför koltuğuna bile üç kişi sığışmış gibi görünüyor. Pencereyi açar açmaz sırılsıklam oluyorum. Şoför boynunu uzatıyor ve parmak kadar açık bir aralıktan cevap veriyor, yağmur gözyaşları halinde yüzünden akıyor.</p>
<p>"Oradaydık! Ambiyans her şeye değer. Dümdüz gidin! Biz bile bu külüstürle başarabildik."</p>
<p>Külüstür kesin seksen bin marka mal olmuştur.</p>
<p>"Alman arabaları!" diye sesleniyor veda ederken ve Öperimi işaret ediyor. Biliyorum, biliyorum, iyi niyetli, tıpkı insanın PolonyalI kadınları, İtalyan mimarisini ve Fransız şarabını övmesi gibi. Buğulu pencerelerin arkasından bir sürü el bana veda ediyor.</p>
  <p class="bosluk1"></p>
<p class="str"><i>Bunlar AvusturyalI değil, Bosnalıydı.</i> Bense bunca zaman pencereleri kapalı ve kapıları kaynaklanmış yabancı plakalı arabalarda, seyahat acentelerinde artık yeniden resimleri görülen Hırvatistan Adriyatik'ine en kısa yoldan gitmek isteyen turistler bulunduğunu sanmıştım. Ama bunlar kendi vatanlarının ziyaretçileri. Bir kasabanın yarısının aynı yere, mesela Viyana’ya kaçmış olması da görülmemiş bir şey değil: İlk giden kaçmayı başarır, ailesini yanına getirttirir, arkadaşlarını arar ve yardım, geçici barınma, yeni kurulmuş irtibatlar sunar, olasılıkları sayar. Birkaç ay sonra da arkadaşlar aynısını kendi tanıdıkları için yapar. Şimdiyse dönüyorlar, çoğu Golf le, bazları Benz'le. Şaşkın bir halde Viyana’da Bosnalı tanıdıklarım olduğunu fark ediyorum: bir garson, bir ekonomi öğrencisi, bir uyuşturucu satıcısı ve bir kadın ressam. Mülteci olup olmadıkları hiç sormadım. Onlarla ilk tanıştığım yerde mantar gibi yerden bittiklerini varsaymıştım. Belki de çocukken bu civarlarda oyun oynamışlardı.</p>
  <p class="bosluk1"></p>
<p class="str"><i>Ayrımcılık? Yabancı düşmanlığı? Omuz silkiyorum:</i> Fark etmedim. Haklarında bir şeyler duyduğum herkes konuk edildikleri ülkenin dilini neredeyse bir gecede öğrenmiş, okulu bitirmiş, iş bulmuş, üniversiteye başlamış, asla şikâyet etmemiş, bir arkadaş çevresi inşa etmiş, daha büyük bir daire kiralamış. Dario'nun Almanlarla ilgili sevdiği bir anekdotu vardı. Hırvat bir arkadaşıyla Kreuzberg’de bir birahanede otururken yanlarına bir adam gelmiş. Birlikte birkaç bira içip spor, Helmut Kohl, Doğu Almanların yararları ve zararları, televizyon programları hakkında sohbet etmişler. İki saat sonra adam Berlin’de mi doğduklarını sormuş. "Hayır, Jajce’de," demiş Dario, arkadaşı da "Livno'da". Hani şu sıra savaş olan Bosna’da. Adam ayağa kalmış, oturmuş, tekrar ayağa kalkmış, içkilerin parasını ödemiş ve kaçarken yan yolda masaya 50 mark koymuş. "Özür dilerim." Ne için acaba? "Bunu bilseydim masanıza gelmezdim. Neden bilmiyorum. Özür dilerim." Dario benim için adamı taklit ederek iki elini dümdüz masaya koymuş ve gözleri bir farın ışığından kamaşmış gibi açılıp kapanırken ağzını acıyla çarpıtmıştı. Sonra da gerinerek gülmüştü: "Siz Almanlar tuhafsınız! Güç, para ve vicdan azabıyla dolu." Elli markı anında içkiye harcamışlardı.</p>
  <p class="bosluk1"></p>
<p class="str">Aslında arabayı durdurmalıyım. Tavana çarpan şey su değil artık. Araba, bütün bedeni sarsılarak yola doğru eğilen bir ağacın altında duruyor. Bu havada ağaçlar da bir şeyin altına sığınıyor olmalı. Kurşun dolu masa tenisi toplarıyla üzerimize ateş ediliyor, motor kaputuna çarpıp dört bir yana fırlıyorlar. Gerçi sağ ön tekerleğin yarım metre yanından derinlere uzanan ve kıyısını dolunun çamurlu baloncuklara dönüştürdüğü korkuluksuz uçurumdan anlaşılabildiği üzre dağlardayım, ama daha demin yazın ortasında değil miydik? En kötüsü de tavandaki ses; ilkel korkularım zincirlerini çekiştiriyor. Bir kaset koyuyorum, Preisner’in <i>Requiem</i>'i en kötüsünü atlatmama yardımcı oluyor.</p>
  <p class="bosluk1"></p>
<p class="str"><i>Ne üzerime toprak kayıyor,</i> ne de bir parça yolla birlikte vadiye düşüyorum. Bunu iyiye işaret olarak yorumluyorum, ayrıca yağmur da dindi. Dağ dünyası yaklaşıyor. Altımdaki yamaçta müstakil bir ev büyüklüğünde taştan bir iglu buhar çıkarıyor. Buhar on iki yarıktan dimdik yukarı çıkıyor, sanki tamamı gergin iplerle buluttan tavana asılı. Umarım içeride bizi esir almak, herkesi ele geçirmek, karanlığa sürüp sonsuza dek birbirimize bağlamak için bir zincir dökülmüyordur.</p>
  <p class="bosluk1"></p>
<p class="str"><i> Hobbitler Zastava Mini kullanmıyorlar ya</i>? Direksiyonun arkasında oturan şey sadece geniş kenarlı bir şapkadan oluşuyor; küçük araba, tavanına kadar mantarla dolu. Herkese yolu soruyorum, traktörlere, nakliyecilere, motoru bas bas bağıran bir R4’e. Dümdüz git!</p>
<p>Arazi habire arabadan inmeye zorluyor beni. Çayırlar altı yeşil üstü sarı iki renk tabakasından oluşan ve üzerlerinde sadece bulutların otladığı uçsuz bucaksız bir vadiye süzülüyor. Dağ kekiği kokusunu içime çekiyorum. Devedikenleri insan boyunda, üzerlerinde denizkestaneleri. Köpek Huya’ya kapılıyor ve kol kalınlığında bir sopayla birdirbir oynayıp zıplayarak etrafında daireler çiziyor.</p>
<p>İlk koyunları gördüğümde frene basıyorum. Küçükler, siyahbeyaz benekleri, uzun, kıllı mı kıllı kuyrukları var; yüzlerinde düzgün çizilmiş maskeleriyle uzaylı bir ajan ordusuna benziyorlar -her ne kadar ajanların boyunlarında tok tıngırtılı çanlar asılı olmasa da. Kısa bacaklı, küçük kalmış iki çoban köpeği köpekle arkadaşlık kuruyor. İnsan görmüyorum. Neredeyse iki saat dimdik bayır yukarı araba sürdüm. Alman koyunlarının da kuyruklarının olup olmadığı sorusu aklımı kurcalıyor.</p>
  <p class="bosluk1"></p>
<p class="str"><i> Tahta, her şey gri tahta.</i> Penceresiz minicik evler; olağanüstü güçlü, sivri çatıları var; gelişigüzel seçilmiş bir parça araziyi ayıran kıkırdağımsı çitlerle çevrililer. Sanki gökyüzünden düşmüş de çayırların orasına burasına konmuş gibi görünen evler gölün civarında birbirlerine daha yakınlar. Yerlerinin hangi ölçütlere göre seçildiği sorusu aklıma takılıyor; insan "Burası!” diye bağırıp bir ev inşa edemez ya? Otlana otlana kısacık kalmış çayır üzerinden arabayla yuvarlanırken, nereye park edeceğime bile karar veremiyorum.</p>
<p>Kayalık yamaçlarda sürekli şekil değiştiren beyaz lekeler köye doğru hareket ediyor. Bunlar koyun. Bir yerlerde bir at otluyor. İnekler sahipleri tarafından bağırtı ve ıslıklarla güçlükle yollarda tutuluyor. Benden başka hiç kimse altmıştan genç değil, benden başka hiç kimse burada olduğuma şaşırmıyor. Gri tepeler arasında tek tük yeni evler parlıyor, manzara pencereleri göle yönelik, paslı Ladalar veya Zastavalar yerine evlerin yanlarında Japon arazi araçları duruyor. Gölün diğer yakasında açık araba kapılarından yaygara koparan bir radyoyla birlikte dört portakal rengi çadır bir kamp yeri oluşturuyor. Huzurun bununla bozulmaması her şeyi özetliyor.</p>
<p>Ne bir elektrik, telefon veya su hattı, ne antenler, ne de uydu çanakları görüyorum. Savaşın izi yok, ama etrafta çocuk, hatta genç bile yok, yani üretkenlik çağında hiç kimse yok. Tahta bir tabela Triton'u gösteriyor, Lurchi'ye değil minyatür bir Galapagos’a benziyor. Tembelliğim tuttu, yazıyı okumuyorum, sadece "soyu tükenme" tabiri düşüncelerime tutunuyor.</p>
<p>İlk sürüler köye ulaşıyor, tarihöncesinden kalma çobanları yanlarında, "Dobro vece!"* diye bağırıyoruz birbirimize. İlgisizce Triton’a bakınıyorum, batıda akşam kana boyanıyor. İnekler eğik başlarıyla, korkak bir tavşan gibi kayaların üzerinden atlayan köpeği kovalayarak eğleniyorlar. Çobanlar gülüyor, ben de, ama koyunlar sanki dünyayı daha yeni icat etmişlercesine sürekli şaşkın bir halde etrafa bakınıyorlar sadece. Bir sonraki dolu tufanıyla bir kayanın yangına sığınıyorum, ağustos ayında nadiren bu kadar çok üşümüştüm. İşleri bırakmayı, temiz havayla koyun peynirinin avantajlarını nadiren bu kadar yoğun düşünmüştüm - belki de bu düşünce benimle marazi bir biçimde flört eden Saraybosna'dan alelacele kurtulmuş olma duygusuyla pekişmiştir. Böyle bir yer, Osmanlı İmparatorluğumda mı, Avusturya-Macaristan’da mı, komünist Yugoslavya’da mı, yoksa Bosna savaş bölgesinde mi olduğuyla ilgilenmez. Türkler veya Sırplardan daha dayanıklı düşmanlar onun kökünü kazıyacak, herkesi bulan düşmanlar: bir tarafta zaman, diğer tarafta da benim gibi turistler.</p>
<p class="dnot">*Hr. "İyi akşamlar!" -ç.n.</p>
  <p class="bosluk1"></p>
<p class="str"> Aşağı inerken insan asla kaybolmaz. Preisner’in notaları, tepeli pistin üzerinde karanlıkla yağmur arasından taşıyor beni; arka koltuğa ıslak, arabanın kaloriferiyle ısınan köpeğin kokusu yayılıyor huzurla. Arada sırada farlar, bir yaprak üzerindeki mükemmel biçimli bir yağmur damlasını yakın plandaymışçasına parlatıyor.</p>
  <p class="bosluk1"></p>
<p class="str"><i> Odama dönüş; çizgi film fillerini sayarken uyuyakalıyorum.</i> Pencerenin camına bir şey çarptığında irkiliyorum: Şimdi beni yakaladılar! Ama kim yakaladı ki beni? Yine de kalbim deli gibi çarparak göğsümden fırlamaya çalışıyor. Cam yine tıkırdıyor, kendimi zorla sakinleştirip yatağın üzerinden balkon kapısına sürünüyorum. Dışarı çıkar çıkmaz göğsüme bir şey çarpıyor. Aşağıda sokakta bir kadın gülüyor. Elini arkaya kaldırarak ikinci sandaleti bana doğru fırlatıyor, havada yakalıyorum. Şehirde bir yerde unutmuş, sonra da yalınayak yürümeye devam etmiş olmalıyım. Kadın selam verip hâlâ gülerek ortadan kayboluyor. Bir şey bana onun Mustafa’nın karısı olduğunu söylüyor.</p>
  <p class="bosluk1"></p>
</body>
</html>