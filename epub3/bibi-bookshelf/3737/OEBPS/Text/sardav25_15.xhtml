<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title>Juli Zeh - Sessizliğin Gürültüsü</title>
<link rel="stylesheet" href="../Styles/main.css" type="text/css"/>
</head>
<body class="içerik">
<h3>Tuzla, I was not here*</h3>
<p class="dnot">*İng. Tuzla, burada değildim. -ç.n.</p>
<p class="str"><i>Sabahın beş buçuğunda bile güneş şiddetli,</i> en azından beni uyandıracak kadar şiddetli. Koltuğun kenarları cildimde kırmızı izler bırakmış, başımı çevirmekte zorlanıyorum, ayağa kalkar kalkmaz da şakaklarım zonklamaya başlıyor. Balkon korkuluğundaki sardunyaların içinden vızıltılar geliyor. Boş şarap şişesini, dolu küllüğü ve üzeri yazılı kâğıt tomarını odama götürüp yatağa yatıyorum. Bir daha uykuya dalamıyorum.</p>
<p>Dişlerimi fırçalarken gözümün hâlâ kanlı olduğunu fark ediyorum. Fırınlar hâlâ kapalı ve mide bir fincan kahve sığamayacak kadar küçükse, insan kendisi ve dünyayla ne yapsın? Arabayı alıp herhangi bir yere gidebilir. Tuzla ziyaretimi erteleyip uğruna savaşılan koridora, yani Brcko’ya doğru yola çıkıyorum. Orada, diyor Balkan kahramanları, eski Çetnikler, kaçakçılar, Çinliler, mafya ve diğer ağır suçlular var. Dikkati çekmem.</p>
  <p class="bosluk1"></p>
<p class="str"><i>Sabahtan beri aklıma sürekli Mississippi’nin gelmesinin nedeni</i> belki de Tuzla’nın etrafındaki buharlı gemi benzeri fabrika binalarıdır. Gözlerimi kapattığımda vapur çarklarının suya uyuşuk uyuşuk batışlarını ve bardakların içindeki buz parçalarının şakırtısını duyuyorum.</p>
<p>Brcko bir çöplük misali rengârenk. Park halindeki arabalar terlik ve saatlerle, iç çamaşırlarıyla örtülü. Çocuklar erik yığınlarının veya ebeveynlerinin ikinci el sıcak su kazanlarının arkasında oturuyorlar. Oluklu sac çatıların altında ve taburelerin üzerinde yolunmuş piliçler satılıyor, kaldırım taşlarına benzeyen peynir topaklarıyla birlikte. Pazar tezgâhları kontrplak levhalar, araba kapıları ve renkli güneş şemsiyelerinden oluşuyor. Brcko’da binlerce Çinli yaşıyor deniliyordu. Miloşeviç New York'taki gibi bir Çin Mahallesi isteyen karısının arzusu üzerine onları buraya getirmişmiş. Eminim karısı için Pekin’de birkaçını bizzat kendisi yakalamıştır. Balkanlar böyledir işte: mucizelerle dolu. Asya’ya özgü abajurları olan bir dükkân buluyorum. Ama Cola Light yok.</p>
<p>Tozlu vitrin camları beni şişko gösteriyor. Sanki cildimin altında küçük, kıpırdaşan bir hayvan tuzağa düşmüşçesine seğiren ve çarpan sol üst kolumu sağ elimle sıkı sıkı tutuyorum. Brka Nehri hastalık kokuyor, onunla en ufak bir temas bile döküntüye yol açar herhalde. AB köprüsüyle geçilen Sava’ya asitli asitli akıyor. Aslında hemen suyun içinden de Hırvatistan’a geçebilir insan, nehrin suyu diz boyunda.</p>
  <p class="bosluk1"></p>
<p class="str"><i>Her şey    çok güzel, ama yaşı küçük kızların </i>ve Leopar tanklarının satın alınabildiği Arizona Market’i arıyorum.</p>
<p>Malezyalı bir BM şoförü benim için okunaksız bir yol haritası çiziyor. Kâğıt parçasını alıyor, sonraki köşede fırlatıp attıktan sonra da var olmayan yerleri bulmakla meşhur şansıma güveniyorum.</p>
  <p class="bosluk1"></p>
<p class="str"><i>Savaşçılık oynayan Amerikalılar: Oyuncakları gerçek boyutlarda</i> olmasa olmaz sanki! Cadde köşelerinde büyük kalibreli Gl'lar, bellerinde fişek şeritleriyle büyük kalibreli MT'lerini tutuyorlar. Ama onları sivrisineklere karşı korumuyor işte bu aletler.</p>
  <p class="bosluk1"></p>
<p class="str"><i>Önümdeki arabalar bir toprak yola sapıyor</i>, peşlerinden gidiyorum. Gerçekten de adı Arizona Market, rüzgârda kocaman bir plastik afiş sallanıyor. Otoparklar ücretli. Yığın yığın sigara kartonları iki adam boyunda, insan kalabalığına tepeden bakıyorlar. Satıcılar para destelerini şeffaf plastik poşetlerde biriktiriyor. Satış tezgâhlarının arkasındaki boş karton ve plastik çöp yığınları çatıların boyuna ulaşmış ve bu çatıların üzerinde büyümeye devam ediyor. Asılı vitrin mankenleri urganda sallanıyor. Toz bulutları gökyüzüne yükseliyor. Açık bloknotum ve elimde kurşunkalemle kalabalığın içinden güçbela yürüyorum. Köpek kısa bir iple kemerime bağlı, kanlı gözüm de insanların uzak durmasını sağlıyor. Bir döküm çıkarmaya çalışıyorum.</p>
  <p class="bosluk1"></p>
<p class="str"><i>Su dolu el arabalarında içecek kutuları</i>. Güneşin altında telef olan sokak köpekleri. Mercedes iş tulumları. Döner standarda cep telefonu ve tabanca kılıfları. Bahçe hortumlarının oluşturduğu yılan yuvaları. At koşumları. Yağmur varillerinde ballar. Arkasındaki herif beyazlar içindeki Darth Vader* değil, arıcı tulumu giydirilmiş bir manken. Çim biçme makineleri. Kendin al kendin yap türü anahtarlar. Çimento mikserleri. Sigorta kutuları. Bisikletler ve patatesler, patatesler için bisiklet sepetleri. Kafesli, kafessiz güvercinler. Patenler, bambu mobilyalar, dev ambalajda deterjanlar. Alkol. Alçı kuğuları dökmek için plastik kalıplar. 3 K-Mark’a köpek yavruları, mavi gözlü, tanrım yardım et bana. Küçük yaşta kızlar görmüyorum, tanklar da. Bunlar herhalde tezgâhın altından okutuluyor, mantoların iç astarında saklanıyor, plastik çiçek buketleri olarak gizleniyorlar. Plastik çiçekler de bulabildiğim üç Çinliden biri tarafından yapılıyor.</p>
<p class="dnot">*Star Wars filmlerinin siyahlara bürünmüş kötü karakteri. -y.n.</p>
<p>Balkan kahramanlarının tavsiye ettiği yerlerde pür dikkat kesilmeye çalışıyorum. Başaramıyorum, çünkü neye dikkat etmem gerektiğini bilmiyorum. Köpeğin üzerine boşalttığım bir şişe soda dışında bir şey de satın almıyorum.</p>
  <p class="bosluk1"></p>
<p class="str"><i>Sadece bir avuç dolusu şirket afiş asıp reklam yapıyor.</i> Güneyde şişko bir suaygırı bir kredi kurumunun reklamında kullanılmıştı. Kuzeydoğuda her beş yüz metrede bir Lucky Strike: kaslı omuzlar ve dazlak bir kafa, sağ kulakta iki delik ve sırtta da artık ezbere çizebileceğim bir dövme. "I choose."* Olabilir - ama neyi? Lucky Strike olmadığı açık, ne de olsa ülkenin hiçbir yerinde satılmıyor. Bu yüzden sigara tüttürmüyor afişteki tip. Hedef kitlesi olarak aklıma sadece Jasmin geliyor. Çok şükür ki slogan "Search and Destroy"** değil. Veya "Bu kadar".</p>
<p class="dnot">*İng. "Seçiyorum"-ç.n.</p>
<p class="dnot">*İng. "Ara ve yok et." -ç.n.</p>
  <p class="bosluk1"></p>
<p class="str"><i>Dünyayı sarsan sorular bunlar, ama yolculuk boyunca</i> bunları düşünemem. îyisi mi en sevdiğim yeni düşmanım Balkan kahramanıyla ölümcül bir mücadeleye gireyim.</p>
<p>Seyahatinden önce kahraman heyecanlıdır. Arkadaşlarıyla seyahati hakkında konuşur, "keşif" kelimesini kullanır ve sık sık da "Görelim bakalım!" der. Vardığında Balkan kahramanı, geceleyin başının etrafında uçuşan şeylerin, makineli tüfeklerin kurşunları değil, sivrisineklerle yarasalar olduğunu anlar. Bölgenin garip bir konukseverlik ve içine kapanıklık karışımıyla kendini belli ettiğini ve ölme olasılıklarının Köln'deki Ren kıyısından da az olduğunu fark eder. Saçma olan şey mayınların sana gelmemesidir. İnsan onları bulmak zorundadır ve havaya uçtuğunda da buna kahramanlık değil aptallık denir. Balkan kahramanı Tuzla çocukları hakkında bir haber araştırmaktadır. Başta kolay gider işler. Bu yüzden de her şeyin daha büyük, daha yoksul ve daha korkunç göründüğü Balkan gözlüğünü takar.</p>
<p>Daha sonra hikâyeler anlatır. Brcko'daki Çinlilerin sayısını tahmin etmek zordur, üç bin de olabilir, on bin de. Balkanların ortasında bir Asya dükkânı vardır, bölgenin tuhaflığına özgü. Dinleyiciler hayretle bakar, ama Zwickau'daki Asya dükkânlarına hiç şaşırmadıklarını akıllarına getirmezler. Mafya, diye anlatır Balkan kahramanı, Miloşeviç'siz Belgrad’da artık güvende olmadığından Arizona Market’te dolaşıyor. İşte bütün bunları bizzat görmeli insan! diye ekler imalı imalı.</p>
<p>Bütün bunlar umurumda olmazdı - Balkan kahramanı hikâyelerini basma satmasa.</p>
  <p class="bosluk1"></p>
<p class="str">Got ya!* Sonuçta birinin suçu olsa gerek, hiçbir şeyi anlayamamam, güzelliğin içinde her zaman çirkinlikten kuşkulanmam ve inadım yüzünden çirkinliğin içinde güzelliği aramak zorunda kalmam. Biri sorumlu olsa gerek, "Savaş normal midir? Yoksa savaşın yokluğu mu normaldir? Sonrasındaki zaman mı yoksa öncesindeki zaman mı normaldir?" gibi soruların cevaplarını hatırlayamamamdan.</p>
<p>Biri bir hata yaptı. Biri bizi berbat etti.</p>
<p class="dnot">*İng. Yakaladım seni! -ç.n.</p>
  <p class="bosluk1"></p>
<p class="str"><i>Dört kere yolumu kaybettikten sonra</i> gece çökerken Tuzla ya yaklaşıyorum. Üstü bitkilerle kapanmış hendeklerde sızdıran su boruları tıslıyor. Hava karanlık olmasına rağmen kalabalığa karışmadan önce kanlı gözümü güneş gözlüğümün arkasına gizliyorum. Leyla satan açık bir fırın buluyorum.</p>
  <p class="bosluk1"></p>
<p class="str"><i>Elbette adı Leyla değil, ama başka ne olabilir ki?</i> Ekmekler etiketsiz raflarda duruyor, çıplak parmağımla işaret ediyorum, ne ayıp. Taş kadar ağır, taş kadar yuvarlak ve koyu sarı renkli Leyla’yı tesadüfen satın aldığımdan beri bir türlü aklımdan çıkmıyor. Üç haftadır meyve dışında yediğim ilk sert gıda, gevrek, aynı anda hem ıslak hem de kuru, tam istediğim şey olduğunu hemen anladım. Başka bir şey istemiyorum. Umarım yüksek dozda mısır insanı zehirlemiyordur.</p>
<p>Hem çiğniyor hem yürüyorum. Gerçi Leyla’nın güç verirmiş gibi bir tadı olsa da yiyip bitirdikten ve üzerine bir şişe su içtikten sonra kendimi güçlü değil, dolup taşmış, uyuşuk ve sefil hissediyorum. Geceleri yazı masasında oturduğumda, bir yandan kurşun kadar ağır bir şey beni aşağı çekerken diğer yandan da yüzeye çıkmaya çalıştığımda işte tam da böyle hissederim kendimi. Son haftalarda hafiftim, uçucu, kendi bakışımdan daha hızlıydım. Şimdiyse tıkınarak eve ulaşmaya çalışıyorum. Efsanevi bir hareket.</p>
<p>Köpeğe beyaz ekmek alıyorum, üç kuruşa kocaman bir somun, taze ve sıcak, içindeki yumuşak bölümü çıkarırken sanki elim canlı bir şeye değiyor.</p>
  <p class="bosluk1"></p>
<p class="str"><i>Her şey güzel değil ama normal.</i> Yıkık evler, bakır çaydanlıkta kahve. Dehşet, büyülenme ve coşku, adına alışkanlık denilen doğrusal bir çizginin çıkış noktaları.</p>
<p>Böcek ilacı kokan döşeğimde sayısız böcekle birlikte yatarken bunları defterime not ediyorum. Teras kapısı açık, dışarıdaki hava odadakinden ne daha serin ne daha taze. Çene kaslarını tutulmuş. Vücudum yatakta derin bir çukur oluşturuyor, sanki betondan yapılmış.</p>
  <p class="bosluk1"></p>
<p class="str"><i>Tuzla, 18-20 Ağustos, I WAS NOT HERE:</i> Bunu ya bir ağaç kabuğuna oyacağım ya da bir tuvalet kapısının iç yüzüne yazacağım. Yine başka bir yere doğru yola çıktım. Biliyorum, soracaklar bana "Srebrenica’ya da gittin mi?" diye; gitmek istemedim. Saçma bir inat, oysa orayı görmek istiyordum. Srebrenica olayı değirmenimde öyle büyük bir su ki, sigortası atıyor. Bir güvenlik bölgesi kur, medyada bununla övün, bölgeden gelen mültecilere güvenli bir sığınak vadet. Sonrada şehrin birkaç gün içinde boşaltılmasına izin ver. BM askerlerinin gözleri önünde sekiz bin insan katledilsin, ev-ler-de, sokaklarda, ormanlarda cesetler. Bir gerekçe öne sürmek bile anlamsız. Susabilir, utanabilir insan. Hatta dua da edebilir, inançlıysa.</p>
  <p class="bosluk1"></p>
<p class="str"><i>Nehir sığ, elini kolunu sallayarak Sırbistan’a yürüyebilir insan. </i>Hayalimde Drina, metrelerce derinlikte ve tuzruhu doluydu. Vişegrad’da, nehrin aşağısındaki hidroelektrik santral işletmecileri tıkanmış türbinler yüzünden şikâyet edinceye kadar parçalanmış cesetlerle beslenmişti. Sayısız görgü tanığı ifadeleri arasında beni en çok etkileyenler, cesetlerin bazılarının hâlâ yaşadığına ilişkin olanlardı. Bu ifadelere dair düşünce inatla geri dönüyor, insan terasta bir kavun yerken dönüp dolaşıp geri gelen bir arı gibi. O arıyı da elinle vurup öldüremezsin, kovalamaya çalıştığında o da saldırganlaşır.</p>
<p>Son cesetten sonra Kızıl Drina tekrar yeşil ve firuze rengine kavuşmuştu. Bir nehirden başka hiçbir şey kirlerinden hızla kurtulamaz. Beş yıl dokuz ay önce karşıda, diğer yakada Peter Handke* durmuş, suda yüzen bir çocuk sandaletini görmüş ve nehri geçerek bu tarafa gelmek istememişti. Nasıl da ayıplamışlardı onu.</p>
<p class="dnot">*Avusturyalı yazar (1942). Soykırım ve insanlığa karşı suç işlediği gerekçesiyle yargılanan eski Yugoslavya başkanı Slobodan Miloşeviç'i hapishanede ziyaret etti. İç savaş hakkındaki düşünceleri tartışmalara yol açtı. -ç.n.</p>
  <p class="bosluk1"></p>
<p class="str"><i>Mıcır yollarda şüpheli bir iz de kalmamış artık.</i> Yolların sonu yokmuş gibi görünüyor. Sağda solda sonsuz bir köy ya da öylesine bir sıra ahşap ev. Yüklü erik ağaçları öne eğilmiş, koltuk altlarındaki değneklere dayanıyorlar. Bir atın çektiği aşırı yüklü bir saman arabasıyla karşılaştığımda, ikimiz de nezaketten hareket edemeyinceye kadar birbirimize yol verip duruyoruz.</p>
  <p class="bosluk1"></p>
<p class="str"><i>Bir saati aşkın bir süre aykırı yönlere gidiyorum</i>, ta ki haritaların yanlış olduğunu, NATO ile ADAC’ın var olmayan yolları gösterirken var olanları atladığını anlayınca kadar. Yol kenarındaki insanların görüşlerine başvuruyor ve epey geriye gönderiliyorum. Öfkeleniyorum çünkü ne Latin ne Kiril harfli tek bir tabela bile Srebrenica’yı işaret etmiyor. Tıpkı Asteriks kitabındaki Galyalılarda olduğu gibi: "Alezya mı? Alezya diye bir şey bilmiyoruz!"</p>
  <p class="bosluk1"></p>
<p class="str"><i>Şehrin önündeki bir tarlanın ortasında polisin biri bir sandalyede oturuyor</i>  ve beyaz bir yontma taşın başında nöbet tutuyor.</p>
<p>Yada bu bir serap. Jajce'deki Dario’ya bir SMS gönderiyorum: "Srebrenica’ya gelmeden tarlada bir polis mi oturur?" Fıkra gibi, ama sadece yüz altmış karakterim var, başka kime sorabileceğimi de bilmiyorum. Cevabı şehre girerken alıyorum: Almanya’ya dönmeden önce bir daha görüşür müyüz?</p>
  <p class="bosluk1"></p>
<p class="str"><i>Srebrenica’nın son günleri altı yıl önce yaşanmışsa</i> - bugünküler ne günleri? S.’nin son nefesini verdiği günleri mi?</p>
<p>S.'yi görünce irkiliyorum. Şehir merkezi, devasa, kirli, yarı yıkık bir bina kompleksinden, boş duran bir banka kütlesinden ve kurdele şeklindeki anacaddenin sardığı birkaç apartman binasından ibaret. En önemli örgütlerin büroları, şehrin girişindeki yol kenarında. Şehir minicik, nesi var nesi yoksa ilk bakışta insanın önüne dökmüş gibi görünüyor. Pencere camlarının arkasındaki elle kopyalanmış kâğıt parçaları çocuklara bilgisayar kursları düzenlendiğini ilan ediyor. Kahverengimsi bir cam vitrinin arkasında gençler için bir kafe açılmış. O kadar.</p>
<p>Uluslararası bürolardan hiç değilse birine uğrasam iyi olurdu. Kaç insan yaşıyor burada, hangi oranlarda? Erkekler sarhoşken karılarını dövüyorlar mı, neyle? Nedeni savaş travması mı, alkol mü, yoksa ikisi de mi? Geri dönenler nasıl peki? Danışmanlarla temsilciler sefaleti İngilizce anlatır, Müslüman şehir Sırp bölgesinin ortasında olduğundan Srebrenica’daki arındırmayla ilgili Batılı güçlerle savaş liderlerinin uzlaştıkları söylentisi karşısında da susarlardı. Yoksa barış anlaşması asla imzalanmazdı.</p>
<p>İstatistiğime bakıyorum. Bölgedeki 27.000 Bosnalı ve Hırvat nüfustan savaştan sonra geriye kalanlar: Çizgi. Buna karşılık Sırp nüfusu ikiye katlanıp yirmi bine ulaşmış.</p>
<p>Burada geziniyorlar, bir ceset tarlası üzerinde, gezenlerin de birçoğu yerlerinden kovulmuş, katledilenlerin evlerinde yaşıyorlar. Mutluymuş gibi görünmüyorlar. İnsan nasıl olur da üzerinde bir kadının tecavüz edildiği bir mutfak masasında yemek yiyebilir? İlk iş kurşunlarla delik deşik edilmiş kanlı döşeklerinin atılması gereken yataklarda nasıl uyuyabilir?</p>
<p>Uluslararası örgütlere uğramak istemiyorum. Hatta kimseyle konuşmak istemiyorum.</p>
  <p class="bosluk1"></p>
<p class="str"><i>Bir süre tozun içinde yürüyorum,</i> şehrin sonuna hızla varıyorum. Görülecek bir şey yok, hem de hiç. Pek araba da yok. Dükkânlar, parklar, kafeler hiç yok. Evlerin cepheleri yok. Beton dökülmüş bir spor alanı. Çatlak dolu toplu konutlar. Gözleri çökük, dilleri ve çürük dişleri gösteren ve zor kapanan ağızlarıyla hastaymış gibi görünen bir avuç yaya. Sanatoryum misali bir şehir, arızalılar müzesi. Yavaş yavaş geçiyorum içinden, başımı bir sağa bir sola çevirerek. Açıklayıcı tabelaların bulunmamasına ve sergi parçalarının bakışlarıma cevap vermesine alışkın değilim. Çoğu insan dostça, kaotik yüz ifadelerini bir sırıtışa dönüştürüp başlarıyla selam veriyor. İyi ki gözüm kanlı, hayatı hafife almadığıma işaret. Gözlerimi kocaman açıp ben de onlara sırıtıyorum. Mavi pantolon askılı sevimli siyah köpek, siyah çantalı sevimli mavi kız. Susadım, kapağı açık soda şişesini önümde taşıyorum. Şişenin boynundaki rüzgâr uzaktaki bir sis düdüğü gibi ses çıkarıyor.</p>
<p>Her şey kuruntu elbette. Şehri tanımıyor olsam sıradışı bir şey de bulmazdım. Öyle mi gerçekten?</p>
  <p class="bosluk1"></p>
<p class="str"><i>Arnavutkaldırımı döşeli bir cadde kendinden emin</i> dağa çıkıyor, iradesizce izliyorum onu. Yukarı çıksın da, gerisi önemli değil. Birkaç metrede bir beyaz bir bank, olur ya insan bayılır da düşerse diye. Orman, arnavutkaldırımı ve banklar, hepsi de bir kaplıca parkına benziyor. Sedirler bir kadının yeni yıkanmış bedeni gibi kokuyor, hava da bu kokuya doymuşçasına tatlı. Karşılaştığım tek insan, arkasından devrilmiş bir ağacı çeken, yüzü yara izleriyle dolu yaşlı bir adam.</p>
  <p class="bosluk1"></p>
<p class="str"><i>Bir saat sonra bir otel restoranının</i> yıkıntılarına varıyorum. Binanın arkasında su bir kaynaktan çıkıp yamaçtan aşağı iniyor, yukarı çıkan merdiveni neredeyse yok etmiş ve yerleri parlak turuncuya boyamış. Yaprakların arasından güneş ışınlarının düştüğü yerdeki toprak ve taşlar gökkuşağının bütün renkleriyle parlıyor. Yalınayak kaygan basamaklardan yukarı dikkatlice çıkıyor, bir sığınak girişiymiş gibi kayalara inşa edilen betondan bir kulübeye ulaşıyorum. Çelik kapı açık. İçeride, kaynak, duvardan dışarı çıkarken taşları modern bir heykel misali oymuş. Tırabzana oturup sivrisinekleri ve atsineklerini kovalamak amacıyla bir sigara içiyorum. Kim kaynağa bir kulübe inşa etti, neden? Peki, su bu kadar yağ ve demiri nereden buldu? Dağın içinde gizlenen ne? Soru sormak eğlenceli, cevapları aramadığın sürece.</p>
  <p class="bosluk1"></p>
<p class="str"><i>Elimde botlar, takırdayan çantamı vücuduma yapıştırıyor</i> ve daha hızlı varmak için şehir merkezine geri koşmaya başlıyorum. Köpek büyük bir dal bulmuş, zıplaya zıplaya önümde koşturuyor. Sedirler - biraz önceki gibi kokuyor.</p>
  <p class="bosluk1"></p>
<p class="str"><i>Muzip tavuklar koşuşturuyor etrafta. Gençlerin kafasındaki saçlar Road Runner'ınki gibi kalkıkken,</i> yaşlıların kızıl veya siyah saçları küt kesilmiş. Asmadan yere düşen üzümler caddede yuvarlanırken büyük bir gürültü kopuyor. Şehrin sakinlerini ikinci kez görüyorum, ellerimizi çekine çekine kaldırıyoruz.</p>
  <p class="bosluk1"></p>
<p class="str"><i>Bütün gün tek kelime etmedim</i>. Yokuşta, Ortodoks haçın yanında durup şehre, çok yükseklerden yere düşen kuş pisliği gibi kenarları saçaklı şu küçük gri lekeye bakıyorum. Rüzgâr çekiç vuruşlarını bana kadar taşıyor, bundan başka her yer sessiz. Çarpılmış yüzlerden, insanın burada tetikte yaşadığı duygusundan bir hikâye yazıyorum sessizce. Sokaklarda çocukların çelimsiz futbol oynama çabalarından, sokak kapılarının önündeki erkeklerin sohbetlerinden ve kadınların kapalı pencerelerin içinden bakmalarından. Vadinin üzerinde birkaç kartal dönüyor havada. Yeterince sustuktan sonra arabaya gidiyorum. Tuzla’ya yol uzak, yolun keyfini çıkaracağım.</p>
  <p class="bosluk1"></p>
<p class="str"><i>İlk camiye diyaframım sevinçle</i> tepki veriyor. Allah'la başım hiç hoş olmamıştı. Son zamanlarda huzurunda kendimi daha iyi hissediyorum.</p>
  <p class="bosluk1"></p>
<p class="str"><i>Tuzla’ya karanlık çöktükten sonra varıyorum.</i> Gecenin üniversite öğrencileriyle döşenmiş parkındaki bir beyazperdede Koş Lola Koş filmini ikinci kez altyazıyla izliyorum, ama aslında ona değil çimenlerde gülen insanlara bakıyorum.</p>
<p>Patlamış mısır, dondurma ve kabak çekirdeği; yaya bölgesi bir açık hava sineması, herkes hem aktör hem seyirci. İnsan kütlesi arasında sürekli bir olay, bir müzisyen veya pantomim sanatçısı bekliyorum; kontrol etmek için aralarından sürünerek geçiyorum: Ama ortada bir şey yok. Bir zamanlar uyanık bir Polonyalı adını değiştirmiş, kökenini inkâr etmiş ve şöyle demişti: Hakikat her zaman yüzeyde bulunur. Şeylerin özündeyse bir şey yoktur.</p>
<p>Sekizgen çeşmede bütün diğerlerine uyup bir randevum varmış gibi yapıyor, evimdeymişim edası takınarak gülümsememi yitirmemek için uğraşıyorum. Korsan bir Paparoach CD'si alıyorum, pazaryerindeki bir evin duvarındaki şiiri kopyalıyorum.</p>
  <p class="bosluk1"></p>
<p class="str"><i>Ovdje se ne žvi samo /  da bi s e živjelo</i>. Ovdje se ne živi samo / da bi se umrlo. Ovdje se i umire / da bi se živjelo.</p>
  <p class="bosluk1"></p>
<p class="str"><i> İçindeki    şişkebabın adeta cımbızla toplandığı dürüm</i>, başparmak ile işaretparmağı arasına sıkıştırılıp konuşurken havada sallanır. Adriyatik’ten çok uzaklarda büfelerin duvarlarına palmiyeler, gemiler ve duş paspası mavisi su boyamaktan hoşlanılır. Leyla alıp bir hasır koltuğa oturuyorum; yavaş yavaş bir kebap yiyen, peçeteyi atmak için çöp tenekesine giden, sonra da bir sigara yakan tekerlekli sandalyedeki bir kızı izliyorum. Kolumu uzatsam ona dokunabilirdim aslında, ama bana bundan daha uzak olamazdı.</p>
  <p class="bosluk1"></p>
<p class="str"> İnsan burada yaşamak için /  yaşamaz sadece. İnsan burada ölmek için / yaşamaz sadece. İnsan burada yaşamak için / ölür de.</p>
  <p class="bosluk1"></p>
<p class="str"><i> Tuzla’da sürekli gece.</i> En azından benim için. Resepsiyon görevlisinin kızı şiiri çevirmeme yardım etti. Babası iki arkadaşıyla iskambil oynuyor, televizyon açıkken. Gizlice merdivenlerden yukarı süzülüyorum, birden cesaretim kırıldı, çünkü Tuzla’da sürekli gece; ışığı yakmayıp soyunuyorum ve bir süre sıcak odada volta atıyorum.</p>
  <p class="bosluk1"></p>
<p class="str"> Önce köpekte, sonra da kendimde fark ettim. Yeni bir kokuya bürünüyoruz, ekşimtırak ve rahatsız edici. Başka birisi gibi kokmak şöyle dursun, çürüyüp giden bir nine gibi kokmayı hiç mi hiç istemiyorum. Başka bir iklim, başka yemekler, başka sigara markası mı bunun nedeni? Duş jelimi değiştirmedim. Belki de Bosna’ya özgü bir koku, bu yüzden de kokuları havada ahşap duvarlar gibi duruncaya kadar parfüm sürünüyorlar.</p>
<p>Belki de gizli bir korkunun kokusu.</p>

<h3 id="sigil_toc_id_14">Onu tanıyorum</h3>

<p class="str">"Travnik",”ot"tan geliyor. Jasmin'le yaptığımız araba yolculuğundan beri bunun marihuana anlamında kullanıldığını sanıyordum. Bu parlak yeşil tepelerin arasındayken bundan da pek emin değilim artık. Cep telefonum kapsama alanında, beş çubuk, Leipzig'deki evimden daha iyi. Dario’ya yazıyorum: "Travnik, X-Kafe."</p>
<p class="str"><br/></p>
<p><i> Sayısız minareleriyle şehir</i> bir iğne yastığı gibi görünüyor. Hava sıcaklığı dayanılır seviyede. Ne zaman cehennem kadar sıcak olmayı bıraktığını merak ediyorum. X-Kafe'yi ararken bir dizi Habsburg idari binası boyunca geziniyorum. Yamaçlarda olağan şüpheliler çömelmiş, öne çıkıntılı üst katları ve taş plaka çatılarıyla güzel Türk evleri. Şehir pek çökmemiş. İnsan boyundaki bir komünist kafasının yüzünü bir el bombası koparmış. Travnik de bir zamanlar bir başkentti, yüz yirmi yıl boyunca. Bosna’da adaletli bir sistem var: Her şehir bir süre patronluk yapabiliyor.</p>
  <p class="bosluk1"></p>
<p class="str"><i> Bir adam eşeğiyle birlikte bana yaklaşıyor,</i> eşek kendisini üç kat kadar genişleten iki sepetin altına gömülmüş, sepetlere meyve sandıkları asılmış; adamla eşeğin kafalarında geniş kenarlı şapka. Hissediyorum: Fotoğrafçı olsaydım insanlara tam da bekledikleri fotoğrafları götürürdüm.</p>
<p>X-Kafe'yi kimse bilmiyor.</p>
<p>"Fucking village," diye tıslıyor genç biri, "I hate this town."* </p>
<p class="dnot">*İng. "Lanet kasaba, bu şehirden nefret ediyorum." -ç.n.</p>
<p>Burada doğmuş, Bosnalı bir Hırvat, Split’te mimarlık okuyormuş. Gemi inşa etmek istiyormuş, büyük gemiler. Bir süre yan yana yürüyoruz. Bu küçük şehrin ne kadar büyülü olduğunu söylemeye cesaret edemiyorum.</p>
<p>"Have fun."* Gittiğinde demografik istatistiğe başvuruyorum ve bir Hırvatın "fucking village" dediğinde neyi kastettiğini anlıyorum.</p>
<p class="dnot">*İng. "İyi eğlenceler"-ç.n.</p>
  <p class="bosluk1"></p>
<p class="str"> X-Kafe diye bir yerin var olduğuna inanmıyorum , yiyecek bir şeyler almam lazım, çünkü etrafta salman güvercinleri bile gözümün ucuyla uzaktan kumandalı oyuncak cipler olarak görmeye başladım.</p>
<p>Fırında bir grup çocuk laf atıyor: "Duyduk ki bir şey arıyormuşsun." 1999’a kadar Bielefeld'delermiş. X-Kafe diyorum, etrafa yayılıyorlar.</p>
<p>Leyla yok. Bir duvara oturup köpekle midemi bulandıran birkaç ayçöreğini paylaşıyorum.</p>
<p>Çocuklar döndüler, sokaklar boyunca koşar adım onları izliyorum, kafe ve mağazalardan oluşan bir bina kompleksine kadar. Avlu bahçe salıncaklarıyla dolu, masalarla banklar kalın ağaç kütüklerinden kesilmiş, duvarlara grafitiler çizilmiş. Burası Berlin olabilirdi, yanlış bir semt olduğunu bilmeyen yanlış bir semt. Çocuklar ben eğilip teşekkür edemeden ortadan kayboluyorlar. Başımı kaldırdığımda boyum kadar bir dolap duruyor önümde, açılabilse bütün eşyalarım içine sığardı. Plastik bir spor pantolon ve bir kaykaya gömleği var üzerinde.</p>
<p>"Čao."*</p>
<p class="dnot">*Hr. "Merhaba." -ç.n.</p>
<p>Kırmızı ve mavi boyalı saçlar, dövmeler ve şablonla tıraşlanmış gibi sarışın sakallarla çevriliyim. Aynalı kayak gözlükleri, dakikada bir dazlak kafalarındaki yerlerinden burunlarına, sonra tekrar kafalarına gidip geliyor. Bir ağaç kütüğüne oturtuluyor, bir salıncağa taşınıyorum, ayçörekli fırıncı poşeti kahvede kayboluyor, protestolarıma kulak asan yok. Vanilyalı kapuçino içiyorum, hayatta kalma şansımı artırmak için fincanın yarısına şeker dolduruyorum. Jasmin birazdan gelecekmiş. Beş dakika içinde yirmi beş kişiyle tanışıyorum, hepsi de birbirine benziyor. Mavi kayakçı gömlekli Müdür'ü, sakalsız yüzü ve deri terlikleriyle aklımda tutuyorum. Geceleyeceğim apartmanın kontrolü onda. Erkekler hayatlarının yarısını bir spor merkezinde geçirmişe benziyorlar. Sanat ve kültür sahnesine ait olan ve bu nedenle de örgütlerce desteklenen kafelerde çalışıyorlarmış. Sürekli konser, tiyatro, snovvboard ve çalıştay lafları duyuyorum. Jasmin ortaya çıkıyor. Travnik, diye anlatıyor, Leipzig’in kardeş şehri, bu sabah da orada bir çöp torbasında dövülerek öldürülen ve tecavüze uğrayan on üç yaşındaki bir çocuk bulunmuş. Alenen asla televizyon izlemediğimi ilan ettiğimde kayak gözlükleri bana şaşkın şaşkın bakıyor. Stefan Raab'i* de mi? "Neden" sorusu masadan masaya, avlunun içinden kafelere kadar elden ele taşınıyor, keşke bir basın açıklaması hazırlasaydım. Köpekle birlikte sokağa sürüklenmeden önce kapuçino şeker çorbamı kaşıklayabilmem için bir dakika var. Şehir turuna çıkıyoruz. Son anda ekmek poşetimi ele geçiriyorum. Tripnik,** diye düşünüyorum, Tripnik.</p>
<p class="dnot">*Ünlü Alman komedyen. -ç.n.</p>
<p class="dnot">*Travnik'in "nik"i ile "trip" (Alm. küçük gezinti, dolaşma) sözcüğü kullanılarak yapılan bir sözcük. -y.n.</p>
  <p class="bosluk1"></p>
<p class="str"><i> Sokaklardan geçtikçe şehir turu grubumuz büyüdükçe büyüyor,</i> yürürken naylon pantolonlar ve gömlekler hışırdıyor. Büyük caminin kulesi yanlış taraftaymış, Bosna’da tekmiş, çünkü paşa özel biri olmak istemiş. Bunun dışında Travnik’in tarihini özetlemek kolay: Türkler bir şeyler inşa etmiş, sonra her şeye Macarlar sahip olmuş, ta ki şehir iade edilinceye kadar.</p>
<p>Aniden üşüyorum. Önce beklediğim gibi dolaşımımın çöktüğünü sanıyorum, ama hava sıcaklığı düştü, sanki motosiklet üzerinde bir parça ormanın içinden geçer gibi; kollarımı vücuduma sarıyorum. Amavutkaldırımlı nehir yatağında sokaktan aşağı büyük bir basınçla su akıyor, küçük köprüler evlerin girişlerine doğru kıvrılıyor. Viyana’da garsonluk yaparken molalarımı soğuk hava deposunda geçirir, birkaç dakika boyunca şişeler, içecek sandıkları ve fıçıların arasında kollarımı havaya kaldırarak vücudumdaki terin kurumasını beklerdim, gözlerim kapalı; kompresörün homurtuları sakinleştirirdi beni.</p>
<p>Su on bir derece, hava ne kadar sıcak olursa olsun, diye açıklıyor Jasmin, yola devam etmem için beni çekiştirerek. Görmem gereken yer "Plava Voda" imiş. Sarışın su, mavi su, Hırvatça bilirsen anlaşılıyor bunlar.</p>
<p>"Dilimiz Hırvatça değil, Boşnakça," diyor Jasmin. Espri yapmış gibi gülüyorum.</p>
<p>Kalın yaşlı söğütlerin altında su hızla taşların üzerinden atlıyor, nehir yatağı canlıymış gibi köpürüp sıçrıyor. Köpek içine girmeye cesaret edemiyor. Suyun döndürdüğü bir ızgaranın çarkı karşısında ürküyor, Gojko'daki toplu mezarı henüz unutmadı. Jasmin’i "Othello" yerine "Oleto" demekten ve bana veya köpeğe ya da ikimize aynı anda el kol hareketleri yapmaktan vazgeçiremiyorum. Bir an Franz Ferdinand’ın son yemeğini yediği noktada buluveriyoruz kendimizi. Biraz yukarıda etrafı duvarla çevrili havuzlarda, Franz Ferdinand’ın midesinde Saraybosna’ya giderken bir kurşunun deldiği tarihi balığın torunları yüzüyor. Suya bir ayçöreği atıyorum, saniyeler içinde gri renkte parlayan bir girdabın içinde yok oluyor. Piranhalar, diyorum, Jasmin gülüyor.</p>
<p>"Kaynaktan içersen, Travnik’e dönersin." Tereddüt etmeden söz dinliyorum.</p>
<p>Bu yerin keyfine varmak için fazla zamanım yok. Kaleye tırmanıyoruz, Jasmin gece aydınlatmasıyla nihai bir turistik efekti tecrübe edeceğime söz veriyor. Jasmin, Müdür, gezi grubunun kalanı ve ben, kalenin zirvesindeki yıkıntıların üzerinde bir süre kamp kuruyoruz, çoğunun kulağında kulaklık, hepsinin ağzında sigara. Fıkralar uçuşup duruyor, kollar gökyüzüne doğru kaldırılıyor. Huzurlu, hatta mutlu bir an.</p>
  <p class="bosluk1"></p>
<p class="str"><i> Müdür'ün direksiyona geçmesine izin veriyor ve onu uyarıyorum:</i> Arabanın motoru fazla güçlü değil. Radyo sonuna kadar açılır ve birinci viteste kalınırsa, virajlarda yukarı çıkarken insan bir spor araba kullanıyormuş hissine yine de kapılabilir, her virajda mıcırlar havaya fırlayıp yamaçtan aşağı düşüyor. Arka koltuktaki Jasmin'den köpeği tutmasını rica ediyorum, köpeği iki koluyla göğsüne yapıştırıyor. Pencerelerin yanından sanki uçaktaymışız gibi bulut parçaları geçiyor. Birinci tabakanın üstünde nihayet hava insanlara ait değil. Her iki yüz metrede bir yağmurla güneş yer değiştiriyor.</p>
<p>Yol sona eriyor, arabayı olduğu yerde bırakıyoruz. Sonra yükseğe çıkıyoruz. Daha da yükseğe. Dört ayak üzerinde ot öbekleri ve çalılıklara tutuna tutuna yamaçtan yukarı çekiyoruz kendimizi, kayak atlama şeddine kadar. Ufalanan betondan yapılmış tehditkâr bir dev bu, ahşap bölümleri yanıp kül olmuş, kulenin içindeki dik merdivenin tırabzanları da. Jasmin sırtını duvara dayamış halde basamak basamak yukarı çıkıyor, yuvarlak kafası terden sırılsıklam, çene kasları titriyor. Her basamakta onu bekliyor ve sürekli kenardan bakmak isteyen köpeği tutuyorum. Müdür'ün yüzü bacanın üst ucunda minicik, ama sırıtışını yine de tanıyorum.</p>
  <p class="bosluk1"></p>
<p class="str"><i> Manzara ölümcül.</i> Ne kayaklarla ne de paraşütle aşağı atlardım buradan. SFOR askerleri siyah ve kırmızı boyayla rampanın kalıntıları üzerine bir canavar püskürtmüşler, dünyadaki kötülüğün bir işareti, diye açıklıyor Müdür ve tırabzandan aşağı sarkıyor. Jasmin parmaklarını duvarın çakıltaşlarıyla kaplı beton plakalarının arasındaki çatlaklara sokuyor.</p>
<p>"Diyelim ki bu şey alevler içinde kaldı, atlar mısın o zaman?" Müdür altımızdaki çamların tepelerini işaret ediyor. Lehte ve aleyhte durumları düşünüp onaylayarak yavaş yavaş başımı sallıyorum. Sanırım atlayabilirim.</p>
<p>Bir yazlığa ihtiyacım varsa: on bin markmış. Otel tesisleri yüz elli binden başlıyormuş. Burada benzersiz bir gül de yetişiyormuş, dikensiz; ama vadiye dikildiğinde dikenleri çıkıyormuş.</p>
<p>Kekik, dağ çilekleri ve insanların yokluğuyla çeşnili havayı koklamaya, gökyüzündeki şahin girdabını izlemeye ve tek tük kartalları saymaya doyduğumda Müdür savaşı anlatmaya başlıyor.</p>
  <p class="bosluk1"></p>
<p class="str"><i> Çocukluğundan beri tanıyormuş onları. </i>Onu yakalayıp yeni hapishaneye, komşu köydeki eski köy sinemasına hapsetmişler. İki günde bir içeriye bir sigara paketi boyunda bir parça ekmek atmışlar. Son tüketim tarihi çoktan geçmiş olan bir tonbalığı konservesiyle birlikte.</p>
<p>"That sucks,"* diyorum.</p>
<p class="dnot">*İng. "Çok fena" -ç.n. </p>
<p>"Yara izlerini göstersene," diye bağırıyor arkamızdan Jasmin.</p>
<p>Müdür gömleğinin kollarını yukarı sıyırıyor, altında derisi sürülmüş bir tarla var sanki.</p>
<p>"Burayı bir köpek ısırdı," diyor gülerek. "Şurası da motosiklet kazasından kalma. Hırvatlar değildi yani."</p>
<p>Jasmin hayal kırıklığına uğramış görünüyor.</p>
<p>"Birkaç kişi artık yüzüme bakmıyor," diyor Müdür, kendine bir cigaralık yakıyor. "Bence sorun yok. Çalıştığım örgütler bütün gruplara yardım ediyor. Özellikle de çocuklara. Onlara Ganda'nın* nasıl içildiğini öğretiyoruz." Ben reddediyorum, Jasmin’in zaten midesi bulanıyor. "Herkes alkol yerine marihuana içseydi," diyor Müdür, "bu savaş hiç yaşanmazdı."</p>
<p class="dnot">*Hr. Marihuana. -ç.n.</p>
  <p class="bosluk1"></p>
<p class="str"><i> Hızla karanlık çöküyor,  ağaçlar birbirine yaklaşıyor</i>, bulutlar da karanlık gökyüzünde kuzeye doğru aceleyle koşturuyor. Akşam programının zamanı geldi. Direksiyona geçiyorum, Müdür kan çanağına dönen gözleriyle yan koltukta yatıyor. Arabanın farları orman kenarına vurduğunda orman avuç dolusu kuşu havaya fırlatıyor.</p>
  <p class="bosluk1"></p>
<p class="str"><i> Kaleydoskop çatının altında duruyor.</i> Sayısız şamdanda sayısız mum var, kadife döşeli mobilyalar eğik çatının altına sinmiş, üzerlerinde duvar halıları, her yerde yastık. Bütün oda rahat köşelerden oluşuyor. Bir kat aşağıda da şehrin erkeklerini mevcut hallerine dönüştüren spor salonu. Sahibi, yasaklı bir heavy metal grubunun bateristi olabilirdi.</p>
<p>Bir kız oval bir mozaik masanın üzerindeki pikabı ses tesisatına bağlıyor. Jasmin’in kız kardeşi Jasmina bu. Biri dirseğini böğrüme vurup fısıldıyor: "Ülkenin tek kadın DJ’i. Bütün Bosna ona hayran." Jasmina bana sarılıyor. Daha çok genç ve taze ekmek kokuyor. Yüzünde bir damla makyaj yok, doğduğundan beri hiç kesilmeyen sarı saçları sırtına düşüyor. Bir süre hazırlıklarını izliyorum. Üç metrelik bir yarıçap içinde Jasmina hayat, ışık ve sıcaklık saçıyor. Keşke plak bavulunun yanına çöküp orada kalabilsem. Ama sadece kısaca merhaba demem gerek. Parti başlayıncaya kadar bahçe salıncaklarına dönüyoruz.</p>
  <p class="bosluk1"></p>
<p class="str"><i> İkindiden farklı olarak avluda çok daha fazla kız var</i>, çoğunun saç bukleleri sağa sola savruluyor. Etekleri dalgalanan, sandaletleri sert tıkırtılar çıkaran üç çiçek çocuğu. Çivi ökçeler, spor ayakkabılar, deri sandaletler, üzerlerinde de tulumlar. Ama Jasmina sizden bile bin kez daha güzel.</p>
<p>Benden başka kimse uzun süre yerinde duramıyor. Burada ana meşguliyet ayağa kalkmak için bir bahane bulmak. Geçen her tanıdık umutsuzca selamlanıyor ve uzaklaşmak için mücadele ediliyor. Alkol Jasmin’i yavaşlatmış, bu yüzden de -sakin olmak yerine- ağır çekimde telaşlanıyor. Gizlice kaç sigara kaldığına bakıyorum. Birkaç saat içinde bir buçuk paket SFOR Gauloises'ımı bitirmiş. Etrafıma bakınırken yedi aydır uykusuz yaşadığını açıklıyor.</p>
  <p class="bosluk1"></p>
<p class="str"> Birden geliverdiler. ONLAR. Jasmin boyun eğerek selamlıyor her birini: Ay Pi Ti Ef polisleri. Dövmeleri var, kedi gibi uysallar, parlaklıktan yoksun gözleri temiz yürekli. Kas dağları söz konusu olunca Jasmin ortalama biri. Hepsinde sigaralar gevşek pençelerinde altıncı bir parmak gibi asılı. Kafalarında dokunulmadan kalmış ince saç telleri hep sarıya boyanmış. Almanya, Polonya, Mısır, İrlanda, Suriye. Mısırlı olanı, diye fısıldıyor Jasmin bana, düşmandır. Çünkü kadınlar konusunda yanlış düşüncelere sahip. Başım dönüyor, polislerle yaptığım sohbetin konusunun ne olduğunu pek fark edemiyorum.</p>
<p>"Karadciç’i avlamak mı?" dedi biri biraz önce. "Nerede olduğunu herkes biliyor. Pale'deki evinde, karısının yanında." Demek ona bunu sordum. "Remember Miloševic.* Yıllarca yakalayamadıklarını söylüyorlar. Zamanı gelince de biraz patırtı gürültü, bir bakıyorsun tutuklanıvermiş. Evinde." Sonra Lahey’e gidiyor, karşılığında Belgrad’a milyarlık bir kredi ulaşıyor. Uluslararası hukuk. Marifet sinirlenmemekte, diyor biri - yoksa sadece aklımdan mı geçti? Yeterince hızlı değilim. Polisler günlerinin nasıl geçtiğini anlatıyorlar, haftalarca izinsiz geçen dönemleri. "Günün birinde de sevgilin seni terk eder, iki gün iznin olduğunda Nümberg’e değil Adriyatik’e gidersin." Jasmin sırayla hepimizin omzuna vuruyor. Görüş alanım siyah lekelerle dolu, sanki delik deşik bir örtünün içinden bakıyorum. Başka ne sipariş etsem, bilmiyorum. Dario'yu göremiyorum, cep telefonum kapsama alanı dışında. Dışarı çıkmak, dinlenmek istiyorum, ama protesto anını kaçıralı çok oldu. Köpek ölecekmişiz gibi bakıyor bana.</p>
<p class="dnot">*İng. "Miloşeviç'i hatırla." -ç.n.</p>
<p>Devlerin kaleydoskoba doğru dönüşlerini izliyoruz, yürürken bir metronomun ibresi gibi sallanıyorlar, gülmekten kendimi alamıyorum.</p>
  <p class="bosluk1"></p>
<p class="str"><i>Jasmina’nın önünde sigara dumanı içinde bir ışık kirişi duruyor,</i> arkasında bulunan yüzünü zor seçiyorum. Elleriniyse aşırı net ve sanki büyütülmüş gibi görüyorum, bu eller şarkıları arıyor, sesleri birbirine karıştırıyor, kendinden emin çalışıyorlar, yuvasını inşa eden iki hayvan gibi. Yeşil garson tepsisi bir sörf tahtası misali kafalardan oluşan kalabalığın üzerinden kayarak geçiyor. Kendim ve köpek için bir köşe buluyorum.</p>
<p>Salona girer girmez görüyorum onu, bir süredir kapı yönüne bakıp duruyor da olabilirim. Diğerlerinin çoğundan daha uzun, etrafına bakınıyor, bir şey arar gibi. Ayağa fırlayıp adını bağırıyorum. Bir kişiyi ikinci kez görmeyeli uzun zaman oldu. Birbirimize sarılıp bir an hareketsiz duruyoruz. Yanıma oturuyor, hava sıcak ve bunaltıcı olmasına rağmen ceketini çıkarmayı reddediyor.</p>
<p>"Beni nasıl buldun?" diye soruyorum.</p>
<p>"Bütün şehir," diyor, "nerede olduğunu biliyor."</p>
  <p class="bosluk1"></p>
<p class="str"><i>" Onu    tanıyorum,  kırmızı Kadett'li herif!"</i></p>
<p>Dario gerçekten de böyle bir araba kullanıyor. Sonraki kelimeyi tam anlamıyorum, "sıçtığımın Hırvatı" olabilir. Jasmin beni kolumdan tutuyor. Elinden kurtulup döner tablaların arkasındaki kız kardeşini ziyaret ediyorum. Kulaklıklarını çıkarıp bana doğru eğiliyor.</p>
<p>"Onu ciddiye alma sakın. Uyuşturucu bağımlısı."</p>
<p>Demek ki Jasmin’in beni kafakola aldığını gördü.</p>
<p>"Sorun değil," diyorum çabucak.</p>
<p>Malte, portakal olanı, çok zararsızdı. Bazen deri yüzmekten ve yamyamlıktan söz eder, insanları korkuturdu. Kalabalığın içinde Dario'yu buluyorum, kuzenlerinden biriyle şakalaşıyor.</p>
<p>"Sana bir daha sarılabilir miyim?" diye soruyor. Gürültüye rağmen ve alçak sesle konuşsa da onu anlıyorum. İncir koparırmış gibi parmak uçlarımda yükselerek kollarımı boynuna sarıyorum. İki şarkı boyunca dans etmek için yer buluyoruz.</p>
<p>Dario beni bırakır bırakmaz Jasmin yakalıyor ve beni bir köşeye çekiyor. Kayak gözlüğünü çıkarıyor, gözleri yüzümü inceliyor. Gözbebekleri keskin ve küçük, birden burnumun tepesindeki bir noktaya odaklanıyorlar. Bir süre söyleyecek kelime arıyor, sonraysa kendini tutamayarak konuşmaya başlıyor. Söylediği her şeyi anlamıyorum. "Ceza" kelimesini çokça duyuyorum, ayrıca sonumun elektrikli sandalyede olacağı öngörüsüne kapılıyorum. Hatta ayrıntıları çiziyor, yanacak saçlarımı, pişen beynimi, patlayan gözlerimi. Yanıklar. Kasılmalar. Felç olmuş gibiyim, çenesini kapamasını söylemeyi başaramıyorum. Hızlı konuşuyor, onu dinlemekten ziyade dudaklarını okuyorum.</p>
<p>"Hep böyle başlar zaten," diyor, "önce bir kadına arkadaşmış gibi dokunurlar." Gözleri beni serbest bırakırken kalabalığın içinde Dario'yu arıyor.</p>
  <p class="bosluk1"></p>
<p class="str"><i> Bir bahçe salıncağında kendime geliyorum,</i> Müdür kulağıma önemsiz şeyler söylüyor İngilizce. Üç farklı kafeden  <i>The Cure, Sting</i> ve  <i>Violent    Femmes</i>’in sesleri duyuluyor. Mum alevleri aslında başların basıncına uygun bir tempoyla eğiliyor olmalıydı. Şarap su bardaklarıyla servis ediliyor. Henüz birincisini bile bitirmeden midem bulanmaya başlıyor. Kaçarcasına avluyu terk ediyorum, gizlenecek bir yer ararken şehir merkezinde bir oraya bir buraya koşturuyorum. Her yer insan dolu. Köpek aklı karışmış halde beni izliyor.</p>
<p>Nehrin kıyısında çalılıkla dolu bir yamaç buluyor, iki büklüm otlara kusuyorum. Bağıran müzik yüzünden diyorum kendi kendime, insanların bağırsaklarına işleyen bas sesleri yüzünden. Leyla’nın yokluğu yüzünden. Bir kere daha öğürüyorum, oysa midem çoktan boşaldı. Elektrikli sandalyeyi sadece filmlerde görmüştüm. Ama şimdi, sanki her gün yazı masamın başına geçtiğimde üzerine oturuyormuşum gibi gözümün önünde.</p>
  <p class="bosluk1"></p>
<p class="str"><i> Gönder,    al. Gönder.</i> Jasmin’in bana mesaj gönderirken harcadığı çabayı hissediyorum, önümde onu görüyorum. Kaleydoskopta bir köşede duruyor, Dario'nun bulunduğunu sandığı kalabalığın içine bakıyor ve göğsü her nefesle inip kalkıyor. Nehirde durup suya dikiyorum bakışımı, suyun aktığı yönü anlamadan. En yüksek cezayı ben çekeceğim, herkes adına. Why not.*</p>
<p class="dnot">*İng. Neden olmasın. -ç.n.</p>
<p>Dario bana doğru yürüyor, beni gördüğünde hissettiği rahatlama yerini öfkeye bırakıyor. Kusmuk kokmadığımı umarak bir sigara yakıyorum.</p>
<p>"Sıçtığımın manyağı," diyor.</p>
<p>"Boşver," diyorum. "Kim bilir başından neler geçmiştir."</p>
<p>"Ne olursa olsun," diyor, "aklını başına toplamalı."</p>
<p>Kim bilir, diye düşünüyorum, bir Hırvatın bir kadına dokunmasına neden dayanamıyor? Bu konuyu daha fazla deşmeyeceğim. Yavaş yavaş geri dönüyoruz.</p>
  <p class="bosluk1"></p>
<p class="str"><i> Bir elektrikli testerenin bağırtısı saatlerdir</i> uykumu dilimliyor. Yine de baygın gibi yatağımda kalıyorum. Kısaca yüzeye ulaşıp da bir gözümü açmayı başarabildiğimde köpeği görüyorum, sırtüstü, dört bacağının dördü de havada, vücudunu uzatabileceği kadar uzatmış halde. Pençeleri seğiriyor. Yine aynı rüyayı gördüm: Elimden kayan, bıraktığım veya yere koyduğum her şey hiçliğin içinde yok oluyor - an geliyor vedalaşmak için elimi uzattığım insanlar da öyle.</p>
<p>Bir tür oturma odasındayım, mobilyalarla sıkış tıkış, tonlarca giysi, yatak eşyası, koyun ve keçi postları etrafa saçılmış. Hatıralar geri vitese takmış, üzerime geliyor: köfteler tavada tıslarken uyumam, Jasmin’in mutfakta akşam yemeğinin kalanını silip süpürmesi. Cam gözleriyle, ayakta zor durur bir halde kanepeyi benim için açması. Yan odada kendisi gibi sarhoş olan babasının horlayıp geğirmesi. Dolapta kitaplar, Almanca Lorca, Rusça Hesse, Fransızca Puşkin. Buraya nasıl geldiğimi hiç hatırlamıyorum.</p>
<p>Birden kendime gelip yataktan fırlıyorum. Bir mobilya parçasına tökezlemeden hareket etmek mümkün değil. İşte köpeğim, işte arabamın anahtarı. Elbiselerim, sırt çantam. Yan gözünde katlanmış bir kâğıt, hummalı bir şekilde Hırvatça sözlüğünü karıştırıyorum: "Eve dönüyorum küçük kadın. Birbirimizi hatırlayacağız, her birimiz kendi dünyasında. D."</p>
<p>Elektrikli sandalyeyi yine hatırlıyorum. Eşyalarımı balkondan aşağı nasıl sallayabileceğimi düşündüğüm anda kapı çalıyor. Jasmin içeri giriyor, duş almış, ayık, gülümsüyor, elinde kahve ve kahvaltı. Midemin bulandığı son gece, yarım saat sonra artık var olmayacak.</p>
  <p class="bosluk1"></p>
<h3 id="sigil_toc_id_15">Son küçük zenci</h3>
<p>My name is Luka*, diye mırıldanıyorum Bosna-Sırp Mordor'unu geçerken. Gelecek kuşaklar unutmasın: Her şey sakin. Öyle sakin ki Banya Luka’da üç saatten fazla kalmıyorum. SFOR üssünün önünde iki İngiliz tankı, giriş kapısında toplarının borularıyla çapraz oluşturmuş; ilkel vatanseverliğimi aktif hale getiriyorum: Almanlar böyle bir şeyi asla yapmazlardı. Acilen Sanski Most’a gitmem lazım, roman karakterlerimden birkaçı orayı daha önce ziyaret etmişti çünkü.</p>
<p class="dnot">*İng. Adım Luka. Suzanne Vega'nın bir parçası. -y.n.</p>
  <p class="bosluk1"></p>
<p class="str"><i>Tahminlerimde yanılmamışım. Sanski Most'ta,</i> karakterlerimin oturduğu otel gerçekten de varmış - salıncaksız, köpek leşsiz ve kelebeksiz de olsa bitkilerle örtülmüş avlu da öyle. Şarap içip oturuyorum, konaklamak için bir yer aramaya çıkamıyorum. Bir kez daha, karar vermek için fazlasıyla güzel bir gün. Büyüyen ay bir bulutla yanağını okşuyor. Ne kadar var daha? İki gün.</p>
<p>Herkes çoktan evine gittiğinde bir ben kalıyorum geriye.</p>
  <p class="bosluk1"></p>
<p class="str"><i>Doktor Dido'nun orada hâlâ satranç oynanıyor. Yerlerin yarısında,</i> bantlı hasır şapkalarını yanlarına masaların üstüne koymuş olan yaşlı erkekler oturuyor. Birkaç dakika izledikten sonra, kaleleri köşelerde aç bırakmamalı diye bağırmak istiyorum. En iyisi içeri girmeyeyim. Boş caddelerde dolaşıyorum, ta ki hâlâ uyanık mıyım değil miyim bilmeyinceye kadar. Sonunda arabada gecelemek için dikkat çekmeyecek bir yer bulmak üzere şehirden ayrılıyorum, Motel Mak’ın otoparkına ulaşıp bir oda tutuyorum.</p>
  <p class="bosluk1"></p>
<p class="str"><i>Köpek günbegün daha sık ve daha hiddetli kaşınıyor</i>, uyandıktan sonra yarım saat boyunca. Benim de üzerimde garip şeyler büyüyor, özellikle ellerimle ayaklarımda, hatta boynumda da. Küçük şişlikler ve kabartılar, kaşınmıyor, ağrımıyorlar. Bir meyve bahçesi kendini böyle hissediyor olmalı.</p>
  <p class="bosluk1"></p>
<p class="str"><i>Güneş salkımsöğüt dallarının arasındaki bir yarıktan tereddütle</i>, biz aşağıdakilerin yine ne işler çevirdiğini merak ederek bakıyor. Sana Nehri üzerindeki köprüde duruyoruz, <i>in cor pore sano*</i> Suda, dibe gömülü su perilerinin uzun saçlarına benzeyen bitkiler yetişiyor, akıntı onları bir yöne doğru tarıyor. Köpekle kavga ediyorum, çünkü yorgun, insanların yoluna çıkıyor, sersemleyerek çocukları korkutuyor ve meyve tezgâhlarına işemek istiyor. Ben de yorgun olduğum için sürekli ona dikkat edecek gücüm yok. Çocukları korkutmuyor veya meyve tezgâhlarına işemiyorum, daha ne!</p>
<p class="dnot">*Mens sana in corpore sano (Lat.) deyişinin diğer bölümü: . . . sağlam vücutta bulunur.-ç.n.</p>
<p>En iyisi araba sürmeye devam etmek. Daha da iyisi ülkenin kalanını Japonlar gibi hızla gezmek; kırk sekiz saat içinde nüfusu binin üzerindeki her yeri görmek.</p>
  <p class="bosluk1"></p>
<p class="str"><i>Evler köy oluşturmak üzere bir araya gelmeye karar verememişler</i>, kendilerinden memnunlar herhalde, her biri kendi saman yığınları ve çitlerle sanlı bahçeleri içinde. Hepsi yıkılmış, sadece yola yakın olanlar değil, kocaman bir masanın üzerindeki sinek bokları gibi dağınık durdukları çukurun ta dibinde olanlar bile. Milisler son çiftçiyi de bulmak için ciplerle bölgeyi taramış olmalı.</p>
<p>Kurşunlarla delik deşik edilmiş bir Ortodoks kilisesinde "Bosna soykırımının yuvası" ve "Defolun! Sırbistan'a!" grafitileri var. İşe yaramış, diye düşünüyorum. Yıkıntılara bir allahın kulu bile dönmemiş.</p>
  <p class="bosluk1"></p>
<p class="str"><i>Eski evlerinin bahçesinde yaşayan</i> pespembe bir evcil domuz ailesiyle tanışıyorum. Priz şeklindeki köselemsi burunlarına dokunabilmek ve kuru, güneşin kızarttığı ciltlerini okşayabilmek için koskoca elma ağacının bütün elmalarını topluyorum. Munis yüzleri ve memnun memnun açıp kapanan ağızları var. İnsanların yokluğundan rahatsız değiller. Gerçekten de altı yıldır tek başlarına mı yaşadıklarını merak ediyorum. Keşke birini yanıma alabilsem. Büyük bir içtenlikle vedalaşıyoruz, sarılmama pek izin vermek istemeseler de.</p>
  <p class="bosluk1"></p>
<p class="str"><i>Sanski Most'tan Bihaç’a giderken</i>, etnik temizlik yapılan ve büyük olasılıkla tamamen mayın döşeli bir arazide terk edilmiş bir domuz ailesi için ağaçlardan elma toplamakla karşılaştırıldığında, bir Alman otobanında saatte 60 km hızla sağ şeritte araba kullanmanın on kat daha tehlikeli olduğuna dair bir istatistik oluşturulabileceğini düşünüyorum.</p>
  <p class="bosluk1"></p>
<p class="str"><i>Hanka’nın pansiyonunda bir yandan köpek yasak,</i> diğer yandan bir gece için on mark ekstra ücret alınıyor. Bu konuyla ilgili müzakereler yirmi dakika boyunca kendi ekseni etrafında dönerken Hanka sardunyaları sulayıp duruyor.</p>
<p>Fiyatına göre oda birçok mobilya sunuyor. Yatağa ulaşmaya çalışırken dizimi sehpaya vurup morartıyor, balkon kapısının jaluzi iplerine ve uzatma kablosuna takılıyor, televizyon antenini büfeden aşağı indiriyorum. Balkona ancak sardunya saksılarını tekmeleyerek yana itebilirsem çıkabiliyorum.</p>
  <p class="bosluk1"></p>
<p class="str"><i>Ne olur ne olmaz on saat uyudum,</i> şimdi de peş peşe kahve sipariş ediyorum. Bütün teraslarda heyecanlı tartışmalar yapılıyor, konuşacak kimsesi olmayanlar da sinirli sinirli bacaklarını sallıyor, cep telefonlarına bakıyor ve kısa bir süre sonra da yollarına devam ediyor. Şişko bir işadamı, VW'sinin anahtarıyla kulak kirini temizliyor, anahtarın ucu dibine kadar işitme kanalında yok oluyor.</p>
  <p class="bosluk1"></p>
<p class="str"><i>"MüslümanbölgesiBihaç" neredeyse</i> 1995 yılının kelimesi olmuştu. Tozlu figürlerin çadır bezleri altında sıkış tıkış bir araya geldikleri, çitlerle çevrili bir parça nadas tarla geliyor aklıma. Ama burası Bosna Light. Zagreb, Bosna’nın başkentinden daha yakın. Doktor muayenehaneleri ve sigorta bürolarında ayarlanabilir dikey perdeler var, avukat bürolarında pirinç levhalar asılı. Bir Doc Martens* mağazası ve bir Flashart kafe'si, rasta saçlar ve iki renge boyalı saçlar var. Aşınmış pantolonlar ve ağır postallar yoksulluğun değil şıklığın işareti. Eski gözetleme kulesindeki müze, dört katta şehrin tarih öncesinden başlayıp yirminci yüzyılın başında sona eren tarihini belgeliyor. Bu kadar, en üst kata giden merdiven kapatılmış.</p>
<p class="dnot">*İngiliz ayakkabı üreticisi. -ç.n.</p>
  <p class="bosluk1"></p>
<p class="str"><i>Bu yüzden de turizm büroları</i> ve elime ilk kez aldığım DİN* A4 formatında kuşe kâğıt broşürler var. Evlerin savaştan önceki ve sonraki fotoğraflarıyla birlikte. "Belki işiniz sizi Bihaç’a getirmeyi başaramadı. Ama sevinç getirmeli." Yarım yamalak İngilizce, bol noktalama işaretiyle. Bu satırları okuyan biri kesinlikle Bihaç'ta bulunmuştur - yani tam da bunları okuduğu anda. Broşür ona dışişleri bakanlığı tarafından gönderilmemiştir. On sayfa boyunca bölgenin doğal güzellikleri övülüyor, bundan başka habire "rafting" kelimesini okuyorum.</p>
<p class="dnot">*DIN: Deutschen Institute für normung. Alman Standartlar Enstitüsü. -y.n.</p>
  <p class="bosluk1"></p>
<p class="str"><i>Bir internet şirketinin büyük pencereleri önündeki </i>bakımlı çimenin üstünde mini bir incir ağacı keşfediyorum. İncirlere veda etmeye fırsat bulamayacağımı sanmıştım. Tıpkı sıcağın, karpuz tarlalarının, Leyla’nın, yabanileşmiş domuz ailelerinin ve tuhaf renkli yeşil nehirlerin gizlice geride kalmasına izin verdiğim gibi. Yaklaştığımda bile incir ağacı koşup kaçmıyor. Jaluzilerin arasından beni izleyen pudralı sarışını umursamaksızın dizlerimi bükmeden çitin üzerinden tırmanıp ağaçtaki iki meyveyi koparıyorum. Birincisini hemen ağzıma atıyorum, tatlı değil ve kabuğu kalın, önemli değil. İkincisini, patlayıp akacak sıvısıyla eşyalarımı yapış yapış yapacak olsa da çantama koyuyorum. Zagreb’e, hatta Viyana’ya götürmek istiyorum.</p>
  <p class="bosluk1"></p>
<p class="str"><i>Bazen kafa ile gözler birlikte bir kamera oluşturduğunda</i> insan kaydettiği resimleri unutmayacağından emin olabilir. Rüzgârın arabanın önünden savurduğu toz bulutunun içinden iki kirli şekil ortaya çıkıyor, biri minicik. Yolun kenarından, birbirinin peşi sıra, ağır ağır yürüyorlar. Yan yana geldiğimizde fren yapıyor, tekerlekleri kaydırarak duruyorum.</p>
<p>Bir yandan arabaya yaklaşmaya, diğer yandan da ondan uzaklaşmaya çalışırken Olga’nın annesi iki kere kendi ekseni etrafında dönüyor, sersemliyor ve az kalsın yere düşüyor. Vücudu bitkin, bir deri bir kemik kalmış. Bir orağı ve kukuletası eksik, yoksa Köpeklerin Ölüm Meleği olabilirdi. Gözlerine dayanmak en zoru: Siyahtan da kara, kuru ve düğme gibi dümdüzler. Olga’nın annesi, bir görevi olduğu için hâlâ hayatta. Son çocuğunu şehre götürmeye çalışıyor.</p>
<p>Nasıl oldu bilmiyorum, ama adının Olga olduğunu derhal anladım. Bütün yolculuk boyunca içten içe onu beklemiştim. Bütün enikler gibi yuvarlak ve ince tüylü, tozun içine çömelmiş, başını eğip annesiyle benim neler yaptığımızı izliyor. Arabadan iniyorum, köpek de burnunu içeriden cama yapıştırıyor. Tesadüf bu ya, turizm broşüründeki doğal güzellikleri aramak üzere yola çıkmadan önce alışveriş de yapmıştım.</p>
  <p class="bosluk1"></p>
<p class="str"><i>Daha ekmeği görmeden </i>Olga’nın annesi üzerime atlıyor. Bana tutunuyor, sanki elleri varmış gibi. Kaçma içgüdüsü, kendisi veya yavrusu için duyduğu endişe, kurtuluş için son şansları olabileceğim umuduna yenik düşüyor. Ayaklarıma kapaklanıyor, karnını ve kocaman sarkık memelerini gösteriyor. Bakarkör düğme gözleri oraya buraya çevriliyor, ama her zaman hiçliğe bakıyor. Onun için beyaz ekmeği parçalıyorum, ilk parçayı elimden kapıp sonrakini kapmak için de birincisini yere bırakıyor. Kalanını yere atıyorum, bagajdan mama çuvalını alıp yarısını otlara döküyorum.</p>
<p>Doğurmak için vahşi doğaya çekilmiş olmalı, insanlardan ve çöplerinden epey uzağa. Olga en az altı haftalık, onu doğurduktan sonra belki de annesi bir daha bir şey yememiştir. Diğer yavrular hariç. Yani belki de Olga, annenin vücudunun kardeşlerinin bedeninden ürettiği sütle beslenmiştir. Son küçük zenci.</p>
  <p class="bosluk1"></p>
<p class="str"><i>Mamanın bir bölümünü yiyip yuttuktan sonra korkuya kapılıyor.</i> Anne aniden tabanları yağlıyor, birkaç metre koşturuyor, dönüyor ve yemeye devam ediyor. Olga bir parça ekmek ele geçirmek için sallanarak geliyor. Anne hırlıyor ve Olga bağırıncaya kadar sırtını ısırıyor. Artık sevilmek için fazla büyümüş. Olga’yı kaportanın üzerine kaldırıyorum. Postunun altında bir kuş gibi; üzerinde et olmayan kırılgan kemikler hissediyorum. Ekmeği maden suyuyla yumuşatıyorum. Ancak ben biraz çiğnedikten sonra yiyor.</p>
<p>Anne yemeğini bitirmeden arabaya binip gidiyorum. İnşallah mama dokunmaz, sonra da yavrusu olmadan çöp yığınlarının, suyun ve geceleyebileceği boş evlerin bulunduğu yirmi kilometre ötedeki köye ulaşabilir.</p>
  <p class="bosluk1"></p>
<p class="str"><i>Olga    pantolonuma, koltuğa, el frenine </i>ve vitesin kırışık yatağına kusuyor. Mendilim yok, pantolonumdaki kusmukları silkelemek için arabayı kısaca durduruyorum. Ben de kusabilsem keşke. Bu yol şimdiye kadar geçtiklerimin en kötüsü. Çukurların üzerinden sadece ağır çekimde geçebiliyorum, aksi halde arabanın altı yere sürtünüyor, ayrıca egzozuma henüz ihtiyacım var. Turizm bürosundaki kızın bana çizdiği şifreli harita taslağındaki yol on beş dakika önce sona erdi. "Son köyden sonra asfaltsız tüm sapakları deneyin. Hepsinde birkaç yüz metre gidin. Bir kayın ağacının gövdesinde bir poşet içinde Strbacki Buk yazan bir kâğıt gördüğünüzde doğru yoldasınız demektir. Ondan sonra dümdüz devam edin."</p>
<p>Una kaynağına giden bu yolu broşürlerine basmalıydılar. Hiç değilse kız bana tek başıma mı gitmek istediğimi sorduğunda şüphelenmeliydim. Demek dümdüz devam edeceğim.</p>
<p>Yer yer çıplak kayalar üzerinden aşağı iniyorum. Acaba geri dönmeyi nasıl başaracağım, merak ediyorum - dünyanın en salak arabası ve kucağımda kusan bir enikle. Ufuk, saf altından bir akşam ışığı oluşturuyor.</p>
  <p class="bosluk1"></p>
<p class="str"><i> İlerlemeyi    sürdürüyorum,  çünkü her yolun bir sonu olmalı</i> ve arabayı döndürme imkânım yok. Vadi göründüğünde bir bakış yetiyor, saçma ama o anda aradığım şeyi bulduğumu anlıyorum. Başka bir şey beklemiştim. Broşüre tekrar bakıyorum.</p>
  <p class="bosluk1"></p>
<p class="str"> Haven't seen each otherfor a long time!* diye yazıyor Una kaynağını anlatan bölümün başlığında. Buraya kadar doğru, çünkü savaş vardı. Metin temiz su, berrak hava ve nehri gördüğünde soluğu kesilerek donup kalan Romalı bir lejyonerden söz ediyor. Bir efsane bunca az olay içeremeyeceğinden lejyonerin, soluk almaya tekrar başladığında "Una!” yani "Tek!" diye bir nara attığını, nehrin de bu şekilde adına kavuştuğunu uyduruyorum. Fotoğrafların altında yeşil suyun büyüsünü anlatan kötü birkaç şiir var, İngilizce çevirileri de kötü.</p>
<p class="dnot">*İng. Uzun zamandır görüşmedik! -ç.n.</p>
<p>Ölümsüz kaynağın bir mayın tarlasının ortasında olduğuna dair tek bir kelime yok, turizm bürosundaki kadın da bahsetmemişti.</p>
  <p class="bosluk1"></p>
<p class="str"><i> İşaretler yol kenarıyla kaynaşmış</i>, arada bir yolun içine giriyorlar. Bulunan tek tük mayınlar sopa ve plastik şeritler kullanılarak oluşturulan karelerle işaretlenmiş. Onların şişko, yeraltına sinerek bekleşen kurbağalar olduklarını hayal ediyorum.</p>
<p>Şeritler yanıp küle dönüşen topraklar üzerinden, çiftliklerin kömürleşmiş iskeletlerinin yanından vadiye, oradan da orman kenarına uzanıyor. Olup biteni gözünün önüne getirmek için hayal gücüne ne hacet. Kurukafalı tabelalara hiç gerek yok. Birkaç dönümlük bir mezar suskun değildir, bana bas bas bağırıyor, kulaklarımı kapatmak istiyorum. Kuşlar ötmüyor. Sadece Una hareketli. Suyu arka tarafta, küçük kaya basamaklarının üzerinden atlaya atlaya çağlıyor.</p>
<p>Yol tombul çam kozalaklarıyla dolu, köpek birini parçalıyor, pullarını koparıyor ve etrafına saçıyor. Bunu yapmasını yasaklıyorum, oysa arabanın yanında manasızca duruyoruz. Olga ön tekerleğin yanına büzülmüş.</p>
  <p class="bosluk1"></p>
<p class="str"><i> Nehre bakmıyorum. Ormana, gökyüzüne de.</i> Küçük köpeği büyük köpeğe bağlıyorum, su içebilmeleri için nehre doğru el yordamıyla yürüyorum. Birisi kıyıda bir parça sabun unutmuş, ilaç gibi geliyor. Ellerimdeki ve pantolonumdaki kusmuğu yıkıyorum. Kaynağı görmüyorum, çağladığı yerleri de. Karşı kıyıdaki en yüksek dağa bakmak için bir anlığına başımı kaldırdığımda yüzünde alaycı bir ifadeyle bana bakıyor. Bir görgü tanığı.</p>
<p>"Burada ülkenin iskeleti açıkta yatıyor. Burada ölüm bereketli doğanın katları arasında yaşıyor." Ve: "Önümüzdeki yüz yıl içinde nehrin dışında hiçbir şeyin hareket etmeyeceği Una’nın kaynağı." Sessizce resim altyazıları hayal ediyorum arka arkaya.</p>
<p>Gitmek istiyorum. Arabaya canlı ulaşmak, arabayı canlıyken döndürmek istiyorum.</p>
  <p class="bosluk1"></p>
<p class="str"><i> Gece saatlerce otoparklarda duruyorum, hareketsiz,</i> sanki binlerce yıl içinde gökyüzünden damlayan bir sarkıtmışım gibi. Köpek yanımda oturuyor, Olga yusyuvarlak olmuş, ceketimin üzerinde uyuyor. Dolunay nehirde yansırken, akan su bir tarafını çekerek onu uzatıyor. Arada sırada kırmızı şarap şişesinden bir yudum alıyorum.</p>
<p>İçime kanca atan bir şeyi koparmaya çalışıyorum. Ne kadar çok çekiştirirsem o kadar çok acı veriyor, acı verdikçe de orada olduğunu biliyorum. Ancak şişe boşaldığında yola koyuluyorum.</p>
<p><br/></p>
<h3 id="sigil_toc_id_16">Kafamın içindeki sessizlik</h3>
<p><i> Astra’yı Zagreb’de teslim ediyorum.</i> Arabanın neler çektiği, bu güzel şehirde ancak içi ve dışının bir çamur tabakasıyla kaplı olmasından, bulanık camlarından ve Bosna’nın bütün küçük dallarıyla otlarının bulunduğu ayak bölmelerinden anlaşılıyor. Anahtarı büroya götürüyor, teşekkür ediyor ve bir daha geriye bakmadan arabayı yolun kenarında bırakıyorum. Sanki hiç ilişkimiz olmamış gibi.</p>
<p>Fener direğinin yanındaki bir çöp kutusunun önünde duruyor ve giymediğim bütün kıyafetlerimi atıyorum. Kitap dolu sırt çantasını yerden güçlükle kaldırıyor, halıyı da sapları el bileğimi kesen bir poşetin içinde taşıyorum. Bir şeyi yere bırakmak zorunda kalmadan bir kerede ancak birkaç metre yürüyebiliyorum.</p>
<p>Olga botlanma âşık oldu, tokaların tıkırtısına göre yönünü buluyor. İstasyonun önündeki parkta kendisinden kırk kat büyük bir dobermanın burnunu ısırıyor. Doberman acı acı bağırıp kaçıyor.</p>
  <p class="bosluk1"></p>
<p class="str"><i> Koskoca hayat, hayal edilmiş.</i> Trende otururken saçma sapan düşünceler geliyor aklıma, mesela bir tanrı var mı yok mu sorusu. Varsa bir eniğe benziyor olmalı, başını eğmiş, öne arkaya atlayan, bazen havlayarak dünyada olup bitenleri izleyen. Büyülenmiş ve korkak, ürkmüş ve aynı anda da doyumsuzca meraklı.</p>
<p>Ellerim yıpranmış görünüyor, kuru, kırışık, sanki bana ait değillermiş gibi. Olga kendi tırnakları olmadığı için benimkileri çiğnerken kompartımanın pencere köşesine sinmiş halde birbirimizin gözlerine bakıyoruz. Artık mamayı kusmuyor, çantanın hem içinde hem dışında oturmak istiyor ve istemediği bir şey olduğunda bir bebek gibi çığlık atıyor. Mülteci olarak biraz daha tevazu gösterebilirdi hani. Köpek için bu komedi gereksiz, bu yüzden de hiç yokmuşum gibi davranarak beni cezalandırıyor.</p>
  <p class="bosluk1"></p>
<p class="str"><i> Kendimi sanki ülke beni katetmiş</i> ve ben kollarım sarkık geride kalırken o evine dönüyormuş gibi hissediyorum. Ziyaret edilmiş gibi.</p>
<p>Sorularımın hiçbirine cevap bulamadım. Karpuzlar nerede yetişiyor? Bilmiyorum. Neden bir McDonald's yok? Neden savaş çıktı, kime karşı, Neretva’nın rengine ne ad verilebilir?</p>
<p>Suyun, diye düşünüyorum, rengi yok ki.</p>
  <p class="bosluk1"></p>
<p class="str"> Dışarıda,  karanlıkta Avusturyalılara ait bir geri dönüşüm merkezi geçiyor: özenle yan yana dizilmiş makineler, karaltı halinde kayıp giden çitler, bir sürü hurda ve alçak bir bina. Bense barışın salt optik olarak bazen tıpatıp savaşa benzediğini düşünüyorum. En azından geceleri.</p>
  <p class="bosluk1"></p>
<p class="str"> Diğer yandan: <i>Her şey bir şeyi hatırlar.</i></p>
  <p class="bosluk1"></p>
<p class="str"><i> İnsanın kendi kafasının içindeki sessizlik en gürültülüsü.</i> Cehennemden sağ çıkmak isteyen, onun sıcaklığını almalı.</p>
<p>Üşüyorum.</p>
<p>Ceketimi yere atıp üstüne oturuyor ve köpeklerle üstümü örtüyorum.</p>
<hr/>
</body>
</html>