<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>kar_kurdu_ve_canavar_ebook-5</title>
    <meta http-equiv="Content-Type" content="text/html; charset=utf-8" />
  

</head>
  <body id="kar_kurdu_ve_canavar_ebook-5" xml:lang="tr-TR">
		<div>
			<p><br /><br /><br /></p>
			<p><br /><br /><br /></p>
			<p id="_idParaDest-4"><st c="0">Canavarı Konuşmamız Gerek!</st></p>
			<p><br /><br /><br /></p>
			<p><st c="26">Mizgin, karnında ziller çalarken, Zeynep’in yol boyunca anlattıklarını dinlemekte zorlandı. </st></p>
			<p><st c="119">“Acıktın sen yine, değil mi?” dedi gülümseyerek. </st><st c="168">“Açken bambaşka birine dönüşüyorsun Mizgin.”</st></p>
			<p><st c="212">“Hı hı. </st><st c="221">Annemin tarhana çorbası olsa da içsem. </st><st c="260">Şöyle yeşil soğanlı falan. </st><st c="287">Şu bir türlü bulunamayan kurt kadar açım.”</st></p>
			<p><st c="329">“Aman yanlışlıkla gümbürtüye gitmeyeyim de! </st><st c="374">Beni de yersin sen.”</st></p>
			<p><st c="394">“Yok artık! </st><st c="407">Yemem, yani şimdilik.”</st></p>
			<p><st c="429">Kahvenin önünden geçerlerken, işi gücü olmayan adamlara baktılar. </st><st c="496">Kahvenin sahibi, kızını okula göndermiyor, çırak olarak yanında çalıştırıyordu. </st><st c="576">Ne zaman kahvenin önünden geçseler, üzerlerindeki önlüklere kızın gözü takılır, elindeki tepsi devrilirdi. </st><st c="683">Sonrasında babası ne yapardı, bilinmez. </st><st c="723">O kadarını görmek istemezlerdi. </st></p>
			<p><st c="755">Çay bardakları kırılınca, kızının harçlığından kestiğini, annesi Mizginlere geldiğinde ağlayarak anlatmıştı. </st><st c="864">“Koca koca adamların arasında işi ne? </st><st c="902">Okusun diyorum, dinlemiyor,” diyordu. </st><st c="940">O zamanlar, okula gidebildiği için kalbinde cıvıldayan kuşu, o kıza hediye etmek isterdi Mizgin. </st></p>
			<p><st c="1037">İki arkadaş, başlarını öne eğerek hızlıca kahvenin önünden geçti. </st><st c="1103">Sonraki sefere, sırf o kızı üzmemek için yollarını değiştirmeye karar verdiler. </st></p>
			<p><st c="1183">Güm güm güm... </st></p>
			<p><st c="1198">“Ağlattın kapıyı be Mizgin! </st><st c="1226">Yeter, duyduk!” </st></p>
			<p><st c="1242">Kapıyı açan, Aksak Birindar’dı. </st></p>
			<p><st c="1274">Gluk... </st><st c="1282">Mizgin öksürmeye başladı. </st><st c="1308">Tükürüğünü yanlışlıkla soluk borusuna göndermişti. </st><st c="1359">Korktuğunda genelde böyle olurdu. </st></p>
			<p><st c="1393">“Bir daha yapmam,” dedi.</st></p>
			<p><st c="1417">“Nerelerdeydin sen? </st><st c="1438">Okula gönderiyoruz diye iyice yoldan çıktın.”</st></p>
			<p><st c="1483">“Canavar gitti mi?”</st></p>
			<p><st c="1503">“Ne canavarı? </st><st c="1518">Ateşin mi var senin nedir?”</st></p>
			<p><st c="1545">“Hani var ya...” dedi Mizgin. </st><st c="1576">“Gece görmüştüm, anneme bahsetmiştim.”</st></p>
			<p><st c="1614">“Okul sana yaramadı. </st><st c="1636">Boş şeylerle doldurdular kafanı, sonunda delirttiler seni. </st><st c="1695">Canavarmış!”</st></p>
			<p><st c="1707">Mizgin, salona geçtiklerinde, ona kızarsa fırlatır diye ilk önce terlikleri topladı. </st><st c="1793">Sehpanın üzerindekileri kaldırdı. </st><st c="1827">Soba cayır cayır yandığı hâlde, yanındaki odunları sobanın deliğinden salıverdi. </st><st c="1908">Gürleyen soba mıydı, kalbi miydi emin olamıyordu. </st></p>
			<p><st c="1958">Babası, ortalığı topladığını ve annesine yardım ettiğini düşünüp gülümsedi. </st><st c="2034">Kızının onunla konuşma yapmaya hazırlandığının farkında değildi. </st></p>
			<p><br /></p>
			<p><st c="2099">“Canavarı konuşmamız gerek,” dedi Mizgin cesaretle.</st></p>
			<p><span><st c="2150">“Bak hâlâ canavar diyor!”</st></span></p>
			<p><st c="2176">“Evet, diyorum! </st><st c="2193">Çünkü anneme zarar veriyor.”</st></p>
			<p><st c="2221">Sus pus... </st><st c="2233">Harlayan ateş mum gibi eriyip söndü. </st><st c="2270">Sibirya’dan gelen soğuk, Mizgin’in babası ile arasına bir daha çıkmamak üzere girdi.</st></p>
			<p><span><st c="2354">“Dinliyorum...”</st></span><st c="2370"> dedi homurdanarak Birindar. </st></p>
			<p><st c="2399">“Geceleri sen yokken o geliyor. </st><st c="2431">Senin yokluğunu ve elektriklerin gitmesini fırsat biliyor. </st><st c="2490">Önünü göremediği için ne varsa atıp saçıp kırıyor. </st><st c="2541">Annem de ona engel olmak isterken yaralanıyor. </st><st c="2588">Gözü mor, fark etmedin mi? </st><st c="2615">Kolu da acıyor hem.”</st></p>
			<p><st c="2635">Çıt yok... </st><st c="2647">Devam etti:</st></p>
			<p><st c="2658">“Çıkardığı homurtu ve gürültüden onun bir erkek olduğunu düşünüyorum. </st><st c="2729">Senin boylarında ve kilonda. </st><st c="2758">Yalnız onun elleri yok, bir tuhaf, onun yerine mor çiçekler var. </st><st c="2823">Vurup kırmak, morartmak yerine o çiçeklerden verse daha güzel olmaz mı? </st><st c="2895">Belki de nasıl davranacağını bilmiyordur baba. </st><st c="2942">Konuşayım derken kırıp döküyordur. </st><st c="2977">Onunla konuşmalıyız. </st><st c="2998">Bizimle yaşamaya karar verdiyse o canavarı eğitmeliyiz baba. </st><st c="3059">Mesela, çok sinirlenirse uzatıp çiçek dağıtsın, ona kadar falan saysın, ne bileyim ben. </st><st c="3147">Yoksa...”</st></p>
			<p><span><st c="3156">“Yoksa ne Mizgin?” </st></span></p>
			<p><st c="3176">“Yoksa ben karışmam. </st><st c="3197">Bütün köye, ‘Canavar, anneme zarar veriyor ve babam da korumuyor!’ derim.”</st></p>
			<p><span><st c="3271">“Terlikleri toplayıp öyle uzaktan karşıma geçmekle, uzak durmakla yanına gelemeyeceğimi mi sanıyorsun?” </st></span></p>
			<p><st c="3376">“Korkmuyorum baba!” diyerek topladığı terlikleri babasının önüne koydu. </st></p>
			<p><st c="3448">Aksak Birindar ne diyeceğini bilemedi. </st><st c="3487">Tırnaklarının ucuna kadar kırmızılara boyandı. </st><st c="3534">Eliyle göğsünü ovuşturdu. </st></p>
			<p><span><st c="3560">“Sen yüz veriyorsun şu kızına. </st><st c="3591">Maşallah, dili pabuç kadar!”</st></span></p>
			<p><st c="3619">Pabuç kadar başına taş düşsün, diyecek oldu ama ne gönlü ne de dili vardı söylemeye Mizgin’in. </st><st c="3715">Ne kadar kızarsa kızsın yapamadı. </st><st c="3749">İnsan babasını seçemez sonuçta. </st><st c="3781">Başını kararlı ve tavırlı bir şekilde hızlıca çevirip arkasına döndü. </st><st c="3851">O sırada annesi, salonun girişinde, elinde çay tepsisi, Mizgin’i izliyordu. </st><st c="3927">Ağzı bir karış, gözleri fal taşı gibi açık kalmıştı. </st></p>
			<p><st c="3980">“Kızım yine kiminle konuşuyorsun? </st><st c="4014">Mizgin’im, etme böyle. </st><st c="4037">Ne derdin var kızım? </st><st c="4058">Duvara mı konuşuyorsun, ne anlatıyorsun?” </st></p>
			<p><st c="4100">Gözyaşlarını tutamadı ve tepsiyi bir kenara bırakıp kızına sarılmaya çalıştı. </st><st c="4178">Eliyle onu uzaklaştırdı Mizgin. </st></p>
			<p><st c="4210">“Prova yapıyorum anne. </st><st c="4233">Babamla şu an konuştuğumu hayal ediyorum. </st><st c="4275">Erken gelirse onunla konuşacağım. </st><st c="4309">Canavar gelirse hazırlıklı olmalıyız.”</st></p>
			<p><st c="4347">“Mizgin’im sana kaç kere söyleyeceğim, canavar diye bir şey yok evimizde. </st><st c="4422">Kendi kendine konuşup beni deli etme!”</st></p>
			<p><st c="4460">“O zaman gözün neden mor anne ha, söyle? </st><st c="4502">O sakar yaratık, yine yüzüne savurmak istedi elini değil mi? </st><st c="4563">O mor çiçeklerin dikenleri var, nasıl görmezsin. </st><st c="4612">Gözüne battı işte, gözüne battı! </st><st c="4645">Çünkü o konuşmayı bilmiyor, sevmeyi bilmiyor. </st><st c="4691">Öğretilmesi gerek.” </st></p>
			<p><st c="4711">Hıçkırıklara boğulmak için bundan daha güzel bir zamanlama olamazdı. </st></p>
			<p><st c="4780">“Kızım ne mor çiçeği?” </st></p>
			<p><st c="4803">O da bir yandan ağlıyordu. </st></p>
			<p><st c="4830">Mizgin, daha fazla devam edemeyecekti. </st><st c="4869">Pata pata, kararlı ve sinirli bir şekilde odasının kapısını çarpıp yüzüstü yatağa uzandı. </st><st c="4959">Sesinin duyulmasını istemiyordu. </st><st c="4992">Annesi ona inanmazsa kimse inanmazdı. </st><st c="5030">Bir yandan ağlayıp, bir yandan burnunu silip türlü türlü senaryolar düşündü. </st></p>
			<p><st c="5107">O canavara, dünyanın kaç bucak olduğunu gösterecekti!</st></p>
			<p><br /></p>
			<p><st c="5160">Sabahın köründe kapı, telaşlı telaşlı vurulunca korkuyla uyandı. </st><st c="5226">Cumartesi, Mizgin’in en sevdiği günlerdendi ve kapıyı kırmaya çalışan, onun azıcık daha uyumasını istemiyordu. </st><st c="5337">Poff! </st><st c="5343">Yorganı kulaklarının üzerine çekse konuşmaları daha az duyacağını düşündü. </st><st c="5418">Sesler boğuk geliyor, üstelik gece sakarlığı ile onu bunu kırmayı alışkanlık hâline getiren canavarın da homurdanmaları duyuluyordu. </st><st c="5551">Gece yatıya kalmıştı anlaşılan. </st><st c="5583">Şu cesaretini bir toplasın, geldiği yere gönderecekti ama korkuyordu. </st><st c="5653">Yardıma ihtiyacı vardı, o kesin!</st></p>
			<p><st c="5685">“Oğlum Birindar!” dedi muhtar. </st><st c="5717">“Ne işin var sıcak yatağında? </st><st c="5747">Köyde tavuk, keçi meçi bir şey kalmadı.”</st></p>
			<p><st c="5787">Muhtar’ın üşüttüğü şey, sadece ciğerleri değildi anlaşılan. </st><st c="5848">Ne Birindar’ından bahsediyordu? </st><st c="5880">Birindar eve uğruyor mu ki diye sormak gerekirdi. </st></p>
			<p><st c="5930">Üstündeki yorganı fırlatıp kapıya koştu. </st><st c="5971">Babasını görmek, sesini duymak istiyordu. </st><st c="6013">Sibirya soğuğuna teşekkürlerini sunarak girişe varmıştı ki, kapı ardından çat diye kapanıverdi. </st><st c="6109">Sadece, babasının ensesini ve botlarını görebildi. </st></p>
			<p><st c="6160">“Kaçırdım yine annem. </st><st c="6182">Lütfen bana canavarın da gittiğini söyle, lütfen!”</st></p>
			<p><st c="6232">“Gitti kızım gitti.” Bıkkın ve teslim olmuş görünüyordu annesi. </st><st c="6297">“Uzun uzun kahvaltı edelim mi kızım? </st><st c="6334">Sobanın üstünde ekmek de kızartırız, maşanın üzerine peynir de koyarız. </st><st c="6406">Heidi’nin dedesi gibi, ne dersin kuzum?” </st></p>
			<p><st c="6447">“Yaşasın, en sevdiğim!” diyerek boynuna sarıldı annesinin, yanaklarını öpücüklere boğdu. </st><st c="6536">Mizgin’in annesi, çocukluğunda izleyebildiği tek çizgi filmin Heidi olduğunu anlatmıştı daha önce. </st><st c="6635">O zamanlar televizyonları siyah beyazmış. </st><st c="6677">Televizyonu olmayanlar, akşama çay içmeye gelirlermiş. </st><st c="6732">“Çıt çıkmazdı kimseden kızım, çaylar bütün soğurdu...” </st></p>
			<p><st c="6787">Gece yarısı oldu mu, İstiklâl Marşı okunmaya başlarmış. </st><st c="6843">Hep beraber ayağa kalkar, selam duruşa geçerlermiş. </st><st c="6895">Sonra </st><span><st c="6901">dıınnn</st></span><st c="6907"> ve yayın kesilirmiş. </st><st c="6929">Şimdi, yine cumartesi günleri aynı çizgi film çıkınca, annesinin çocukluğunda izlediği filmi seyrettiği için mutlu oluyordu.</st></p>
			<p><st c="7053">“Bu kez pikniğe gitmişiz gibi olsun kızım. </st><st c="7097">Yer sofrası kurdum. </st><st c="7117">Şu halının desenleri, kırlardaki çiçekler olsun. </st><st c="7166">Peynirimiz ve ekmeğimiz de kızardı. </st><st c="7202">Azıcık tereyağı da sürelim. </st><st c="7230">Keçi sütü de var. </st><st c="7248">Oh mis gibi. </st><st c="7261">Yakında keçi de kalmayacak ya köyde.”</st></p>
			<p><st c="7298">“Kar kurdu yüzünden mi annem?”</st></p>
			<p><st c="7329">“Öyle ya kızım, ne açmış hayvan. </st><st c="7363">Bulduğunu yutuyor.”</st></p>
			<p><st c="7382">“Ama annem, belki yavruları vardır. </st><st c="7419">Hem ne yapsın soğukta?”</st></p>
			<p><st c="7442">“Doğrusun kızım ama ne yapalım. </st><st c="7475">Bütün ahali onu aramaya çıktı. </st><st c="7506">Muhtar, düşmanım da düşmanım, diyor.”</st></p>
			<p><st c="7543">“Onun kafası biraz kal...”</st></p>
			<p><st c="7570">“Şşşt kızım, deme öyle.”</st></p>
			<p><st c="7595">“Demedim tamam demedim, kızdırmasın o da beni. </st><st c="7643">Zavallı hayvandan ne istiyorlar?”</st></p>
			<p><st c="7676">Mizgin, tereyağlı ve kızarmış peynirli ekmeğini ağzına atarken, annesinin artık sararmaya başlamış yarasına baktı. </st><st c="7792">Lokmalar boğazına dizildi. </st><st c="7819">Tek bir lokma daha canı istemedi.</st></p>
			<p><st c="7852">“Anne, neden okula gitmedin?”</st></p>
			<p><st c="7882">“Kızım anlattım ya daha önce.”</st></p>
			<p><st c="7913">“Olsun bir daha anlat.”</st></p>
			<p><st c="7937">“Mizgin kuşum, biz çocukken sadece ilkokula gidiliyordu köyde. </st><st c="8001">Başarılı olanlar, özellikle kızlar öğretmen olsun diye sonrasında da okuyorlardı. </st><st c="8083">Öğretmen okulu mu ne, işte ondan. </st><st c="8117">Ben de çok seviyordum okumayı. </st><st c="8148">Bazen insanlar gazetelerini okuduktan sonra yola atarlardı. </st><st c="8208">Çok da azdı ya okuyan, gene de buluyordum sağdan soldan. </st><st c="8265">Onları alıyordum yerden, bir güzel düzeltip okuyordum.</st></p>
			<p><st c="8319">Öğretmenim babamla konuşmuştu; okusun bu, çok başarılı diye. </st><st c="8381">Yalvardım babama, ‘Ne olur beni gönder!’ dedim. </st></p>
			<p><st c="8429">‘Yurda göndermem...’ diye tutturdu. </st><st c="8465">‘Yanına bir arkadaş bulursan bizim köyden, size ev açarım, okuturum seni,’ dedi. </st></p>
			<p><st c="8546">Bütün köyü günlerce ev ev dolaştım, arkadaşlarımı ve ailelerini ikna etmeye çalıştım. </st><st c="8632">Kız kısmısı okur mu uzaklarda diye, izin veren çıkmadı. </st><st c="8688">Eh işte deden de ‘Seni yalnız gönderemem,’ diyerek beni okula yollamadı.”</st></p>
			<p><st c="8761">“Annem, belki şimdi öğretmen olacaktın.”</st></p>
			<p><st c="8802">“Hem de ne öğretmen kızım. </st><st c="8830">Çok istiyordum, olmadı. </st><st c="8854">Sen oku yeter ki zeytin gözlüm.”</st></p>
			<p><st c="8886">“Annem,” dedi kalbi sıkışarak, “kurda ne yapacaklar?”</st></p>
			<p><st c="8940">“De haydi, kahvaltını bitir. </st><st c="8970">Çocuklara göre değil bu konular.”</st></p>
			<p><st c="9003">“Zaten, canavardan bahsettiğimde de böyle yapıyorsun!”</st></p>
			<p><st c="9058">“Etme kuzum, deme öyle, bırak şu canavarı!”</st></p>
		</div>
	<div id="charCountTotal" value="9102"></div></body>
</html>
