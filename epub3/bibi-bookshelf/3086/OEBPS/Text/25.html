<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><span class="font4" style="font-weight:bold;"><a id="egv25">“</a>Milletimin insanca yaşaması için çabalarken belki de kendi insanlığımı kaybetmiştim.”</span></h2>

  <h2><span class="font4" style="font-weight:bold;"><br /></span></h2>

  <p><span class="font4" style="font-weight:bold;font-style:italic;">Merhaba Ester, (8. Gün, Öğleden Sonra)</span></p>

  <p><span class="font4" style="font-weight:bold;font-style:italic;"><br /></span></p>

  <p><span class="font4">Öğle vakti durdu yağmur ama her an yeniden başlayacakmış gibi kurşun rengi bulutlarla kaplıydı gökyüzü. Yazmaya ara verip yemeğe indim. Merdivenlerin başındaki mermer&nbsp;sütunun altında bekliyordu Reşit. Heyecanlı bir hali vardı;&nbsp;ne tedirgindi ne de kaygılı. Hoş bir telaş içindeydi. Beni fark&nbsp;edince aceleyle yanıma geldi.</span></p>

  <p><span class="font4">“Şehsuvar ağabey senin İngilizcen fena değildir? İngiltere’den bir yazar gelmiş. Genç bir hanım. Polis romanları mı ne yazıyormuş. Öğle yemeğinde ona eşlik edeceğim. Hani&nbsp;belki sen de katılırsın dedim...”</span></p>

  <p><span class="font4">Aklıma Abdülhamit geldi, hâlâ sultan olsaydı eminim çok hoşlanırdı bu İngiliz hanımla tanışmaktan ama ben hiç de&nbsp;öyle bir haletiruhiye içinde değildim.</span></p>

  <p><span class="font4">“Beni affet Reşit, yapmam gereken işler var.”</span></p>

  <p><span class="font4">Sıkıntıyla yüzünü buruşturdu.</span></p>

  <p><span class="font4">“Tüh yahu. Benim İngilizcem kâfi olur mu ki?”</span></p>

  <p><span class="font4">Elimle omzuna vurdum.</span></p>

  <p><span class="font4">“Olur, olur, sen halledersin. Hem belki de kadın Fransızca biliyordur... Sahi öğleden sonra ne yapıyorsun. Cezmi’ye birlikte gidelim mi?”</span></p>

  <p><span class="font4">Bir an düşündü.</span></p>

  <p><span class="font4">“Gelemem, otelin sahibiyle toplantımız var. Geç saatlere kadar sürer. Malum İstanbul’daki oteller arasında rekabet&nbsp;kızıştı. Büyük Londra Oteli neyse de Tokatlıyan’la acayip çekişiyoruz. Her konuda bir kalite yarışı var. Beni mazur gör,&nbsp;başka zaman birlikte gideriz...”</span></p>

  <p><span class="font4">Konuşmasını bitirmişti ki, genç bir hanım belirdi yanımızda.</span></p>

  <p><span class="font4">“Hello, Mister Reşit...”</span></p>

  <p><span class="font4">İnce, uzun yüzlü, solgun benizliydi, maviye çalan yeşil gözleri zekice bakıyordu. Bizim otel müdürü anında toparlandı.</span></p>

  <p><span class="font4">“Hello Mrs. Christie.”</span></p>

  <p><span class="font4">Söylediğinin aksine gayet akıcı bir şekilde konuşmaya başlamıştı Reşit. Niye kendine güvenmemişti ki? Hep kendimizi eksik bulacağız, hep ezik hissedeceğiz ya... Açıkçası biraz da&nbsp;canım sıkılmıştı, kadını o kadar önemsemişti ki, benim hemen yanında ayakta dikildiğimi unutmuş gibiydi. Ama yanılmışım, İngiliz yazarla yemek salonuna yürümeden önce&nbsp;bana döndü.</span></p>

  <p><span class="font4">“Emin misin Şehsuvar ağabey, bize katılmayacak mısın?” diye ısrar etti. “Romanlardan filan konuşurdunuz.”</span></p>

  <p><span class="font4">“Yok, yok Reşit, hiç edebiyat konuşacak halim yok, size afiyet olsun.”</span></p>

  <p><span class="font4">Genç kadın da bana dönmüştü. Başımı usulca eğerek selamladım, o da buruk bir gülümsemeyle karşılık verdi. Buruk diyorum, sahiden kederli bir hali vardı genç kadının. Bakışlarım ellerine kaydı, evet, nikah yüzüğü vardı. Evlilik&nbsp;kötü mü gidiyordu, yoksa kocasını mı özlemişti, kim bilir&nbsp;ne? Başımda o kadar çok bela vardı ki, hiç tanımadığım bir&nbsp;yazarın dertlerine kafa yoracak halim yoktu. Restoranda da&nbsp;masalarından mümkün olduğunca uzak bir yere oturdum.&nbsp;Ama ne zaman bakışlarım onlara kaysa, Reşit’in hiç de sıkıntı içinde olmadığını, aksine büyük bir şevkle kadın yazara&nbsp;bir şeyler anlattığını görüyordum. Kadın çok alakadar değildi aslında, sanki ayıp olmasın diye dinler gibiydi. Dediğim&nbsp;gibi bir sıkıntısı vardı; ne kadar saklamak istese de bir türlü&nbsp;başaramadığı derin bir keder. Aynaya baktığımda kendi gözlerimde görmeye alışkın olduğum keder.</span></p>

  <p><span class="font4">Neyse, karnımı doyurduktan sonra yine çıktım odama. Otelden ayrılmadan birkaç satır daha yazmak için oturdum&nbsp;masanın başına...</span></p>

  <p><span class="font4">1910 yazı...</span></p>

  <p><span class="font4">Evet, senden ayrıldıktan sonra o keder beni hiç terk etmedi. Kendi yarasına âşık bir mazoşist gibi gittiğim her yere taşıdım hasretini. O milletler kapışmasında, o siyaset hengamesinde vatan allak bullak olurken, aynamın kenarında,&nbsp;arada bir gözüme ilişen bir kartpostal değildin sen. İçten&nbsp;içe sızlayan bir kalp ağnsıydın ki, sadece o debdebeli günleri değil, bütün bir ömrü benimle birlikte yaşayacaktın. Hiç&nbsp;mübalağa etmiyorum, ikinci bir zihin gibiydin kafatasımın&nbsp;içinde, ikinci yürek gibiydin göğüs kafesimde. Hatıralardan&nbsp;bahsetmiyorum; şimdiki gibi o gün de, ne yaptığın, kiminle&nbsp;olduğun büyük meraktı benim için, büyük kaygı, büyük kıskançlık. Paris’te ne yapıyordun? Bensiz okuduğun kitaplar,&nbsp;izlediğin piyesler, gezdiğin sokaklar her biri ayrı bir ızdırap&nbsp;vesilesiydi.</span></p>

  <p><span class="font4">“Ya sen ne yaptın? Başka kadınlar, başka kızlar olmadı mı hiç?” dediğini duyar gibiyim. Sana yalan söylemeyeceğim.&nbsp;Evet, başka kadınlar oldu. Bilhassa Dersaadet’te ilk seneler&nbsp;içinde oldukça karışık bir hayat yaşadığımı itiraf etmeliyim.&nbsp;Muhalifleri, casusları tespit etmek, takip etmek dışında kalan zamanlarımızın büyük kısmını Cadde-i Kebir’de geçiriyorduk. Mekteb-i Sultani’den arkadaşım Arşak Boğosyan’la&nbsp;karşılaşmamızın ardından başlamıştı bu yarı sefahat hayatı.</span></p>

  <p><span class="font4">Mektepte sıra arkadaşımdı Arşak Boğosyan. Zayıf bir çocuktu, ben korurdum öteki oğlanlardan. Tembeldi de; ödevlerinin çoğunu ben yapardım, ama kafa dengiydi, çok da temiz kalpliydi. Sivas’ta uçsuz bucaksız toprakları varmış.&nbsp;Okul başlayacağı zaman, hayatta tadamayacağım lokumlar,&nbsp;şekerlemeler, çikolatalar getirirdi. Şehir Hatları vapurunda&nbsp;karşılaşmıştık Arşak’la, hemen sarmaş dolaş olduk. Ağabeyi Bedros’la birlikte kuyumcu dükkânı açmışlar Kapalı Çarşı’da. Cadde-i Kebir’de üç katlı bir bina satın almış, iki katını&nbsp;kendilerine ayırmışlardı. Bedros’u da tanırdım, kardeşinin&nbsp;aksine iri yarı, herkül gibi bir delikanlı. Her ikisi de babalarının gözbebeği. Çok sevindi Arşak beni gördüğüne, mezun olduktan sonra hiç karşılaşmamıştık. Daha o gece çıktık&nbsp;Galata’ya, arkası da geldi tabii. Çok geçmeden, pahalı randevuevlerinin ve Cadde-i Kebir meyhanelerinin müdavimi&nbsp;olmuştuk. Hayır, hiç de romantik bir tarafı yoktu bu gecelerin, tümüyle hayvani hazların peşindeydim, genç bedenimin&nbsp;açlığını yatıştırmaya çalışıyordum. Evet, aldığım maaşın yarısından fazlasını etlerini satmak zorunda kalan o zavallı kadınlara ödüyordum. Çoğu zaman hesap ödetmiyordu Arşak.&nbsp;Kabul etmeyince de hep aynı şeyleri söylüyordu: “Mektebi&nbsp;senin sayende bitirdik oğlum, yoksa daha ilk sene verirlerdi&nbsp;tasdiknameyi elime. Sus ve otur oturduğun yerde, çünkü ne&nbsp;yaparsam yapayım borcumu ödeyemem sana.”</span></p>

  <p><span class="font4">Ama sonra ustalaştım, Pera Palas’ta yahut Tokatlıyan Otel’de kendilerine macera arayan Frenk zenginlerinin cesur&nbsp;hanımlarıyla münasebetlerimi ilerlettim... Taksim Bahçesi’nde vals çalan bir Macar Orkestrası mı gelmiş, hadi oraya,&nbsp;Maksim’de caz mı çalınıyormuş, tamam bu gece de oraya...&nbsp;işin en iyi tarafı artık bizim Arşak’ın parasına ihtiyacım kalmamış olmasıydı. Üstelik benimle birlikte olan kadınlar seve&nbsp;isteye yapıyorlardı bu işi. Hatta elçilerden birisinin karısı&nbsp;fena halde yakmıştı abayı bana. Az kalsın büyük bir skandal&nbsp;kopacaktı. Allahtan bir vazife çıktı da, Mısır’da bir ay kadar&nbsp;kalıp kurtuldum bu tutkulu madamdan. Ama hiçbiri, en küçük bir iz bırakmadı kalbimde; ne Cadde-i Kebir’in ellerine,&nbsp;dillerine mahir fahişeleri, ne romantik bir aşk için garantili&nbsp;hayatlarından vazgeçmeye hazır varlıklı kadınlar... Sadece&nbsp;kirli bir utanç kaldı ruhumda ve bedenimde kirli mahcubiyet... Elbette Basri Bey de fark etmişti bu sefahat âlemlerini.&nbsp;Hiç itiraz etmedi ama,</span></p>

  <p><span class="font4">“Vakti gelmiş Şehsuvar,” dedi manidar bir gülümsemeyle. “Seni baş göz etmeliyiz artık.”</span></p>

  <p><span class="font4">Sadece o mu? Madam Melina da rahat bırakmıyordu. “Ee kuzum, yok mu bir kısmet, evlendirelim seni,” diyerek başımın etini yiyordu. Belki annemi erken kaybetmeseydim,&nbsp;Selanik’ten münasip bir Müslüman kızı bulurdu bana. Tüm&nbsp;analar gibi onun da en büyük hayali mürüvvetimi görmek,&nbsp;torunlarını kucağına almaktı. Olmadı, hem hayırsız oğlu,&nbsp;hem vakitsiz ecel müsaade etmedi buna. Evet, o sonbahar&nbsp;hiç beklenmedik şekilde kaybettim annemi. Hastalığını hiç&nbsp;söylememişti bana.&nbsp;&nbsp;&nbsp;&nbsp;</span></p>

  <p><span class="font4">“Boşuna üzmeyelim çocuğu,” demiş teyzeme. “Mühim vazifeleri var payitahtta.”</span></p>

  <p><span class="font4">Haberim olsa bir faydam olur muydu bilmiyorum ama gözlerini kapamadan önce, annemi son bir kez görememek&nbsp;kötü etkiledi beni. Kendimi mühim vazifelere adamış, ulvi&nbsp;gayelerin peşinde koşarken hayatımdaki en önemli insanı&nbsp;umursamamıştım. Milletimin insanca yaşaması için çabalarken belki de kendi insanlığımı kaybetmiştim... Derin bir sızı&nbsp;vardı içimde, aynı zamanda hiçbir zaman silinmeyecek bir&nbsp;utanç... Hayır, o yaşlı kadını değil, kendimi hayal kırıklığına&nbsp;uğratmıştım. Babama üzülmüştüm elbette ama öldüğünde çocukluktan gençliğe yeni geçiyordum, onun bir vatanperver olmasından duyduğum gurur, kederimi bastırmıştı. Ne de olsa&nbsp;babam sürgünde bir kahraman olarak gözlerini kapamıştı. O&nbsp;bir hürriyet şehidiydi, onun ölümüne üzülmek şanlı hatırasını kirletmek anlamına gelirdi. Ama annemin ölümü, yaşarken varlığını pek de önemsemediğim bu aziz insanın kaybı,&nbsp;şimdi bir tokat gibi çarpıyordu vefasızlığımı suratıma. Sadece&nbsp;acıyla değil, derin bir pişmanlıkla yanıyordu yüreğim...</span></p>

  <p><span class="font4">Annemin cenazesi bahçede bekliyordu; yıkanmış, dualanmıştı. Üzerine nakışlı yaşmağını örttükleri bir tabutun içindeydi... Bahçede, evin her yerinde insanlar vardı. Muhtemelen hepsini tanıyordum ama hiçbirini hatırlamıyordum, hatırlayamıyordum. Sanki başka bir dünyadan gelen&nbsp;mahluklar gibi öylece bakıyordum yüzlerine. Herkes metin&nbsp;olmamı söylüyordu, başsağlığı diliyordu. Kim bu insanlar diyordum kendi kendime, ne zaman girmişlerdi hayatımıza?&nbsp;Sadece annemi düşünmek istiyordum, sadece onu hissetmek, sadece onu hatırlamak... Yıllardır umursamadığım, hep&nbsp;yanımda olan, engin gönüllü, o çilekeş kadını. Neden beni&nbsp;yalnız bırakmıyorlardı ki? Neden annemin aziz hatırasıyla&nbsp;baş başa kalmama izin vermiyorlardı? Elbette kimse duymuyordu bu sessiz çığlığımı. Kadınlar ayrı odada, erkekler ayrı&nbsp;odada ellerini açmış Allah’a yakarıyorlardı... Ağlayanlar vardı ama anneme değil, kendi ölülerine ya da kendi ölümlerine... O acımasız kahır gitgide daha da koyulaşıyordu içimde.&nbsp;Suçluluk duyuyordum, alabildiğine suçluluk... Ama artık ne&nbsp;gelirdi elden?</span></p>

  <p><span class="font4">Sonunda yola çıkıldı, hatırı sayılır bir kalabalıkla götürdük annemin tabutunu mezarlığa. Bu kadar ahali bana duyulan saygıdan değil, bir zamanlar Selanik Maarif Müdürü olan babam Emrullah Bey’in yüzü suyu hürmetine gelmişti&nbsp;cenazeye. Annemin yaşlı ve bitkin bedenini o nemli toprağa verinceye kadar terk etmediler beni. Gösterişten değil, samimi bir alakaydı bu; bana duydukları merhametten değil,&nbsp;anneme duydukları sevgiden, saygıdan. Nihayet, son toprak&nbsp;da atıldı, nihayet bitti her şey... Ama insanlar bırakmak istemiyordu beni, yine iyilikten, yine alakadan. Fakat yalnız&nbsp;kalmam, annemle dertleşmem gerekiyordu. O sebepten kabalaştım biraz. Sert bir üslupla ikaz ettim herkesi.</span></p>

  <p><span class="font4">“Karışmayın lütfen, ben biraz daha kalacağım mezarın başında. Lütfen kendi halime bırakın.”</span></p>

  <p><span class="font4">İtiraz edeceklerdi ki hoca anlayışlı adammış,</span></p>

  <p><span class="font4">“Bırakın Şehsuvar Bey’i,” diye destekledi beni. “Sorgu meleklerini oğlunun karşılaması evladır. Hadi, hadi biz gidelim artık.”</span></p>

  <p><span class="font4">Yine de hemen ayrılmadılar mezarın başından, birer ikişer çözülmeleri dakikalar aldı. Sonunda yalnız kalmıştık annemle. Neden oturup uzun uzun konuşmamıştım ki onunla, neden dertlerimi hiç açmamıştım? Ya annem, o neden anlatmamıştı düşündüklerini bana? Neden sıkıntılarından söz&nbsp;açmamıştı hiç? Hastalığını bile saklamıştı benden. Neden olacak, beni üzmemek için. O kadar dert arasında bir de kendi&nbsp;hastalığıyla beni meşgul etmemek için. Keşke etseydi, keşke&nbsp;onu düşünmemi sağlasaydı biraz. Eksik kaldı, evet annemle&nbsp;aramızda bir şeyler eksik kaldı. Şimdi önümdeki tümseğin&nbsp;altında yatıyordu işte. Annem, anneciğim, bana hayat veren&nbsp;kadın, beni büyüten, adam eden, doğduğumdan beri işi gücü&nbsp;beni düşünmek olan kadın...</span></p>

  <p><span class="font4">Havada nemli bir toprak kokusu vardı. Ilık bir rüzgâr sanki teselli olur diye alnımı okşuyor, gözyaşlarımı kurutuyordu. Annemin yüzünü hatırlamaya çalışıyordum; o kadar çok görüntü vardı ki hafızamda... Hep en son görüşmemizdeki&nbsp;an geliyordu gözlerimin önüne. “Yaşlanmışsın,” deyişini hatırlıyordum. “Yüzünün çizgileri sertleşmiş, bakışın değişmiş.&nbsp;Çok mu çalıştırıyorlar seni evladım...” Boğazım düğüm düğüm olmuştu, hıçkırmamak için kendimi güç tutuyordum.&nbsp;Ama annem yanılıyordu, o zaman değil, asıl şimdi yaşlanmıştım, onu kaybedince, onun tükenmiş, incecik bedenini şu&nbsp;toprağın altına gömünce. Evet, o zaman yaşlanmıştım işte.&nbsp;Çünkü anneler ölmeden çocuklar büyümezdi. Kaç dakika&nbsp;kaldım o mezarın başında bilmiyorum, sonra şehre yürüdüm. Sevdiklerimi birer birer kaybettiğim, artık güzel hatıralar değil, acı hatıralar biriktirdiğim, çocukluğumuzun o&nbsp;solmakta olan Selanik’ine doğru...</span></p>

  <p><span class="font4">Hayır, artık nefret etmiyordum bu şehirden, aksine merhametle karışık bir sevgi duyuyordum. Tepelerle denizin arasına sıkışmış binalar yığını. Her zaman kendini tedirgin&nbsp;hisseden milletler, dinler topluluğu. Hep bir kaygı, hep bir&nbsp;göç duygusu içinde yaşayan insanlar... Onların var olmaya&nbsp;çalıştığı bu küçük şehir...İlk kez bu şehrin kederini içimde&nbsp;hissediyordum. “Saçmalama,” diyeceksin. “Şehirlerin kederi&nbsp;olmaz, o senin kendi ızdırabın, kendi acın. Anneni kaybettiğin için böyle hissediyorsun.” Doğru ama daha önce bu şehirde hissettiğim de kendi neşemdi, kendi mutluluğum.</span></p>

  <p><span class="font4">Ayaklarım adeta kendiliğinden sizin evin yolunu tutmuştu. Seni bulacağımı düşündüğümden değil, Selanik’te gidebileceğim hiçbir yer kalmadığı için. Ama bahçenizde de hüzün vardı. Ağaçlar çıplak kalmıştı, zemin kuru yapraklarla dolu,&nbsp;küçük havuzun içi kararmıştı. Değişmeyen tek şey, Paloma&nbsp;Nine’ydi; ikindi güneşinin altında divandaki her zamanki köşesinde oturmuş, bakır bir tepsinin içinde pirinç ayıklıyordu,&nbsp;tek noksanı dudağındaki Sefarad türküsüydü. Geldiğimi görünce gözlerini kısarak yüzüme baktı.</span></p>

  <p><span class="font4">“Ah!” diye küçük bir çığlık attı. “Ah, Şehsuvar, ah, kuzum... Başın sağ olsun evladım. Çok üzüldüm Mukaddes Hanım’a...” Oturduğu yerden ayağa kalkmış, kollarını açmış&nbsp;beni çağırıyordu. Sarıldım. İnkar edecek değilim, gözlerim&nbsp;doldu, ağlamamak için kendimi zor tuttum.</span></p>

  <p><span class="font4">“Eminim Tanrı cennetine alır onu,” dedi o incecik bedeninden ayrılırken. “Eminim, daha huzur dolu, güzel bir hayatı olur. Ee kavuştu işte babana... Belki de sevinmeliyiz kötü günleri görmeden gitti diye...” Yaşlı yüzündeki keder yerini&nbsp;endişeye bırakmıştı. “Ah Şehsuvar kuzum, ne oluyor memlekete böyle... Millet çıldırdı... Payitahttakiler farkında mı bilmem ama kötü günler geliyor. Hiç böyle olmamıştı bu şehir.&nbsp;Herkes birbiri hakkında konuşuyor, herkes birbirinden çekiniyor. Evet, herkes başta bizimkiler, Yunanlar, Bulgarlar, Romenler, Müslümanlar... Çekindikleri için de birbirlerinden&nbsp;nefret ediyorlar... Herkes silahlanıyormuş diyorlar... Korkuyorum Şehsuvar, korkuyorum evladım. Göz göre göre geliyor&nbsp;felaket... Ah, bu aptal insanlar, ah, bu aymaz insanlar. Mahvedecekler hem kendilerini hem dünyayı... Diyorum işte,&nbsp;annen Tanrı’nın sevgili kuluymuş, felaketi görmeden göçüp&nbsp;gitti. Darısı benim başıma.” Ellerini gökyüzüne açtı. “Büyük&nbsp;</span><span style="text-indent: 0.4in;">Tanrım, tek umudum sende... Yakında bu güzel şehri de alacaklar elimizden. Onlar şehrimizi almadan, senin becerikli Azrail’in canımı alsın, tek dileğim bu senden...”</span></p>

  <p><span class="font4">Hafifçe kamburlaşmış bedeni de sesi gibi titremeye başlamıştı.</span></p>

  <p><span class="font4">“Boşuna endişeleniyorsun Nona Paloma,” dedim koluna girerek. “Gel, gel oturalım şöyle.”</span></p>

  <p><span class="font4">İkimiz de divana çöktük, elleri kucağında öylece yüzüme bakıyordu. Kendi yasımı, kendi üzüntümü unutup onu teskin etmeye çalıştım.</span></p>

  <p><span class="font4">“Evet, lüzumsuz yere kaygılanıyorsun, hiç merak etme, hükümetimiz olan bitenin farkında, her türlü tertibatı da alıyor. Kimse, senin huzurunu bozamayacak. Yakında bütün bu&nbsp;meseleler hallolacak. Tekrar Osmanlı birliğini kuracağız. Balkanlar’da bütün milletler, bütün dinler kardeş olacak yine.&nbsp;Kim, hangi dili konuşursa konuşsun, hangi ibadethaneye giderse gitsin, kimse ona karışmayacak. Herkes birbirine saygı&nbsp;duyacak, herkes birbirine hürmet edecek. Kanun-i Esasi böyle buyuruyor çünkü. Kimse kanunun üstüne çıkamayacak.”</span></p>

  <p><span class="font4">Aslında kendim de inanmıyordum söylediklerime ama inanmak istiyordum. Çünkü bu söylediklerim hakikat olmazsa, Paloma Nine’nin kehaneti gerçek olacaktı. Beni büyük bir dikkatle dinledi kadıncağız.</span></p>

  <p><span class="font4">“İnşallah söylediğin gibi olur,” diye mırıldandı. “Hiç umudum yok ama dilerim öyle olur.”</span></p>

  <p><span class="font4">Etrafı kül rengi halkalarla çevrilmiş kara gözlerini endişeyle bana dikti birden, belki de ilk kez bu kadar dikkatli bakıyordu yüzüme.</span></p>

  <p><span class="font4">“Yaşlanmışsın Şehsuvar,” diye mırıldandı üzüntüyle. “Ne güzel bir çocuktun sen, ne oldu sana böyle?” Önce annem,&nbsp;şimdi de Paloma Nine. Ne görüyorlardı bu kadınlar yüzümde? Tuhaf bir duyguya kapıldım, bir tür efkâr ama kendim&nbsp;için mi, yoksa, bana bunu söyleyen kadınlar için mi? Gülümsemeye çalıştım, onu da beceremedim tabii.</span></p>

  <p><span class="font4">“Annemin kaybı ziyadesiyle müteessir etti beni...”</span></p>

  <p><span class="font4">Paloma Nine duymamıştı sözlerimi.</span></p>

  <p><span class="font4">“Ester de senin gibiydi,” diye sürdürdü endişesini. “Bu defa kötü gördüm onu. Nasıl üzüldüm, nasıl üzüldüm... Sanki birdenbire çökmüş kız, vakitsiz solan kır çiçekleri gibi... Ah&nbsp;canım, ah Ester’im, benim kır çiçeğimdi o. Nasıl özlüyorum,&nbsp;nasıl, biliyor musun? O da bizi özlüyor tabii. Hasretlikten oluyor bunlar. Şu uzaklığın gözü kör olsun. Hepsi bu hasretten.&nbsp;Seninki de öyle değil mi? Bak, anneciğini bile görememişsin&nbsp;son bir defa... Yoksa ihtiyarlamak kim, siz kim? Daha yaşınız&nbsp;kaç sizin? Aynısını Ester’e de söyledim...” Birden yüzü ışıdı.&nbsp;“Evet, iki ay önce buradaydı ama çok kalmadı. Eskiden severdi Selanik’i. Ama bu sefer sokağa bile çıkmadı doğru dürüst.&nbsp;Hep yanımda oturdu. Sevindim kendi adıma fakat genç bir&nbsp;kızın evde kapanıp kalması iyi bir şey değil. Neşesini kaybetmişti...” Yeniden yüzüme baktı. “Evet, neşesini kaybetmişti,&nbsp;tıpkı senin gibi...” Bir çocuk saflığıyla sordu: “Mektuplaşmıyor musunuz?” Cevabımı beklemeden ikinci soruyu yapıştırdı: “Pek sıkı fıkıydınız burada, ne oldu? Paris mi ayırdı sizi,&nbsp;yoksa Dersaadet mi?” Yine ağzımı açmama fırsat vermedi:&nbsp;“Onu bilir, onu söylerim. Başka şehirler tehlikelidir, hele büyük şehirler çok tehlikelidir. Kalabalıklar, ışıklar, şatafat, ne&nbsp;akıl bırakır insanda ne fikir... Ne sadakat kalır ne vefa...”</span></p>

  <p><span class="font4">Açıkça iğneliyordu beni. Belki de ikimizi birden. Ama senin de mutlu olmadığını söylemesi, itiraf etmeliyim ki hoşuma gitmişti. Demek ki hâlâ beni seviyordun, demek ki bensiz Selanik senin için de tatsızdı. Demek Paris’e gelsem hâlâ bir&nbsp;şansım olabilirdi.</span></p>

  <p><span class="font4">“Beni sordu mu?” Adeta kendiliğinden dökülmüştü bu sözler. Ne söylediğimi tam anlayamayan Paloma Nine şaşkın,&nbsp;yüzüme bakıyordu. “Ester,” dedim sesimi yükselterek. “Beni&nbsp;sordu mu?”</span></p>

  <p><span class="font4">Cevap vermek yerine, pirinç taneciklerinin gelişigüzel yayıldığı tepsiyi önüne çekti. Gözlerini kısarak beyaz taneciklere baktı.</span></p>

  <p><span class="font4">“Gözlerim artık hiçbir şeyi seçemiyor. Güya ayıklıyorum ama hiçbir şey görmüyorum. Geçen gün dişini kıracaktı zavallı Leon, kocaman bir taş çıktı pilavından...”</span></p>

  <p><span class="font4">Geçiştirmeye çalışıyordu ama artık vazgeçemezdim.</span></p>

  <p><span class="font4">“Beni sordu mu? Ester diyorum, beni sordu mu Nona Paloma?”</span></p>

  <p><span class="font4">Bir an şöyle baktı yüzüme... Umutsuz, çaresiz, hayal kırıklığıyla dolu bir bakış...</span></p>

  <p><span class="font4">“Sormadı,” dedi yeniden bakışlarını pirinçlere kaydırırken. “Sormaz, tanımıyor musun onu? Toprağı bol olsun annesi gibi inatçıdır.” Durdu, yeniden bana döndü. “Ama iyilikten anlar, sevgi karşısında eğilir. Biri ondan özür dilese mahcup olur, hemen affeder.” Başını kati bir ifadeyle salladı.</span></p>

  <p><span class="font4">‘Fakat durduk yere asla geri adım atmaz. Söyledim ya, katır inadı vardır onda...”</span></p>

  <p><span class="font4">Lisanı münasiple sana yazmamı, açıkça özür dilememi söylüyordu. Seni üzgün görünce etkilenmiş, biricik torununu&nbsp;mutlu etmek için bu yaşta çöpçatanlık yapıyordu. Belki konuyu Leon Dayı’yla da konuşmuş olabilirdi. Ama zavallı kadıncağız benim de kafamın karışık, elimin kolumun bağlı olduğunu, istesem bile senden özür ödeyemeyeceğimi, Paris’e&nbsp;gidemeyeceğimi bilmiyordu. Umudunu kırmamak için hakikati anlatmadım. Lakırdıyı değiştirdim, Leon Dayı’yı sordum.</span></p>

  <p><span class="font4">“İçiyor, gece gündüz içiyor,” dedi bir ağaç dalı gibi kurumuş elini boşlukta sallayarak. “Eskiden bana umut verirdi. ‘Boşuna kaygılanıyorsun anacığım, her şey daha güzel olacak,’ derdi. Artık konuşmuyor, evet o da yitirdi neşesini. Hele&nbsp;Ester’in Paris’e gidişinden sonra iyice karamsarlaştı. İçkiye&nbsp;verdi kendini. Şarapla uyuşturuyor beynini... Bereket işini&nbsp;seviyor... Avukatlığa devam, Drama’ya gitti bu sabah, gelir&nbsp;birazdan, akşam yemeğe kal, çok sevinir seni gördüğüne...”</span></p>

  <p><span class="font4">Leon Dayı’yla görüşme fikri birden çok ağır geldi. Eminim sayısız tenkitte bulunacaktı cemiyet hakkında. Böyle bir münakaşayı kaldırabilecek vaziyette değildim. Hemen yalana sarıldım.</span></p>

  <p><span class="font4">“Çok teşekkür ederim, çok iyi olurdu ama akşam treniyle Dersaadet’e dönmem lazım. Devlet vazifesi beklemez. Yarın&nbsp;masa başında olmak mecburiyetindeyim...”</span></p>

  <p><span class="font4">Toparlandığımı fark edince elimi tuttu.</span></p>

  <p><span class="font4">“Sakın kalkma, sana bir kahve yapayım, samsada tatlısı da var.”</span></p>

  <p><span class="font4">Onu kıramadım, o yaşlı haliyle, titrek adımlarla kalktı, bana hizmet etti. Yaptığı kahve her zamanki gibi tam kıvamındaydı, samsada tatlısı da enfesti. Ayrılırken sımsıkı sarıldı bana.</span></p>

  <p><span class="font4">“Bir daha görüşemezsek, beni sakın unutma,” dedi gözleri nemlenerek. “Ben sadece Ester’in değil, senin de Nona Paloma’nım.”</span></p>

  <p><span class="font4">Eğilip ellerinden öptüm.</span></p>

  <p><span class="font4">“Tabii öyle, benim hayatta tanıdığım tek ninem sizsiniz... Sadece ninem değil, artık annem de sizsiniz. Her zaman da&nbsp;öyle kalacaksınız.”</span></p>

  <p><span class="font4">Daha fazla tutamadı gözyaşlarını...</span></p>

  <p><span class="font4">“Ah Şehsuvar, ah kuzum, ah evladım... Hayat daha güzel olabilirdi. Ah aptal insanlar, ah aymaz insanlar. Mahvedecekler hem kendilerini hem dünyayı...”</span></p>

  <p><span class="font4">Onu divanda her zamanki yerinde bırakıp giderken dönüp bir kez daha baktım. Siyah giysilerinin içindeki incecik bedeni, çiçekleri çoktan solmuş, yaprakları sararmış o bahçeye anlatılmaz güzellikte bir keder bahşediyordu.</span></p>
</body>
</html>
