<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><span class="font4" style="font-weight:bold;"><a id="egv13">“</a>Vatan, hepsinden daha kıymetlidir.”</span></h2>

  <h2><br /></h2>

  <p><span class="font4" style="font-weight:bold;font-style:italic;">Merhaba Ester, (4, Gün, Akşam)</span></p>

  <p><span class="font4" style="font-weight:bold;font-style:italic;"><br /></span></p>

  <p><span class="font4">Tuhaf, akşam yemeği için sokağa çıktığımda yine kimse takılmadı peşime. Evet, evet, eminim geçen günkü hafiyelerin hiçbiri yoktu ortalıkta. Hayır, kendilerini saklamış olmaları mümkün değil, biraz iddialı olacak ama takip etselerdi&nbsp;mutlaka anlardım. Evet, emindim vazgeçmişlerdi. Zannederim, Mehmed Esad yüzünden.</span></p>

  <p><span class="font4">“O işi ben hallederim, yakında kendi ellerimle teslim edeceğim size Şehsuvar Sami’yi” mi demişti? Yoksa, “Ondan şüphelenmeniz için hiçbir neden yok, cumhuriyet için tehlikeli biri değil, hatta bizimle çalışırsa çok daha iyi olur” mu&nbsp;demişti?</span></p>

  <p><span class="font4">Her iki durumda da, Reşit’in kuşkusu yersizdi. Zaten anladığım kadarıyla, Mehmed Esad’ı suçlayan da Cezmi Kenan’dı. Dün akşam ya da bu sabah konuşmuş olmalılardı bu mevzu üzerine. Peki, ama Reşit nasıl teşhis etmişti Mehmed’i? Belli ki önceden tanıyordu. Otelden çıkarken görünce&nbsp;de şüphelenmişti. Resepsiyondaki gence sormuştu bu adam&nbsp;ne anyor otelde diye. Ömer de anlatmıştı olan biteni. Üstelik Mehmed’in sahte isim verdiğini de öğrenince iyice işkillenmişti. Böylece beni ikaz etme lüzumunu hissetmişti. Ya&nbsp;haklıysa? Sahiden de itimat edilmeyecek biriyse Mehmed&nbsp;Esad? Mümkün tabii, epeydir görmedim adamı. Birdenbire&nbsp;karşıma çıkıverdi. Ama yaptığı teklif enteresandı. Bir hain,&nbsp;böyle bir teklifle gelir miydi? Hem Reşit’in sözlerine ne karar güvenebilirdim? Belli ki Cezmi Kenan’ın tesiriyle böyle&nbsp;konuşuyordu. Tamam, dürüstlüğüne dürüsttü Cezmi Kenan,&nbsp;ama hep köşeli düşünürdü. Biri, bizden değilse ya düşmandı&nbsp;ya casus. Evet, belki de bir vehme kapılmıştır Cezmi. Uzun&nbsp;yıllar gizli teşkilatlarda çalışmış insanlar sıkça yapardı bu&nbsp;hatayı. Herkes birbirini hain zannederdi. Hele işgal İstanbul’unda, o kadar çok teşkilat, o kadar çok gizli cemiyet vardı&nbsp;ki, insan kime, hangisine inanacağına şaşırırdı.</span></p>

  <p><span class="font4">Her neyse, Cezmi Kenan’la görüşmek bu konuda daha doğru bir kanıya varmamı sağlayabilirdi. Şimdilik dikkatli&nbsp;olmam lazım diyeceğim ama neye dikkat edecektim ki? Belki milli olmayan güçlerin oyununa düşmemeye. Gerçi yeni&nbsp;hükümetin gözünde böyle bir davranışın da hiçbir manası&nbsp;olmayabilirdi. Beni, Kara Kemal’in adamı zannediyorlardı.&nbsp;İzmir Suikastı sırasında ortadan kaldırılamayan azılı ittihatçılardan biri... Talat Bey’in ülkeden ayrılmasından sonra Küçük Efendi’nin sorumluluğunda faaliyet yürüttüğümü düşünüyorlardı ki, bu kısmen doğruydu. İşgale karşı direnmek&nbsp;için böyle bir bağlantıya ihtiyacım vardı. Hem başka türlü&nbsp;nasıl olacaktı ki, aynı cemiyetin üyesiydik, birbirimizi çok iyi&nbsp;tanıyor, birbirimize itimat ediyorduk. Üstelik milli müdaafaya karşı da bir mücadeleye girmedik. Aksine, cemiyet ya&nbsp;da kişi ayırmadan, Anadolu’ya silah ve cephane gönderdik.&nbsp;Hem de öldürülmek, işkence görmek, Bekir Ağa Bölüğü’nde&nbsp;çürümek, Malta’ya sürgüne gönderilmek pahasına... Teferruata girip canını sıkmak istemiyorum ama şu kadarını bil ki,&nbsp;öldürülmek dışında hepsini yaşadım bu zulümlerin. Lâkin&nbsp;mağlup olmuş insanların mazeretlerini kimse dinlemez... Ne&nbsp;mazeretlerini, ne çektiği acıları, ne hayal kınklıklarını, hatta&nbsp;ne de özürlerini... Mümkünse bu dünyada mağlup olmayacaksın Ester... Zayıf düşmeyeceksin, tökezlesen de yıkılmayacaksın, yıkılırsan kimse kaldırmaz seni düştüğün yerden.&nbsp;Çiğnenip gidersin çizmelerin altında... Neyse, bu konuya&nbsp;daha sonra geleceğiz zaten...</span></p>

  <p><span class="font4">Akşam yemeği için sokağa çıktığımdan söz ediyordum. Pera Palas’tan aynlır ayrılmaz, Asmalımescit’e saptım. Dar&nbsp;sokağın sonunda yer alan, Viyanalı bir karı kocanın işlettiği&nbsp;lokantaya girdim. Pek iştahım yoktu, porselen tabakta gelen&nbsp;kocaman şinitzelin ancak yarısını bitirebildim, o da sarışın&nbsp;Alman birasının yardımıyla. Yemekten sonra otele dönmek&nbsp;istemedim, yeni rejimin yeni ekonomisine ayak uydurmaya&nbsp;çalışan Cadde-i Kebir’e uzandım. Çok değil, üç yıl öncesinin&nbsp;esir İstanbul’unda, işgalci kuvvetlere kucak açmış olsa da kızamıyordum bu caddeye. Bilakis, İstanbul’da kendimi evimde hissettiğim yegane semtti Pera. Ama bu fikrimi çok az&nbsp;kişiyle paylaşabiliyordum, çünkü anında gayrimilli olmakla&nbsp;suçluyorlardı beni. Oysa koca İstanbul’da Selanik’e benzeyen&nbsp;tek yer burasıydı. Mağazalarından, dükkânlarından bahsetmiyorum, şık giysili erkekler ve kadınlardan da değil, birçok&nbsp;medeniyeti aynı anda kucaklamasından söz ediyorum.</span></p>

  <p><span class="font4">Caddede yürürken birkaç dil birden çalınıyordu kulaklarıma. Fransızca, Rumca, Osmanlıca, Ermenice, Rusça... Tıpkı bizim küçük şehrimiz gibi. Belki de ülkede imparatorluk kültürünün hâlâ bariz olarak hissedildiği tek yer burasıydı.&nbsp;Tünel’e kadar indim, pasajdaki kahvehanelerden birine oturdum, ılık sonbahar gecesinin tadını çıkardım. Ama bir süre&nbsp;sonra tuhaf bir his çöktü üzerime, nedensiz bir melankoli.&nbsp;Hesabı ödeyip, otele döndüm. Masama oturdum ve 1908 yazının o sıcak günlerini hatırlamaya çalıştım.</span></p>

  <p><span class="font4">1908 yazı, sadece bu büyük ama yoksul ülkenin değil, elbette bizim kaderimizi de geri dönülmez olarak değiştirecekti. O zaman sadece ülkedeki değişimin farkındaydım, üstelik bu beni mesut ediyordu, çünkü bu altüst oluşun herkese mutluluk getireceğini zannediyordum. İkimize ne olacağı&nbsp;mevzusu ise tahmin edilmesi oldukça güç bir meseleydi. Birlikte yürürken bir çatal çıkmıştı karşımıza, ne yazık ki farklı&nbsp;yolları seçmiştik. İşin berbat tarafı, ikimiz de kararlıydık, ikimiz de aynlmak istemiyorduk kendi rotamızdan. Bu durumda, düşünmemek en iyisiydi, ben de öyle yapıyordum. Hem&nbsp;vatan, millet söz konusuysa hayatlarımızın ne önemi olabilirdi ki? Hatta sık sık seni suçluyordum; ülke bu haldeyken,&nbsp;insanlar acılar içinde kıvranırken, sadece kendini düşünüyorsun diye. Paris’te yaşanacak günler, edebiyat dergileri, sanat münakaşalan, züppe mösyöler, çıtkırıldım matmazeller,&nbsp;huysuz madamlar... Sanki dünyanın başka meselesi yokmuş&nbsp;gibi aklını aşk ve edebiyatla bozmuştun...</span></p>

  <p><span class="font4">Düşüncelerimin çoğunda haklıydım ama şimdi anlıyorum ki hakikatin başka yönleri de varmış. Vatan için kendini feda etme kararı bile egoistçe bir davranış olarak telakki edilebilirmiş. Evet, bunda da bir tür bencillik bulunabilirmiş.&nbsp;Kendini sevdiği kadına adayan fedakâr bir âşık olmak yerine,&nbsp;kendini vatanına, milletine adayan bir fedai olmak çok daha&nbsp;anlamlı değil mi? Evet, hem takdire şayan, hem kahramanca,&nbsp;hem fedakârca ama öte yandan küçümseyici, hatta acımasız.&nbsp;</span><span class="font4">O</span> <span class="font4">zamanlar bunun farkında olamayışım ne büyük talihsizlik,&nbsp;ne büyük bir haksızlık! Günah çıkarmak için söylemiyorum,&nbsp;böyle hissettiğim için dökülüyor bu kelimeler kalemimin&nbsp;ucundan. Ama dur, o kadar ileri gitmeyelim, çünkü 1908 yazındayız ve henüz ayrılmadık seninle.</span></p>

  <p><span class="font4">Hatırlar mısın bilmem, bana Voltaire’in kitabını hediye ettiğinden üç gün sonra buluşmuştuk. Olan bitenden haberin yoktu ama Leon Dayı’nın söylediği gibi yaklaşan felaketi&nbsp;hissediyordun. Saklamaya çalışsan da belli oluyordu, tedirgindin, huzursuzdun. Vakit ikindiyi çoktan geçmişti, parlaklığını yitiren güneş ağır ağır çekiliyordu gökyüzünden. Deniz&nbsp;durgundu; ayaklarımızın altına serilmiş, rengini yitiren bir&nbsp;halı gibi uzanıyordu körfez boyunca.</span></p>

  <p><span class="font4">“En çok denizi özleyeceğim,” dedin birdenbire. “Paris’e gidince diyorum... O güzel şehrin tek eksiği deniz.”</span></p>

  <p><span class="font4">İşte bu senin tarzındı, hiç belli etmeden bir ucundan giriverirdin mevzuya. Sessiz kaldım ama bu beni kurtarmayacaktı.</span></p>

  <p><span class="font4">“Biz de güneye ineriz,” diye üsteledin. “Bilhassa yazları. Fransa’nın denizi de en az bizimki kadar güzeldir, belki bizimkinden daha güzel. Çok güzel deniz hamamları varmış... Ne de olsa Akdeniz...” Durdun, ısrarla yüzüme baktın. “Beni&nbsp;dinlemiyor musun?”</span></p>

  <p><span class="font4">“Dinliyorum,” dedim toparlanarak. “Evet, Akdeniz güzeldir ama biraz daha dalgalı.” Rahatmış gibi görünmek için gülümsedim. “Ne de olsa bizimki körfez... Ama haklısın denizsiz şehirlerde yaşamak zor.” Ellerimi yana açarak, denizin&nbsp;kokusunu derin derin içime çektim. “Şu mis gibi havayı nerede bulacağız?”</span></p>

  <p><span class="font4">Milletin ne diyeceğini umursamadan omuzunla ittin beni.</span></p>

  <p><span class="font4">“Dalga geçmesene!”</span></p>

  <p><span class="font4">Evet, aramızdaki o sessiz gerginlik kırılmıştı.</span></p>

  <p><span class="font4">“Dalga geçmiyorum,” dedim gülerek. “Sen sordun ben de söyledim.” Birden ciddileştim. “Sahi denizsiz nasıl yapaca</span><span style="text-indent: 0.4in;">ğız? Gözümüzü bu şehirde açtık. Önce bu şehrin sokaklarını, sonra denizini tanıdık. Ne yapacağız denizsiz?”</span></p>

  <p><span class="font4">Belki de lafın nereye gideceğini tahmin ettiğin için cevap vermedin. Bu defa ben üsteledim.</span></p>

  <p><span class="font4">“Ama İstanbul’a gitseydik...” dedim, bir yandan da sana bakıyordum. Acaba nasıl tepki verecektin? “Dersaadet’e diyorum... Evet, orada deniz var. Paris gibi olmasa da orası da&nbsp;bir başkent. Üstelik yeniliklere açık, belki de geleceğin Paris’i olacak kadar yeniliklere açık... Sadece fırsatları elinden&nbsp;alınmış. Sanayisi yok, kültürü gelişmeye muhtaç, insanları&nbsp;eğitimsiz. Ama umudu var.” Yüzündeki ifade hiç değişmemişti, ne düşündüğünü anlamak imkânsızdı. Etkilendiğini&nbsp;düşünerek sözlerimi sürdürdüm. “Belki de Dersaadet’i, Paris&nbsp;yapmak bize kısmet olur...”</span></p>

  <p><span class="font4">Siyah gözlerini bana çevirdin, derinlerinde kıpırdanan öfke kıvılcımlarını ilk o zaman fark ettim.</span></p>

  <p><span class="font4">“Yüz küsur yıl Şehsuvar, en az yüz küsur yıllık bir zaman dilimi var Paris’le aramızda. Üstelik sadece iki inkılabı kıstas&nbsp;alırsak. Sen inkılabını daha dün yaptın, onlarsa yüz on dokuz&nbsp;yıl önce. İhtilali hazırlayan sanayiyi, içtimai vaziyeti, hayat&nbsp;şartlarını, sanatı tartışmıyorum... Dersaadet’i Paris yapmak&nbsp;güzel hayal ama mümkün değil. Onun yerine Paris’e gidip&nbsp;başka bir hayat kurmak çok daha mümkün, çok daha hakiki&nbsp;bir gaye...”</span></p>

  <p><span class="font4">Beklediğim tepkiydi yine de ayak diredim.</span></p>

  <p><span class="font4">“Ama bir zamanlar Paris de böyle değildi...”</span></p>

  <p><span class="font4">“Evet yüzlerce yıl önce değildi, ama şimdi böyle. Ne yazık ki bizim bir tek hayatımız var. Her yüzyılda bir, yeniden gelmiyoruz dünyaya, sadece bir hayat, üstelik her geçen gün&nbsp;azalan bir tek hayat. Kum saati çalışıyor, her dökülen tanecik&nbsp;ömrümüzden gidiyor. O tanecikler çok değerli. Yapma Şehsuvar, hakikat olması şüpheli bir istikbal için ömrümüzü harcamayalım.”</span></p>

  <p><span class="font4">Bu defa ben sustum, ayaklarımı sürüyerek usulca yürümeye başladım. Hayır, kaçmama izin vermedin, gelip dikildin karşıma.</span></p>

  <p><span class="font4">“Yok Şehsuvar, ben yapmayacağım. Ben bu kıymetli zamanı boşa harcamayacağım. Senin de yapmanı istemem ama zorlayamam da. Bu çok büyük bir sorumluluk.”</span></p>

  <p><span class="font4">Yılışık bir gülümsemeyle vaziyeti kurtarmaya çalıştım.</span></p>

  <p><span class="font4">“Niçin yapasın? Buna lüzum da yok,” gibilerden bazı lakırdılar geveledim ama hiç ikna edici değildi, dahası korkakçaydı. Sadece baktın yüzüme, artık tek bir söz etmeden öylece baktın. Sonra sessizce yürümeye başladın, ben de eşlik ettim&nbsp;sana.</span></p>

  <p><span class="font4">En az senin kadar ben de üzgündüm elbette. Kendi tercihimi yapmıştım ama seni sükûtu hayale uğrattığım için derin bir ızdırap duyuyordum. Ne bu aşkın bitmesini istiyordum ne de seni kaybetmeyi. Fakat görünmez bir uçurum&nbsp;büyüyordu aramızda. Her geçen gün daha çok derinleşiyor,&nbsp;her geçen gün daha çok uzaklaştırıyordu bizi birbirimizden.&nbsp;Ki, beş gün sonra gelen bir emirle payitahta gideceğimi öğrendim. Riayet etmemek mümkün değildi, zaten böyle bir&nbsp;fırsatı da kaçıramazdım. Hayır, henüz kalıcı olarak gitmiyordum. Fakat bunu bile açıklayamadım. Hem anneme, hem&nbsp;sana yalan söylemek zorunda kaldım. Güya avukatlık işleriyle ilgili bir meseleyi halletmeye gidiyordum Dersaadet’e.&nbsp;Külliyen yalandı, cemiyetimizin hükümetle görüşmek üzere&nbsp;yolladığı heyetin korumasını sağlayacak fedailerin arasında&nbsp;ben de olacaktım. Sen de inanmadın sözlerime zaten. Büyük&nbsp;bir kayıtsızlıkla dinledin açıklamamı. Yüzünde öyle bir ifade&nbsp;vardı ki, sanki “ne istiyorsan yap ama beni bu tür yalanlarla&nbsp;meşgul etme,” der gibiydin.</span></p>

  <p><span class="font4">Evet, eziliyordum karşında, utanç duyuyordum ama öfkeleniyordum da... Ne kadar kibirli bir insan olmuştun sen böyle, ne kadar bencil, ne kadar vurdumduymaz. Ne yazık&nbsp;ki bunları söyleyemiyordum yüzüne. Çünkü sana söz vermiş ama sözümü tutamamıştım. Üstelik senin gözünde hiçbir olay, bir aşkı ertelemek için kâfi sebep olamazdı. Elbette&nbsp;ben, öyle düşünmüyordum. Nitekim, ertesi gün Dersaadet’e&nbsp;giden trende herkesten önce almıştım yerimi. Fedai grubunun başında Basri Bey vardı, daha kimseler trene binmeden,&nbsp;kompartımanları tek tek dolaşmış, sadrazamla görüşecek heyetin can güvenliğini temin etmek için koltukların altlarına&nbsp;varıncaya kadar aramıştık. Ne bir bomba, ne bir silah ne de&nbsp;kuşkulu bir durumla karşılaşmıştık. Talat Bey ve heyetin öteki azaları trene binince de oturdukları kompartımanları sıkı&nbsp;bir emniyet çemberine almıştık. Yolculuk sırasında bir kez&nbsp;heyetin bulunduğu kompartımana girdim, biraz da asabi bir&nbsp;tavırla Talat Bey’in şu sözleri söylediğine şahit oldum:</span></p>

  <p><span class="font4">“Said Paşa, hakiki kudretin kimde olduğunu öğrenecek. Biz Abdülhamit’e benzemeyiz. Ya milletin iradesine boyun&nbsp;eğecek ya da sadaret makamını terk edecek. İktidarın iki sahibi olmaz, ya onlar ya biz.”</span></p>

  <p><span class="font4">Bu konuşmayı duyduktan sonra anladım yaptığımız ziyaretin ne kadar mühim olduğunu. Sana bir kez daha kızdım içimden; ben bu kadar ciddi bir vazifeyle uğraşırken, sen mütemadiyen münakaşa çıkarıyor, aklımı karıştırıyordun. Hayır, artık seni düşünmeyecektim, bu meseleyi, hiç değilse bu&nbsp;seyahat sırasında silip atacaktım zihnimden. Çünkü heyetin&nbsp;emniyeti her şeyden, herkesten daha önemliydi. Neyse ki, payitahta varıncaya kadar da nahoş bir olay vuku bulmadı. Ama&nbsp;Talat Bey’le aramızda enteresan bir konuşma cereyan etti.</span></p>

  <p><span class="font4">Gecenin geç vakitleriydi, heyetin kompartımanlarının bulunduğu koridorda nöbet tutuyordum. Bakışlarım, kendi&nbsp;müziğinin ahengiyle sarsılarak ilerleyen trenin dışında akan&nbsp;vatan toprağındaydı. Ekinler toplanmış, köylüler anızları&nbsp;yakmışlardı, bozkırı saran alevler, gecenin karanlığını seyrelterek, erken bir gün doğumunu müjdeliyordu. Yanan toprağın kokusu camdan içeri sızıyor, insanda tuhaf duygular&nbsp;uyandırıyordu.</span></p>

  <p><span class="font4">“Ne düşünüyorsun?” diyen bir sesle irkildim. Telaşla döndüm, Talat Bey’in yorgun ama gülümseyen yüzüyle karşılaşılın. “Hayrola, halledemediğin mühim bir mesele mi var?” Tıpkı Resneli Niyazi gibi hazırlıksız yakalamıştı beni. Utandım, bu acemilikten kurtulmam için daha kırk fırın ekmek&nbsp;yemem lazımdı anlaşılan. Ama Talat Bey’in yüzünde bir idarecinin değil, anlamaya çalışan bir ağabeyin şefkati vardı.</span></p>

  <p><span class="font4">Ben de gülümsemeye çalışarak, dışarısını gösterdim.</span></p>

  <p><span class="font4">“Memleketin halini düşünüyordum... Tıpkı şu tarlalar gibi cayır cayır yanıyor vatan...”</span></p>

  <p><span class="font4">Dikkatle baktı dışarıya.</span></p>

  <p><span class="font4">“Daha beter,” dedi derinden bir iç geçirerek. “Daha beler Şehsuvar kardeş. Ülke paramparça oluyor. Güya inkılap yaptık ama hiçbir şeye muvaffak olamadık daha. Karşımızda&nbsp;saltanatın bütün gücüyle Abdülhamit dikiliyor. Boyun eğmiş&nbsp;gibi görünüyor ama ümüğümüzü sıkmak için fırsat kolluyor.&nbsp;Hakikaten zor, işimiz çok zor...” Bir süre suskun gözlerle dışarısını seyrettikten sonra bakışlarını yine bana çevirdi. “Ama&nbsp;sanki senin başka bir derdin var gibi...” Manidar bir ifade belirmişti gözlerinde. “Yoksa bir gönül işi mi?”</span></p>

  <p><span class="font4">Münasebetimizi öğrenmiş miydi, boş atıp dolu tutmaya mı çalışıyordu, emin olamadım ama ketum davrandım.</span></p>

  <p><span class="font4">“Estağfurullah, memleket bu haldeyken...”</span></p>

  <p><span class="font4">Cebinden sigara tabakasını çıkardı, bana uzattı.</span></p>

  <p><span class="font4">“Yak bakalım...”</span></p>

  <p><span class="font4">Bilirsin o sıralar sigara içmiyordum ama aldım bir tane, bir tane de o çekti. Dudaklarının kenarına yerleştirdi, önce benimkini, sonra kendi sigarasını yaktı. Birer nefes çektik. Sigara dumanını üflerken, elinin tersiyle fesini hafifçe geriye itti.</span></p>

  <p><span class="font4">“Evet, vatan bu haldeyken,” diyerek tekrarladı sözlerimi. “Evet, Şehsuvar, bizim gibi adamlar için bir tek aşk vardır, o&nbsp;da vatan.”</span></p>

  <p><span class="font4">“Öyle efendim,” diye başımı salladım. “Bu topraklar bizim her şeyimiz.”</span></p>

  <p><span class="font4">Sanki duymamış gibi kendi konuşmasına devam etti:</span></p>

  <p><span class="font4">“Öte yandan hepimiz insanız... Mesela sen, daha çok gençsin, çok da tutkulu, elbette kadınlar ilgini çekecek... Elbette aşklar yaşayacaksın, elbette izdivaç yapacaksın ama şunu&nbsp;hiçbir zaman unutma: Aşkların hepsi gelip geçecek, bir sürü&nbsp;kadın girecek hayatına. Şu anda mühim gördüklerini bir gün&nbsp;gelecek unutacaksın. Bizim için bir tek sevda kalacak, sadece&nbsp;vatana duyduğumuz aşk, milletimize duyduğumuz muhabbet. Sadece o solmayacak, sadece bu ulvi his kalbimizdeki yerini kaybetmeyecek. Kadınlarla alakadar olma demeyeceğim&nbsp;ama sana ne kadar tesir etmiş olursa olsun hiçbir kadını, vatanına tercih etme. Emin ol, vatan, hepsinden daha kıymetlidir...”</span></p>

  <p><span class="font4">O an anladım, senden haberdar olduğunu; elbette Leon Dayı anlatmıştı. Nasıl ki sen, cemiyetin emrine uyup Paris’e&nbsp;gelmeyeceğimi düşünüyorsan, onlar da senin aşkına kapılıp&nbsp;vatanı terk edeceğimi zannediyorlardı...</span></p>

  <p><span class="font4">“Haklısınız Talat Bey,” dedim inançlı bir sesle. “Hiçbir sevda, vatan aşkının yerini tutamaz.”</span></p>

  <p><span class="font4">İnandı mı bilmiyorum ama sigarasını bitirinceye kadar artık bu konudan bahsetmedi. İzmariti trenin penceresinden&nbsp;dışarı savurduktan sonra,</span></p>

  <p><span class="font4">“Hadi sana iyi nöbetler,” dedi omzuma vurarak. “Yarın zor bir gün olacak, gidip biraz kestireyim.”</span></p>

  <p><span class="font4">Talat Bey’in ardından gözlerimi yanan ufuklara diktim yine. Evet, bir karar vermem gerekiyordu, bu tereddütten&nbsp;kurtulmalıydım. Ne sana ne de cemiyete yalan söyleyebilirdim artık. Yıllar sonra Talat Bey’in, Yanyalı Hulusi Bey’in kızı&nbsp;Hayriye Hanım’la izdivaç yaptığını öğrendiğimde, o tren seyahatinde söylediklerini hatırladım. İçimde belli belirsiz bir&nbsp;öfke kabardı, ben, hayatta en çok sevdiğim kadından ayrılmıştım ama o ferdî mutluluğundan feragat etmemişti. Aynı&nbsp;hayal kırıklığını Enver Paşa, saraydan Naciye Sultan’la dünya evine girdiğinde de hissetmiştim... Bilmiyorum, belki de&nbsp;haksızlık yapıyordum bu insanlara. Sonra, onların ödedikleri&nbsp;bedeli gördükçe, geçti bu kırgınlığım... Şimdi ise hiç umursamıyorum bu tür tutarsızlıkları... Talat Paşa’nın söylediği gibi,&nbsp;hepimiz insan değil miyiz sonuçta?</span></p>

  <p><span class="font4">Ertesi sabah Sirkeci Garı’na vardığımızda ateşli ama küçük bir topluluk karşıladı bizi. Aslında son derece mühim bir hadiseydi bu. İnkılabın merkezi, Balkanlardan kalkmış payitahta gelmişti. İttihat ve Terakki’nin iktidar yürüyüşünde&nbsp;tarihî bir an yaşıyorduk. Son derece samimi, son derece candan davranıyordu bizi karşılayanlar. Hepsi cemiyet üyesiydi,&nbsp;hepsi kendini ispatlamış şahsiyetlerdi, fakat kimseye itimat&nbsp;edemezdik. Bab-ı Âli’ye, Sadrazam’ın huzuruna çıkıncaya&nbsp;kadar bir an olsun ayrılmadık Talat Bey’in yanından. Heyet&nbsp;oldukça gergin girdi sadaret makamına, kapıda Talat Bey’in&nbsp;kumandanımız Basri Bey’e, “Her ihtimale hazırlıklı olun,”&nbsp;diye fısıldadığını duydum. Bir tutuklama ihtimalinden mi&nbsp;endişe ediyordu, başka bir kaygısı mı vardı anlayamadım.&nbsp;Heyet içeri girerken Basri Bey de bizleri yanına çağırdı.</span></p>

  <p><span class="font4">“Eliniz tetikte olsun,” dedi etraftaki polislerden, zabitlerden çekinmeyerek. “Çok uzaklaşmayın, hepiniz beni görecek mesafede durun, işaret verirsem, hiç tereddüt etmeden harekete geçeceğiz.”</span></p>

  <p><span class="font4">Herkes kendilerine münasip bir köşe ararken, Basri Bey, yanında kalmamı işaret etti. Bab-ı Âli’nin tarihi kapısının sağ&nbsp;tarafına yürüdük.</span></p>

  <p><span class="font4">“Çatışma mı çıkacak?” diye sordum. “Sadrazam böyle bir vukuatı göze alabilir mi? Her an tekrar dağa çıkabilir zabitlerimiz...”</span></p>

  <p><span class="font4">Takdir eden bir bakış attı Basri Bey.</span></p>

  <p><span class="font4">“Sen, çok çabuk yükseleceksin Şehsuvar. Öteki fedailerin hiçbiri olanın bitenin farkında değil. İcap ederse Devlet-i&nbsp;Aliyye’nin zabıtasıyla çatışacaklar, icap ederse hepsi ölmeyi&nbsp;göze alacak. Ama hiçbiri neden burada olduğumuzu bilmiyor. Halbuki içeride inkılabın kaderi tartışılıyor. Aferin Şehsuvar, aferin kardeşim, sen bunu görüyorsun... Evet, her şey&nbsp;olabilir. Sadrazam Mehmed Said Paşa, çok kurnaz bir siyasetçidir. Tam yedi kez sadaret makamına oturmuş. Abdülhamit’le çatışmayı göze almış, defalarca azledilmesine rağmen&nbsp;hep ayakta kalmış. İsterse Talat Bey’i tutuklatabilir, isterse&nbsp;silahlı bir çatışmayı bile göze alabilir. Aklına gelebilecek her&nbsp;rürlü hinliği yapabilecek tıynette bir adamdır. Yani her ihtimale hazırlıklı olmak lazım. İnşallah olmaz ama mecbur kalırsak silahlarımızı çekip dalacağız içeri...”</span></p>

  <p><span class="font4">Osmanlı hükümetinin makamına silahla dalmak! Ne kadar cüretkârca bir davranıştı. Eğer hükümet istese hepimizi oracıkta öldürtebilirdi. Ama hemen kovdum bu karanlık düşünceyi zihnimden. İnkılabı başarmıştık, artık bize zarar veremezlerdi. Gün kararlı olma günüydü: Abdülhamit’in gizli&nbsp;saray oyunlarına, Said Paşa’nın entrikalarına boyun eğmeyecektik. Evet, lüzum ediyorsa ölecek, öldürecektik ama prensiplerimizden asla geri adım atmayacaktık. Allahtan, korkulan olmadı, yaşlı sadrazam, bizim heyetin kararlı tutumu&nbsp;karşısında bocaladı, artık tek başına hüküm süremeyeceğini&nbsp;anlamıştı. Zaten çok geçmeden de sadaret makamını ezeli rakibi Kamil Paşa’ya bırakmak zorunda kalacaktı.</span></p>

  <p><span class="font4">Hükümetle bu ilk müsabakamızdan zaferle çıkmış görünüyorduk. O galibiyette kendi payım da varmış gibi muzafferane bir tavırla döndüm Selanik’e. Ama bunlar küçücük muvaffakiyetlerdi, çözülmesi gereken asıl devasa meseleler&nbsp;bizi bekliyordu. Ve biz alabildiğine inançlı, alabildiğine cesur, alabildiğine kararlıydık ama aynı zamanda alabildiğine&nbsp;tecrübesiz...</span></p>
</body>
</html>
