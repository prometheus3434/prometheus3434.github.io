<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="egv39">“Keşke fedai olacağına yazar olsaydı...”</a><br /></h2>

  <h2><br /></h2>

  <p><span class="font4" style="font-weight:bold;font-style:italic;">Günaydın Ester, (12. Gün, Sabah)</span></p>

  <p><span class="font4" style="font-weight:bold;font-style:italic;"><br /></span></p>

  <p><span class="font4">Sahra çadırında ardı ardına çalıyordu telefon. Ne bir emireri ne nöbetçi bir zabit, kimse kaldırmıyordu ahizeyi. Neresiydi burası Trablusgarp’ın çorak tepeleri mi, Çanakkale’nin mineli sahilleri mi, yemyeşil Balkan ormanları mı, uçsuz&nbsp;bucaksız Yemen çölleri mi? Telefon hiç susmayacakmış gibi,&nbsp;acı bir haber verecekmiş gibi inatla çalmayı sürdürüyordu.&nbsp;Çaresiz, ben kaldırdım ahizeyi. Bir kumandanın öfke dolu&nbsp;emirlerini beklerken, resepsiyondaki Ömer’in çekingen sesi&nbsp;duyuldu.</span></p>

  <p><span class="font4">“Günaydın Şehsuvar Bey, umarım rahatsız etmiyorumdur. Bir misafiriniz var.”</span></p>

  <p><span class="font4">Oteldeki yatağımda olduğumu o zaman fark ettim. Uyku semesi halimle, yataktan uzanıp telefonu açmıştım.</span></p>

  <p><span class="font4">“Aramazdım ama ısrar etti,” diye izahat vermeyi sürdürüyordu Ömer. “Kendisini bekliyormuşsunuz.”</span></p>

  <p><span class="font4">Allah Allah, kimseyi beklemiyordum ki. Ne oluyordu yine? Güçlükle açtığım gözlerim duvardaki saate kaydı; sekiz&nbsp;on üçtü. Sabahın bu saatinde kimdi acaba bu münasebetsiz?</span></p>

  <p><span class="font4">“Memleketlinizmiş, gazi galiba, bir kolu yok.”</span></p>

  <p><span class="font4">“Cafer,” diye mırıldandım heyecanla. “Çolak Cafer...”</span></p>

  <p><span class="font4">“Evet, efendim adı Cafer’miş... Kubbeli Salon’a geçmesini söyledim, çekindi, ‘Yok, ben burada beklerim,’ dedi. Şu an&nbsp;ayakta dikilerek sizi bekliyor.”</span></p>

  <p><span class="font4">Fuad farkı işte, akşam söylemiş, sabah yapmıştı. Ne söz verdiyse, mutlaka yerine getirirdi. Birkaç dakikada giyinip&nbsp;aşağıya indim. İncecik bir adamdı Cafer, hani yel üfürse uçacak kadar zayıf olanlardan. Haki ceketinin boşlukta sallanan&nbsp;sağ kolu, iyice çelimsiz gösteriyordu dal gibi kuru bedenini.&nbsp;Beni görünce sırıttı. Sigaradan kararmış, ayrık dişleri ortaya&nbsp;çıktı. Uzun burnunun iki yanında, iki derin çukurdan bakan&nbsp;çakır gözlerinde aşina bir ifade belirdi. Selanikli olduğuna&nbsp;göre bir yerlerde görüşmüş olmalıydık. Ama adamı hatırlamıyordum.</span></p>

  <p><span class="font4">“Merhaba Şehsuvar Bey,” diyerek sol elini uzattı. “Kusura bakmayın böyle erkenden geldim ama Fuad Bey’in talimatı&nbsp;vardı...”</span></p>

  <p><span class="font4">Uzattığı eli dostça sıktım.</span></p>

  <p><span class="font4">“Yok, yok iyi yapmışsın, gel restorana gidelim, kahvaltı yaparız birlikte.”</span></p>

  <p><span class="font4">Ürkerek baktı gösterdiğim yöne. Belli ki daha önce bu tür bir otele hiç girmemişti.</span></p>

  <p><span class="font4">“Sağ olun Şehsuvar Bey, ben o vazifeyi gördüm...”</span></p>

  <p><span class="font4">“Hadi, hadi gel,” diye zorladım. “Bir kahve içersin...”</span></p>

  <p><span class="font4">Çakır gözlerindeki tereddüt büyüdü.</span></p>

  <p><span class="font4">“Yok, ben gelmeyeyim şimdi...”</span></p>

  <p><span class="font4">“Tamam,” dedim rahatlaması için. “Tamam, şöyle oturalım o zaman...”</span></p>

  <p><span class="font4">Otelin girişindeki mermer sütunlardan sağdakinin altında yer alan koltuklara karşılıklı yerleştik.</span></p>

  <p><span class="font4">“Ama bir acı kahvemi içmeden olmaz.”</span></p>

  <p><span class="font4">İtiraz etmesini beklemeden garsona iki kahve söyledim.</span></p>

  <p><span class="font4">Mahcup bir gülümsemeyle önüne bakıyordu.</span></p>

  <p><span class="font4">“Evet, Cafer, nasılsın bakalım?” diye bir girizgâh yaptım. “Sağlık, sıhhat yerinde mi?”</span></p>

  <p><span class="font4">“Şükür Şehsuvar Bey, iyiyiz Allah’a şükür...” Başını kaldırdı çakır gözlerinden tatlı bir ışıltı geçti. “Siz beni hatırlamıyorsunuz ama ben rahmetli babanızın yanında çalışmıştım. Maarif Müdürlüğü’nde, müstahdem yardımcısı olarak. Gençtim o zamanlar, on sekiz yaşında filan. Allah rahmet eylesin&nbsp;iyi adamdı babanız. Kadir, kıymet bilen insandı. Aynı Fuad&nbsp;Bey gibi, aynı sizin gibi... Bu vatanın, bu milletin sizin gibi&nbsp;insanlara ihtiyacı var...”</span></p>

  <p><span class="font4">Daha fazla uzatmasına izin vermedim.</span></p>

  <p><span class="font4">“Sağ olasın Cafer. Sahi Mösyö Leon’u nerede gördün?”</span></p>

  <p><span class="font4">Sanki suçüstü yakalanmış gibi irkildi.</span></p>

  <p><span class="font4">“Onun için gelmedin mi? Mösyö Leon hakkında malumat vermeye...”</span></p>

  <p><span class="font4">Kirli dişlerini göstererek gülümsedi.</span></p>

  <p><span class="font4">“Evet, evet,” dedi kıpırtılı gözlerini yüzümde sabitleyerek. “Mösyö Leon da sizler gibi iyi bir adamdır... Bakmayın Yahudi olduğuna, benim diyen bir sürü Müslümandan daha&nbsp;doğru adamdır.” "Sıkıntıyla baktığımı fark edince sadede&nbsp;geldi. “Nerde gördüğümü sormuştunuz değil mi? Beyazıt’ta&nbsp;gördüm... Sahaflar Çarşısı’nda... O beni tanımadı, nereden&nbsp;hatırlayacak. Ben sahip çıktım. Memnun oldu, yazıhanesine&nbsp;davet etti...”</span></p>

  <p><span class="font4">Bu şahane haberdi işte, demek Leon Dayı İstanbul’a yerleşmişti, neşeyle sordum:</span></p>

  <p><span class="font4">“Yazıhanesi mi var?”</span></p>

  <p><span class="font4">“Evet, hem de çok yakın.” Sol koluyla bir yerleri gösterdi. “Şurada hemen Galata’da... Şişhane’den kuleye giden sokak&nbsp;var ya. İşte onun üstünde, sağdan 32 numara. Üç katlı kagir&nbsp;bir binanın girişinde... Ama sabahları gitmeyin sakın, saat&nbsp;birden sonra açıyor...”</span></p>

  <p><span class="font4">Aklıma yazdım söylediği adresi ama asıl seni sormak istiyordum. Cafer’in de çenesi açılmış anlattıkça anlatıyordu.</span></p>

  <p><span class="font4">“İki defa gittim. Avukatlık yazıhanesine diyorum... Bizimkiler mübadeleyle geldiler ya buraya, üç sene evvel. O işle ilgili bazı evraklar lazımmış, Mösyö Leon yardım etti sağ olsun... Dedim ya, iyi adam...”</span></p>

  <p><span class="font4">Cafer’in lafı gevelemesinden bıkkınlık gelmişti.</span></p>

  <p><span class="font4">“Yeğeni de burada mı?” diye kestim sözünü. “Ester adında bir yeğeni vardı... Bir hanım, onu da gördün mü yazıhanede?”</span></p>

  <p><span class="font4">Önce hiçbir tesir yaratmadı sözlerim ama sonra canlandı gözleri.</span></p>

  <p><span class="font4">“Ha, şu fotoğrafı olan kız... Evet, masasında duruyor. Gümüş bir çerçevenin içinde... Ama kızın kendisini görmedim. Belki gelmiştir de ben karşılaşmadım.”</span></p>

  <p><span class="font4">Oysa Cezmi, Cafer’in seninle konuştuğunu söylemişti. Ne yani yalan mı söylüyordu bu kara kuru adam? Yok canım,&nbsp;niye yalan söylesin? Cezmi yanlış hatırlamıştır. Ama biraz&nbsp;daha eşelemek istedim.</span></p>

  <p><span class="font4">“Peki, yanında mıymış fotoğraftaki kız?”</span></p>

  <p><span class="font4">Alt dudağı sarktı.</span></p>

  <p><span class="font4">“Bilmiyorum ki Şehsuvar Bey... Sormak yakışık almazdı...”</span></p>

  <p><span class="font4">O sırada genç bir garson kahvelerimizi getirdi. Önümüzdeki mermer masanın üzerine yerleştirdi. Terbiyesizlik olacağını düşündüğü için önce benim içmemi bekliyordu.</span></p>

  <p><span class="font4">“Ee hadi afiyet olsun,” diyerek fincana uzandım. Bakışlarım eline kaydı, işaret parmağının arası sigaradan sapsarıydı... “Rahat ol Cafer, istersen sigara da içebilirsin...”</span></p>

  <p><span class="font4">Tiryakilik, kibarlıktan ağır bastı.</span></p>

  <p><span class="font4">“Müsaade ederseniz yakayım bir tane...” Sol elini cebine soktu, gümüş bir tabaka çıkardı. Ama kapağını aralamakta güçlük çekiyordu, neredeyse yardım edecektim, lüzum kalmadı, sonunda açtı. Tabakayı bana uzattı. “Buyurun, yakmaz mısınız?”</span></p>

  <p><span class="font4">“Sağ ol,” derken bakışlarım tabakaya kaydı. Ben, bunu daha önce nerede görmüştüm? Cafer bir sigara alıp, dudaklarına yerleştirdikten sonra kapağını kapayınca hatırladım.&nbsp;Bu, Cezmi’nin tabakasıydı. Üzerindeki Beyaz Kule kabartması vardı. Niye Cezmi’nin olsun, aynı tabakadan iki tane olamaz mıydı? Anlamak kolaydı.</span></p>

  <p><span class="font4">“Tabakan çok güzelmiş... Bizim Selanik işi değil mi? Bakabilir miyim?”</span></p>

  <p><span class="font4">Hiç şüphelenmedi.</span></p>

  <p><span class="font4">“Tabii buyurun,” diye uzattı. “Evet, kardeşim getirmişti Selanik’ten... Sadece bunlar kaldı bize memleketten yadigâr.”</span></p>

  <p><span class="font4">Beğeniyle açtım tabakanın kapağını.</span></p>

  <p><span class="font4">“Babamın da vardı bundan,” diye bir de yalan uydurdum. Kapağın arkasındaki, “Aziz kardeşim, Cezmi Kenan’a... Yaşasın Hürriyet, Yaşasın Müsâvât, Yaşasın Uhuvvet! 23 Temmuz&nbsp;1908” yazısını görünce, daha fazla uzatmadan iade ettim tabakayı. Kahveme uzandım tekrar. Demek Cezmi’yi bunlar&nbsp;öldürmüştü. Elbette tek başına Cafer değil, Fuad ve arkadaşları. Dün akşam beni kaçıran grup. İyi ama neden? Yeniden&nbsp;kahveme uzanırken bu soru yankılandı zihnimde. “İttihat&nbsp;ve Terakki’yi tekrar canlandıracağız,” diyen Fuad, cemiyetin&nbsp;kahramanlarından birini niye öldürtsün?</span></p>

  <p><span class="font4">“Siz burada mı kalıyorsunuz?” Cafer’in sesiyle toparlandım. “Yani ev filan yok mu?”</span></p>

  <p><span class="font4">Dostça gülümsedim.</span></p>

  <p><span class="font4">“Şimdilik buradayız, daimi değil. Yarın öbür gün ayrılacağım...”</span></p>

  <p><span class="font4">Başka bir soru sormadı Cafer, vazifesini yerine getirmiş olmanın yanı sıra eski bir hemşerisini görmüş olmanın verdiği mutlulukla, kahvesini içip sigarasını bitirdikten sonra aynı efendi tavır içinde ayrıldı yanımdan. Birilerine bu ezik, bu utangaç&nbsp;adamın birkaç gün önce çok sevdiği bir arkadaşının öldürülmesi vakasına karıştığını söylesem kimse inanmazdı bana...</span></p>

  <p><span class="font4">Odama çıkıncaya kadar hep bu mevzuyu düşündüm. Neler oluyordu? Yoksa casus olan Cezmi miydi? Yok canım,&nbsp;daha neler? Adam için hayatın bir tek manası vardı, o da&nbsp;cemiyetti. Bütün olup bitenlere rağmen davasına duyduğu&nbsp;inancı hiçbir zaman yitirmemişti. O yüzden öldürülmüştü&nbsp;zaten. Hayır, şüphelenmem gereken kişi Cezmi değil, Fuad’dı. Zaten eski İttihat ve Terakki mensupları bu kadar sıkı&nbsp;takibat altındayken, şehrin göbeğinde birini kaçırmaları, üstelik bilinen bir tiyatroda bir yemin sahnesi tezgâhlamaları&nbsp;olacak iş değildi. İyi de ne istiyordu Fuad benden? Tek bir&nbsp;cevabı vardı bunun, emin olmak, evet benden emin olmak&nbsp;istiyorlardı. Mehmed Esad’la birlikte oynadıkları bir oyundu&nbsp;bu. Evet, birlikte çalışıyorlardı, başka türlüsü olamazdı... Ya&nbsp;yanılıyorsam, ya aynı merkez için çalışmıyorlarsa? Ya ikisinden biri yalan söylüyorsa? Sorular, sorular, sorular, cevabını&nbsp;hâlâ bulamadığım, artık zihnime sığmayan sorular... Ama bu&nbsp;belirsizlik içinde bile mutluydum, zira sana ulaşabilecek bir&nbsp;yol bulmuştum. Bu öğleden sonra Leon Dayı’yı ziyaret edecek, senin hakkında bilgi alacaktım. Ama daha vakit vardı,&nbsp;yine oturdum masamın başına.</span></p>

  <p><span class="font4">Evet, 1914 senesi... Harb-i Umumi başlamıştı, fakat biz henüz iştirak etmemiştik bu kanlı kavgaya. Teşkilat-ı Mahsusa’daki ilk aleni vazifemiz, meclisteki ve hükümetteki İngiliz&nbsp;ve Fransız ajanlarını tespit etmekti. Bu vazife bizzat Süleyman Askeri tarafından verilmişti bize. Meselenin ne kadar&nbsp;mühim olduğunu şu sözlerle açıklamıştı:</span></p>

  <p><span class="font4">“Vaziyet çok karışık arkadaşlar. Yedi düvel birbirine girmiş durumda. Biz harpte değiliz ama onların casusları İstanbul’da. Evet, hepsi cirit atıyor payitahtımızda. Almanların bize zarar verecek halleri yok, ama İngilizler ya da Fransızlar&nbsp;hesabına casusluk yapan alçaklar her an bir sabotaj ya da suikast hareketine girişebilir. İşin fenası, bu casuslar, yabancı da&nbsp;olmayabilir, bizzat Osmanlı vatandaşlarından şahsiyeti zayıf,&nbsp;hamiyetsiz kişileri devşirmiş olabilirler. İşte bizim vazifemiz&nbsp;bu vatan hainlerini ortaya çıkarmak ve yıkıcı faaliyetlerine&nbsp;son vermektir.”</span></p>

  <p><span class="font4">Kim olduklarını bilmeden, yabancı ülkelerin hesabına faaliyet gösterdiği söylenen kişileri “vatan haini” diye tanımlamak kolaydı ama casus olduklarından şüphe edilen bu adamların isimlerini duyunca sadece Fuad değil ben de tereddüde kapıldım. Elimizdeki şüpheliler listesinde öyle isimler vardı&nbsp;ki, hayrete düşmemek mümkün değildi. Hadi ötekiler neyse de, Maliye Nazırı Cavit Bey ve Ahmed Rıza’nın isimlerini&nbsp;okuduğumda gözlerime inanamadım.</span></p>

  <p><span class="font4">“Bunlar delirmiş Şehsuvar,” diye söylendi Fuad. “En yakın arkadaşlarından şüphe etmek nedir yahu? Cavit Bey, en başından beri cemiyetin üyesidir. Ahmed Rıza ittihatçıların&nbsp;fikir babasıdır. Ahmed Rıza’yla senin hukukun da var. Yahu&nbsp;bu adamlar nasıl casus olur?”</span></p>

  <p><span class="font4">Konuşurken yüzümde sabitlenen mavi gözlerinden öfke parıltıları geçiyordu.</span></p>

  <p><span class="font4">“Olur mu öyle şey Fuad! Bu adamlar casussa vatan külliyen batmış demektir. Ne için uğraşıyoruz ki? Yok, yok böyle olmaz. Bir yerde bir hata olmalı. Belki de Almanlar yanlış&nbsp;yönlendiriyor bizimkileri...”</span></p>

  <p><span class="font4">“Almanlar mı bizimkileri yönlendiriyor, yoksa bizimkiler mi onları, bilmiyorum,” dedi arkadaşım gergin bir sesle. “Zaten bunun artık pek bir kıymeti harbiyesi de yok. Belli ki&nbsp;kaderimizi Almanya’ya bağladılar. Bu durumu değiştirecek&nbsp;ne bir siyasi irade ne de askerî bir kuvvet var. Dua edelim de&nbsp;Almanlar mağlup olmasınlar yoksa halimiz harap.”</span></p>

  <p><span class="font4">Onun vaziyeti kabullenmiş hali içime dokundu.</span></p>

  <p><span class="font4">“Dur yahu Fuad, her şey bitmiş değil henüz. Gerekirse Süleyman Bey’e çıkar anlatırız durumu. Böyle kepazelik mi&nbsp;olur?”</span></p>

  <p><span class="font4">Ümitlenir gibi oldu.</span></p>

  <p><span class="font4">“Konuşmak iyi ama Süleyman Askeri’nin bizi dinleyeceğini zannetmiyorum. Süleyman Bey bir zabit, üstelik inanmış bir zabit. Kendisine verilen emirleri uyguluyor. Farklı bir fikir&nbsp;içinde olması mümkün değil, çünkü şüphe duymuyor. Bizden&nbsp;de beklediği düşünmeden, sorgulamadan emirleri yerine getirmemiz. Ama Talat Bey farklı. Enver’e boyun eğmiş görünse&nbsp;de hâlâ tarafsız kalmanın yollarını arıyor olabilir. O nedenle,&nbsp;bizi dinleyebilir, belki de bu takibata müdahale edebilir.”</span></p>

  <p><span class="font4">Söyledikleri mantıklıydı, derhal Talat Bey’in huzuruna çıkmalı, bu garabeti anlatmalıydı. Ama o anda Büyük Efendi’nin Fuad’a benim kadar itimat etmediğini hatırladım.&nbsp;Arkadaşımın hep mesele çıkaran adam olarak görülmesini&nbsp;istemediğimden,</span></p>

  <p><span class="font4">“Yerden göğe kadar haklısın kardeşim,” dedim sakince. “Derhal gidip Talat Bey’le konuşacağım. Evet, bizler emir altındayız ama hatalı gördüğümüz bir kararı da tenkit edebilmeli, gerekirse iptal ettirebilmeliyiz.”</span></p>

  <p><span class="font4">Hazin ama anlayışlı bir gülümseme belirdi yakışıklı çehresinde.</span></p>

  <p><span class="font4">“Git konuş tabii. Her seferinde itiraz eden kişi olarak ben çıkmayayım adamın karşısına...”</span></p>

  <p><span class="font4">Kırıldığını düşünerek savunmaya geçtim.</span></p>

  <p><span class="font4">“Yanlış anlama, istersen birlikte gideriz...”</span></p>

  <p><span class="font4">Uzanıp dostça elime dokundu.</span></p>

  <p><span class="font4">“Boşuna dert etme Şehsuvar. Beni korumaya çalıştığını biliyorum. Bunun için sana minnet borçluyum. Münasip olan Talat Bey’le tek başına konuşmandır. Ama onunla konuştuğunu Süleyman Askeri öğrenirse pek hoş olmaz, zaten bizim hakkımızda şüpheleri de var, o zaman itimadı tamamıyla sarsılır.”</span></p>

  <p><span class="font4">“Merak etme, Talat Bey çok ketumdur. Ne konuşursan konuş yanında kalır.”</span></p>

  <p><span class="font4">Fuad’ın beni anlamasına sevindim, hiç vakit kaybetmeden, o öğleden sonra Bab-ı Âli’nin yolunu tuttum. Büyük Efendi bu defa çok samimi karşıladı beni. Adeta bir ağabey&nbsp;gibi büyük bir alakayla dinledi sözlerimi. Hatta yüzünde takdir ettiğine dair bir ifade belirdi.</span></p>

  <p><span class="font4">“Hassasiyetin için çok teşekkür ederim Şehsuvar,” dedi koltuğunda geriye yaslanarak. “Seninle tamamıyla aynı fikirdeyim. Bu iki isim son derece değerli iki zattır. Cavit Bey&nbsp;zaten Maliye Nazırımız... Ahmed Rıza Bey epey bir zamandır&nbsp;bize muhalefet yapıyor olsa bile onun da namusundan, hamiyetinden asla şüphe duymayız. Bu iki mühim şahsiyeti,&nbsp;casusluk yapmakla yahut bilerek isteyerek bir başka ülkenin&nbsp;menfaati için çalışmakla itham etmek kimsenin haddi değil.&nbsp;Lâkin, vaziyet ortada. Cavit Bey’in de Ahmed Rıza Bey’in de&nbsp;bu harpte Alman karşıtı ittifakta yer almak istedikleri malumundur. Zaten bu fikirlerini de saklamıyorlar. Biz ise tarafsızlığımızı sürdürmeye çalışıyoruz.”</span></p>

  <p><span class="font4">Laf yerine gelmişti kendimi tutamadım söyledim.</span></p>

  <p><span class="font4">“Fakat Talat Bey, hem cemiyette, hem hükümette Alman yanlıları da var. Onlar tarafsızlıktan değil, Almanlarla beraber harbe girmekten yanalar. Üstelik şu iki Alman gemisinin&nbsp;bize sığınmasından sonra elleri de bir hayli güçlendi.”</span></p>

  <p><span class="font4">Esmer yüzü gölgelendi, bakışları kapıya kaydı.</span></p>

  <p><span class="font4">“Açık kalmış,” dedi. “Sana zahmet şunu kapatsana.”</span></p>

  <p><span class="font4">Evet, Bab-ı Âli binasında, kendi nazırlık odasında dahi rahat değildi, aslına bakarsan artık hiçbirimiz, Enver Paşa dahil hiç kimse rahat değildi. Herkes, hepimiz birbirimizden kuşkulanıyorduk. Kim, kimin adamıdır, kim, kimin hesabına&nbsp;çalışmaktadır, kime itimat edilir, kime edilmez, bu soruların&nbsp;cevabı her gün, hatta her saat başı değişiyordu. Söylediğini&nbsp;yapıp, kapıyı kapattıktan sonra da tedirginliğini üzerinden&nbsp;atamadı Talat Bey.</span></p>

  <p><span class="font4">“Haklısın Almanya ile harbe girelim diyenler de var aramızda,” dedi sesini kısarak. “Ama onların eli, Goeben ve Breslau’nun bize sığınmasıyla değil, çok daha önce İngilizlerin satın aldığımız Sultan Osman ve Reşadiye gemilerini vermemesiyle güçlendi. ‘İngilizler bize kazık attılar, oysa Almanlar Abdülhamit devrinden beri yanımızda,’ diye konuşmaya&nbsp;başlayanlar çoğaldı. Acayip bir istihbarat harbi var Şehsuvar.&nbsp;Almanlar, İngilizler, Fransızlar, Ruslar aklına kim gelirse. Bu&nbsp;kadar nazik bir vaziyette harbe girmemek için adeta siyasi&nbsp;cambazlık yapıyoruz. Hal böyle olunca konuşulan her söz,&nbsp;verilen her vaat bir anlam taşıyor. İster istemez bizim dengemizi bozuyor. Elbette Cavit Bey, Ahmed Rıza Bey gibi mühim&nbsp;şahıslar, bilerek, vatana kötülük yapmıyorlar ama istemeden&nbsp;de olsa taraflardan birinin işine gelebilecek davranışlarda&nbsp;bulunabilirler. Bizler hükümet olarak bu hatalı davranışların&nbsp;da farkında olabilmeliyiz. Böylece vatana gelebilecek zararı asgari düzeye indirebiliriz. İşte bu sebepten, ne kadar zor&nbsp;olursa olsun, bu kıymetli insanları izlemek, hata yapmalarına mani olmak, hatta belki yüz yüze konuşarak fikirlerini&nbsp;öğrenmek, bizim için bir mecburiyet haline geliyor.</span></p>

  <p><span class="font4">Biliyorum hiç hoş değil, hatta rezilce bir iş gibi görünüyor ama başka çaremiz yok. Şunu de belirtmeliyim ki, içimizde&nbsp;en zor olanı belki de siz yapıyorsunuz.”</span></p>

  <p><span class="font4">Karşı çıkmadığımı görünce, sanki rahatladı, hatta hınzırca gülümsedi.</span></p>

  <p><span class="font4">“Hem mahir davranırsan, kimse ne olduğunu anlamaz bile...” Aklına bir fikir gelmiş gibi heyecanlandı. “Sen zaten Ahmed Rıza’yı tanıyorsun. Bence doğrudan git yanına.&nbsp;Çengelköy’de baba yadigârı bir çiftlikte kalıyor. Çal kapısını,&nbsp;konuş onunla. Eminim fikirlerini söylemekten çekinmeyecektir. Böylece bir sürü malumat edinirsin, daha önemlisi&nbsp;Ahmed Rıza hakkında bir kanaate varırsın. Süleyman Askeri&nbsp;Bey’in buna bir itirazı olacağını da sanmıyorum, aksine çok&nbsp;memnun olacaktır.”</span></p>

  <p><span class="font4">Her konuşmamızın ardından karmaşık hislerle ayrılıyordum Talat Bey’in yanından. Güya, yine ikna etmişti beni, ama içim hiç rahat değildi, dahası derin bir huzursuzluk duyuyordum.</span></p>

  <p><span class="font4">Fuad’ın yanına gitmedim o gece. Halbuki Tophane’deki kahvede buluşacaktık, görüşmenin neticelerini anlatacaktım&nbsp;ona. Ama o kadar bunalmıştım ki, beni merakla bekleyen&nbsp;arkadaşıma uğrayıp bütün bu mevzuları bir kez de onunla konuşmayı göze alamadım. Beşiktaş’a, eve gittim. Erken&nbsp;geldiğimi gören Madam Melina sevinmişti. Ama onunla da&nbsp;sohbet edecek halim yoktu. Yemeğimi yedikten sonra odama&nbsp;çekildim. Erkenden yatağıma uzandım, uyumaya çalıştım.&nbsp;Fakat sağa dön, sola dön, olmadı, kalktım. Havanın sıcaklığı&nbsp;da cabası. Pencereyi açtım, denizden esen bir rüzgâr birazcık serinletti odayı. Yatağa döndüm, fakat yine uyuyamadım.&nbsp;Zor bir gece olmuştu benim için, uykuyla uyanıklığın, rüyalarla kâbusların iç içe geçtiği bir gece. Sonra sızmışım.</span></p>

  <p><span class="font4">Sabah serçe cıvıltılarıyla uyandım. Benim çektiğim ızdıraptan uzak, yepyeni ışıklı bir gün başlamıştı sokakta. Beni de etkiledi doğanın bu güzelliği. Geceki karamsarlığım yok&nbsp;oluvermişti sanki. “Zaten senin esintili bir şahsiyetin var,&nbsp;üzüntün de sevincin de tez gelir, tez geçer,” deme hemen.&nbsp;Belki dün gerektiğinden fazla etkilenmiştim olaylardan. Fuad’ın tesiriyle olduğundan daha berbat görünmüştü vaziyet&nbsp;gözüme diye düşündüm. Halbuki o sabah yeniden doğmuş&nbsp;gibiydim; hem aklım hem bedenim o kadar sağlıklıydı ki,&nbsp;sanki ne kadar güç olursa olsun bütün meseleleri çözebilirmişim gibi zinde hissediyordum kendimi. Bu iyimserlikle,&nbsp;yataktan kalkar kalkmaz bir karar aldım. Uzatmanın âlemi&nbsp;yoktu. Hemen kahvaltıdan sonra Çengelköy’e geçecek, Ahmed Rıza’nın çiftliğine gidecek, onunla samimi bir sohbete&nbsp;oturacaktım. Ne zamandır görüşmemiştik, eminim sevinirdi&nbsp;onu ziyaret etmeme. Böylece teşkilatın benden istediği raporu da fazla geciktirmeden hazırlamış olurdum. Hatta bu ziyareti Fuad’a anlatmama bile gerek olmayabilirdi. Eminim&nbsp;bu isteğimi Süleyman Askeri de anlayışla karşılardı. Öyle ya,&nbsp;bizim teşkilatta gizlilik esastı.</span></p>

  <p><span class="font4">Beşiktaş’tan bir kayıkla karşıya geçtim. Bir fayton kiralayıp Çengelköy’e çıktım. Sora sora çiftliği bulduğumda vakit öğleye gelmişti. Çiftlik denildiğine bakma, oldukça mütevazı&nbsp;bir yerdi. Faytondan inip erik, kiraz, şeftali ağaçlarının arasından geçerek iki katlı binaya yöneldim. Uzaktan uzağa miskin bir köpek isteksizce üç kez havladı. Bir eşek anırdı acı&nbsp;acı. Galiba bir de horoz öttü ama bundan çok emin değilim.&nbsp;Ses namına duyduklarım sadece bunlardı. Taş binanın kapısı ardına kadar açıktı. Kapıdaki çıngırağa dokunduysam da&nbsp;kimseye işittiremedim. Çaresiz süzüldüm içeri.</span></p>

  <p><span class="font4">Dışarıdaki sıcaklıktan sonra sofa oldukça serin gelmişti. Büyükçe bir salona girdim, burada da in cin top oynuyordu.&nbsp;“Kimse yok mu?” diye seslenecektim ki, bir tıkırtı duydum.&nbsp;Salonun dar penceresine çapraz duran kapıdan biri çıktı. Işık&nbsp;arkadan vurduğu için yüzünü tam seçemiyordum, birkaç&nbsp;adım atınca tanıdım: Ahmed Rıza’ydı. Gözlerini kısarak bakıyordu, sonunda tanıdı beni ama çatılmış kaşları açılmadı.</span></p>

  <p><span class="font4">“Oo Şehsuvar,” dedi manidar bir sesle. “Hayrola, beni tutuklamaya mı, yoksa öldürmeye mi geldin?”</span></p>

  <p><span class="font4">Ne diyeceğimi bilemeden kalakaldım salonun ortasında.</span></p>

  <p><span class="font4">“Gel, gel,” dedi şaşkınlığım uzun sürünce. “Latife ettim, o vazifeyi sana vermezler.” Durdu, tepeden tırnağa bir kez&nbsp;daha süzdü beni. “Ne de olsa okumuş adamsın, kalbi katı,&nbsp;katil sürüsünden birine yaptırırlar o işi.” Elini uzattı. “Hoşgeldin, gel, gel, şuraya otur.”</span></p>

  <p><span class="font4">Kırmızı bir örtüyle kaplı divana oturmak yerine, olduğum yerde kalarak mahcup bir ifadeyle gülümsedim.</span></p>

  <p><span class="font4">“Rahatsız ettiysem özür dilerim. Kaç zamandır görüşmedik, bir uğrayıp hatırınızı sormak istedim.”</span></p>

  <p><span class="font4">İnanmamıştı ama daha fazla yüzüme vurmak istemedi.</span></p>

  <p><span class="font4">“İyi yaptın, dikilme orada, gel otur şöyle.”</span></p>

  <p><span class="font4">Kırmızı örtünün altındaki divan sertti, rahatsızlık vericiydi, hiç aldırmadan yerleştim. O da tam karşımdaki kum sarısı koltuğa çöktü. Alnındaki çizgiler derinleşmiş, saçları sakalları&nbsp;iyice beyazlamıştı ama yine de dinç görünüyordu. Gözlerinde&nbsp;teslim olmamanın, bildiğini, inandığını her şart altında müdafaa etmenin verdiği gurur okunuyordu. Belki de onu hem&nbsp;zihinsel hem de bedensel olarak ayakta tutan bu inatçılıktı.&nbsp;Her ne olursa olsun, bu ülkede her zaman saygı duyulacak&nbsp;kişilerin arasında yer alacak bir adamdı Ahmed Rıza. Ki yaşanacak sosyal depremler, siyasi çalkantılar, ahlaki yıkımlar&nbsp;bu fikrimi hiçbir zaman değiştirmeyecekti. Fakat daha beni&nbsp;görür görmez niyetimi anlayan bu kurt siyasetçiyi nasıl konuşturacaktım? Aklım, işte bu zor bilmeceyle meşguldü.</span></p>

  <p><span class="font4">“Şu senin arkadaşını gördüm,” diyerek beni bu yükten de kurtardı ama neden bahsettiğini henüz anlamamıştım. “İki&nbsp;sene kadar önce, Paris’te... Mösyö Naum’un kızından bahsediyorum. Matmazel Ester’den...”</span></p>

  <p><span class="font4">Güya sohbet edip ağzından laf alacağım adam, ardı ardına şoka uğratıyordu beni.</span></p>

  <p><span class="font4">“İyi görünüyordu, edebiyat tahsiline başlamış. Hatta Paris’te kadın haklarını savunan radikal bir çevreye de katılmış. Kitapları da yayınlanıyormuş ardı ardına.” Sustu, mim koyacakmış gibi açık renk gözlerini yüzüme dikti. “Seni sormadı,&nbsp;ama ben anlattım. 31 Mart Hadisesi’nde benim emniyetimi&nbsp;sağladığını, Şehzadebaşı’ndaki o evde konuştuklarımızdan&nbsp;bahsettim. Ve aynen şöyle söyledim: ‘Yazık, kendine yazık etmiş bir kabiliyet. Keşke fedai olacağına yazar olsaydı.’ Evet,&nbsp;bu devirde kaybolan yüzlerce genç insandan biri de sensin&nbsp;Şehsuvar.”</span></p>

  <p><span class="font4">Zaten rahatsızlık veren divanda sıkıntıyla kıpırdadım.</span></p>

  <p><span class="font4">“Öyle diyorsunuz da Ahmed Rıza Bey, yazarlık kabiliyetimin olduğu bile şüpheli. Ne bir roman yazdım ne büyük bir hikâye, birkaç çiziktirme, birkaç karalama hepsi bu. Belki&nbsp;Ester mübalağa yapmıştır yazdıklarım hakkında ama...”</span></p>

  <p><span class="font4">“Ester seni hiç övmedi... Hakkında fazla konuşmadı zaten. Sadece dinledi söylediklerimi. Evet, kaşları çatılmış, gergin&nbsp;bir halde ve alakayla dinledi hakkında anlattıklarımı. Fakat&nbsp;hiç soru sormadı. Sözlerim bitince de senin hakkındaki kanaatini şu cümleyle açıkladı: ‘Hayatta iki tür insan vardır Ahmed Rıza Bey, rüzgârın önünde savrulanlar ve rüzgârı önüne&nbsp;katanlar. Şehsuvar ilk kısma mensup olanlardandır. Ülkemizde kopan siyasi fırtına, onu kendi çizdiği yoldan uzaklaştırdı.&nbsp;Ona bambaşka bir kader armağan etti. Ne yazık ki demeyeceğim, çünkü bu onun tercihiydi. Mesut olmasını dilemekten&nbsp;başka söylenecek söz yok.’ Senin için bir anlamı var mı bilmiyorum ama aynen bunları söyledi.”</span></p>

  <p><span class="font4">Elbette benim için çok büyük bir anlamı vardı ama bunu itiraf edemezdim. Demek benden tümüyle ümidini kesmiştin. Demek, artık seni öfkelendiremiyordum bile. “Mesut olmasını dilemekten başka söylenecek söz yok,” demiştin ya,&nbsp;en ağırı buydu. Demek, ne hali varsa görsün deyip kapamıştın defteri. Artık umurunda değildim senin. Derin bir kahır,&nbsp;büyük bir öfke uyanmıştı içimde. Fakat daha beteri, bunu&nbsp;belli etmemek zorundaydım Ahmed Rıza’ya. Lâkin buna&nbsp;nasıl muvaffak olacağımı ben de bilmiyordum. Adam, gafil&nbsp;avlamış, darmadağın etmişti beni. Tecrübeli bir boksör gibi&nbsp;dur durak bilmeden ardı ardına birbirinden ağır yumruklar&nbsp;yapıştınyordu zaten iyice örselenmiş ruhuma. Nitekim suskunluğum uzayınca, o insanı delip geçen gözlerini bir kez&nbsp;daha yüzüme dikerek alaycı bir ses tonuyla sormuştu.</span></p>

  <p><span class="font4">“Matmazel Ester merak etmiyordu ama ben ediyorum. Sahi mesut oldun mu Şehsuvar? Gayene ulaştın mı?”</span></p>

  <p><span class="font4">“Kim tamamıyla gayesine ulaşabilir ki hayatta?” Adeta kendiliğinden dökülmüştü bu sözcükler dudaklarımdan. Yalan söylemiyordum, numara yapmıyordum, içimden gelen&nbsp;sözlerdi bunlar. İyi başlamıştım, cesaretle sürdürdüm konuşmamı. “Hele vatanın yangın yerine döndüğü bu devirde. İnsanlar bu kadar mutsuzken, birbirlerini öldürmek için fırsat&nbsp;kolluyorken mesut olmak mümkün mü?”</span></p>

  <p><span class="font4">Galiba onu etkilemiştim, gözleri dalgalandı, dikkati dağıldı.</span></p>

  <p><span class="font4">“Haklısın, mutlu olmak artık pek mümkün değil ama huzur duyabilir insan. Evet, dünyanın cehenneme döndüğü bu Harb-i Umumi’de bile huzur duyabiliriz. Yeter ki doğru olanı&nbsp;yapalım. Yeter ki kimseyi öldürmeyelim, kimsenin ölümüne&nbsp;sebep olmayalım. Hem ülkemiz, hem kendimiz için söylüyorum bunu. Eğer tarafsız kalmayı başarırsak, Alman harp&nbsp;makinesinin bir çarkı olmazsak, bu kanlı kapışmanın içinde&nbsp;bile huzur duyabiliriz. Hem öldürmekten kurtulmuş oluruz,&nbsp;hem de ölmekten...” Yüzünde acıklı bir ifâde belirdi. Çaresizce başını salladı. “Ama bunu yapamayacağız... Sizinkiler,&nbsp;ülkeyi çoktan harbe sürdüler bile.”</span></p>

  <p><span class="font4">“Hayır,” diye itiraz ettim. “Talat Bey harbe katılmaya katiyetle karşı. Hükümetteki nazırlar da Almanya’yla ittifaka muhalefet ediyorlar...”</span></p>

  <p><span class="font4">Derin bir şüpheyle bakıyordu.</span></p>

  <p><span class="font4">“Bu kadar saf olamazsın!” diye mırıldandı başını sallayarak. “Bu kadar saf olsan seni yanlarında tutmazlar. Beni konuşturmak için böyle söylüyorsun değil mi?”</span></p>

  <p><span class="font4">“Rica ederim efendim,” diyecek oldum, sağ elini kaldırarak susturdu.</span></p>

  <p><span class="font4">“Lütfen, lütfen, daha fazla küçülmeyin karşımda.”</span></p>

  <p><span class="font4">Suratım kıpkırmızı olmuştu. Ahmed Rıza halime aldırmadan, belki fark bile etmeden sürdürdü sözlerini.</span></p>

  <p><span class="font4">“Buraya niye geldiğinizi çok iyi biliyorum Şehsuvar. Merak etmeyin istediğinizi de vereceğim size. Zaten mahrem değil ki benim fikirlerim. Mecliste de, gazetelerde de, dost&nbsp;sohbetlerinde de açıkça söylüyorum düşüncelerimi. Evet, ilk&nbsp;olarak Almanya ile harbe girmemize karşıyım. Bu ittifak bizi&nbsp;mahva sürükleyecek. Ama sadece Almanya değil İngilizlerle&nbsp;birlikte de harbe girmemize karşıyım. Sizin aptalların anlamadığı hakikat şu: Biz bu harbin tarafı değil hedefiyiz. Evet,&nbsp;Memalik-i Osmaniye hepsinin iştahını kabartıyor. Yapmamız&nbsp;icap eden, dünya haritasını değiştirmek isteyen bu açgözlü&nbsp;devletlerin birine yamanmak değil, kendi topraklarımızı korumak için bağımsız bir siyaset gütmekti. Evet, çok zor, evet,&nbsp;taraf olmayanın bitaraf olma tehlikesi var. Ama başka çaremiz yoktu. Bu zor olanı başarmalıydık.”</span></p>

  <p><span class="font4">“Hâlâ başarabiliriz,” diyecek oldum,</span></p>

  <p><span class="font4">“Artık çok geç. Truva atı kalemize girdi. Üstelik bir değil, iki tane. Goeben ve Breslau adındaki gemilerden bahsediyorum. Adlarını Yavuz ve Midilli diye değiştirince Osmanlı&nbsp;olmadı o gemiler. Asıl maksatları başka. İngiltere tarafıyla zaten gerilen ilişkilerimizi koparmak için son bir hamle&nbsp;yapmayı bekliyorlar. Bizzat Kayzer Wilhelm’in tezgâhladığı&nbsp;sinsi planları var. Yaz şuraya, bu iki geminin başımızı belaya sokması an meselesi. Çünkü Almanlar, Fransa cephesinde&nbsp;zafer kazanamadılar, Ruslar, Avusturyalıları fena sıkıştırıyor.&nbsp;Şimdi Kayzer’in, bizim kanı sudan ucuz askerlerimize her&nbsp;zamankinden daha çok ihtiyacı var. Ve emin ol, istediklerini&nbsp;kolayca alacaklar...”</span></p>

  <p><span class="font4">O gün ikindiye kadar kaldım Ahmed Rıza’nın evinde. Evet, o kadar uzun sürmüştü konuşmamız. Hayır, o birkaç&nbsp;saat içinde bir an inanmadı benim samimi olduğuma ama&nbsp;hâlâ sağduyuma güveniyor gibiydi. Belki değişebilirdim,&nbsp;beni yaka paça çiftliğinden atmamasının nedeni de nezaketinden çok bu umudu olmalıydı. Belki de eski silah arkadaşlarına ilk elden mesajını iletmemi istiyordu. Zannederim bu&nbsp;niyetle, zorla öğle yemeğine alıkoydu beni. Çiftliğe geldiğimde göremediğim Mürşit Ağa’yla karısı birden ortalığa çıkıp,&nbsp;kaşla göz arasında hazırlamışlardı sofrayı. Hayatımdaki en&nbsp;leziz papaz yahnisini yedim o çiftlikte. İkram edilen buz gibi&nbsp;kızılcık şerbetini içerken şunları söyledi:</span></p>

  <p><span class="font4">“Siyasi partilerde münevverlerle, teşkilatçılar arasında bir uyum olmalıdır. Biz münevverler, teşkilatçılar gibi milletin&nbsp;arasına kolayca giremeyiz. Bilmenin getirdiği sorumluluklar&nbsp;ve sıkıntılar vardır. Ama bir teşkilatçı için tek sorumluluk,&nbsp;güçlü bir cemiyet kurmaktır. Bu maksada ulaşmak için ahaliyi ikna etmesi yeterlidir. O sebepten çoğu zaman ne ahlaki değerlere aldırırlar, ne partinin prensiplerine. Üstelik biz&nbsp;münevverlere de kızarlar, onları engelliyoruz diye. İttihat ve&nbsp;Terakki Fırkası’nda da bu oldu. Teşkilatçılar, askerlerle el ele&nbsp;verip, cemiyetin münevverlerini tasfiye ettiler. Ama bizimle&nbsp;birlikte prensipler de tasfiye oldu. Artık ne hürriyet umurlarında, ne eşitlik, ne kardeşlik ne de adalet. Talat Bey de, Enver Paşa da 1906 yılındaki o inanmış inkılapçılar değil artık.&nbsp;Yıkmak istedikleri rejimin bizzat kendisine dönüştüler. Abdülhamit’te tenkit ettikleri ne varsa, bugün hepsini kendileri&nbsp;yapıyorlar. Belki de daha fenasını...” Alaycı bir gülümsemeyle adeta dikte ettirir gibi işaret parmağını havada salladı. “Raporuna şöyle yazmanı istiyorum. Ben Ahmed Rıza, millete&nbsp;hiçbir zaman yalan söylemedim, ne millete ne de cemiyete.&nbsp;Yirmi yıl önce ne dediysem bugün de aynısını savunuyorum.&nbsp;Ama cemiyetin bugünkü liderleri hem kendi ideallerine,&nbsp;hem de kendi tarihine ihanet etti. İşte bunun için ne millet,&nbsp;ne de tarih affedecek onları.”</span></p>
</body>
</html>
