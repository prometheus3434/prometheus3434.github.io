<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="egv04">“Hiç şikâyet etme, senin kararın.”</a><br /></h2>

  <h2><span class="font4" style="font-weight:bold;"><br /></span></h2>

  <p><span class="font4" style="font-weight:bold;font-style:italic;">İyi Akşamlar Ester, (1. Gün, Akşam)</span></p>

  <p><span class="font4" style="font-weight:bold;font-style:italic;"><br /></span></p>

  <p><span class="font4">Yazdıklarımı bu akşamüstü gönderdim sana. Karanlık çökmeden hemen önce, otelin postanesinden... Cadde-i Kebir’deki umumi postane hiç emniyetli değil, zaten otelden çıkar çıkmaz düşüyorlar peşime. Bazen sinsice, bazen göstere&nbsp;göstere. Sanki korkmamı, telaşa kapılmamı, belki de kaçmamı istiyorlar. Hayır, bu mutluluğu tattırmayacağım onlara.&nbsp;Hiçbir zaman “Şehsuvar Sami panikledi,” diye kayıt düşemeyecekler takip raporlarına. Ama yazdıklarımın sana ulaşmasına da engel olmalarını istemiyorum. Bu yüzden otelin içindeki küçük postaneden gönderiyorum mektuplarımı.</span></p>

  <p><span class="font4">Keşke hepsini bir anda yazabilsem, keşke bir çırpıda dökebilsem içimdekileri... Sabırsızlığımdan değil, endişemden... Sana yolladığım mektupta yer alanlar anlatacaklarımın çok&nbsp;küçük bir kısmı. Belki bir girizgâh, belki bir romanın ilk sayfaları... Son yirmi senenin dökümü, son yirmi senede altüst&nbsp;olan bir dünyanın, altüst olan bir imparatorluğun, altüst olan&nbsp;hayatlarımızın hikâyesi. Yeryüzünü kana bulayan o lanet olası umumi harbin, yok olan ideallerin, umutların, inançların,&nbsp;ama asla bitmeyen bir aşkın hikâyesi... Dur hemen çatma&nbsp;kaşlarını. Biliyorum yaşadıklarımızdan sonra aşktan bahsetmeye hakkım yok. Ama ne olur, yazdıklarıma inanmasan da,&nbsp;karar vermek için hiç değilse son satırı bitirmeyi bekle. Rica&nbsp;ediyorum, hiç değilse bu kadarını esirgeme benden...</span></p>

  <p><span class="font4">Yazdıklarımı postaneye götürürken merdivenleri değil, asansörü kullanmıştım. Bilirsin hep meraklıydım makinelere. Üç Fransız hanımla indik aşağıya. Ne yalan söyleyeyim&nbsp;üçü de çok şıktı, çok güzel kokuyordu. Paris’te Ahmed Rıza&nbsp;Bey’le yemeğe gittiğimiz Rue des Ecoles’deki restoranı hatırladım. Henüz yirmi yaşında bile yoktuk, restoran güzel&nbsp;hanımlar ve şık beylerle doluydu, ama o salondaki en güzel&nbsp;kız sendin. Fakat itiraf etmeliyim ki, o anda gözüm seni dahi&nbsp;görmüyordu, pürdikkat Ahmed Rıza’nın söylediklerini dinliyordum. Ülke hakkında, dünya hakkında, din hakkında söylediklerini. Ne kadar cüretkârdı, ne kadar mantıklı, sözlerini hep bilimle bağlıyordu. O sıralar hayatın sadece akıldan,&nbsp;mantıktan, bilimden ibaret olduğunu zannediyordum. İnsan&nbsp;iradesinin bütün bir toplumu, hatta bütün dünyayı, tarihi&nbsp;değiştirebileceğini sanıyordum. Ahmed Rıza’nın sözleri tek&nbsp;tek çözüyordu zihnimdeki düğümleri. Bütün sorularımı cevaplıyor, bütün tereddütlerimi gideriyordu. O benim için sadece İttihat ve Terakki’nin fikir babası değil, ulvi bir bilgeydi,&nbsp;çok kıymetli bir Osmanlı aydını... Sen de gözlerinle gördün,&nbsp;Fransızlar nasıl saygıyla yaklaşıyorlardı ona.</span></p>

  <p><span class="font4">Ahmed Rıza o zamanlar benim tek kahramanımdı. Aslında, zaman zaman keşke hep öyle kalsaydı, keşke ben de bu büyük münevverin yolundan gitseydim diye düşünüyorum.&nbsp;Eğer öyle olsaydı senin dileğin de gerçekleşmiş olurdu. Ve&nbsp;ben bugün, bu otel odasında kıstırılmış bir av hayvanı gibi&nbsp;yakalanmayı beklemek yerine, belki romanlarıyla tanınan&nbsp;bir yazar olurdum. Belki fikirlerimle çok daha faydalı olurdum memlekete... Belki romanlarım görünmez bir koruyuculuk zırhı da sağlardı bana...</span></p>

  <p><span class="font4">Sağlar mıydı? Halide Edip Hanım’a sağladı mı? Kadıncağız şimdi kim bilir hangi ecnebi ülkede ayakta kalmaya çalışıyor.&nbsp;Öyle bir zamanda yaşıyoruz ki bırakalım yarınımızı, bugünümüzden emin olmak bile mümkün değil. Yine de pişman&nbsp;değilim, sadece büyük bir öfke var içimde, derin bir hayal&nbsp;kırıklığı. Bütün hayatımı elimden almışlar gibi. “Hiç şikâyet&nbsp;etme, senin kararın” diyeceksin, haklısın. Bunu ben tercih ettim, üstelik istediğim başka bir hayat olmasına rağmen, üstelik sana rağmen... Neyse, bu konuya geri döneceğiz nasılsa...&nbsp;Ben hikâyemi anlatmaya devam edeyim istersen; 1908 Temmuz’unun sıcak günlerinden bahsediyordum, Meşrutiyet’in&nbsp;hemen öncesinden, ilk suikastımdan, Manastır’ın ortasında,&nbsp;ahalinin gözleri önünde Şemsi Paşa’yı nasıl katlettiğimizden.</span></p>

  <p><span class="font4">3 Temmuz 1908’i hatırlar mısın bilmem. Kolağası Resneli Ahmed Niyazi’nin dağa çıktığı gün... Büyük olaylar zincirinin&nbsp;başladığı gün... Zabitlerinin isyan ettiğini duyan Abdülhamit&nbsp;işin ciddiyetini hemen anladı mı bilinmez ama her zamanki&nbsp;pimpirikliliğiyle derhal harekete geçti. Hamlesi çok akıllıcaydı. Bütün Arnavutların takdirini kazanmış, Makedonya’daki&nbsp;çetelerin korkulu rüyası Şemsi Paşa’yı, nam-ı diğer Şemso’yu&nbsp;vazifeye çağırmıştı.</span></p>

  <p><span class="font4">“Aralarında ordu mensuplarının da bulunduğu kendini bilmez bir çete ayaklanarak dağa çıkmış, Devlet-i Aliyye’ye&nbsp;isyan etmiştir; ne kadar asker gerekiyorsa alınıp, ne tedarik&nbsp;yapılacaksa yapılıp, bu vatan ve millet düşmanlarının defteri&nbsp;tez dürüle ki, başka kendini bilmezlere misal olsun.”</span></p>

  <p><span class="font4">Şemso, Mitroviçe’de bulunuyordu o sıralar. Padişahtan gelen telgraf üzerine hiç vakit kaybetmeden hazırlıklara girişti. Pek de heyecanlanmamıştı tecrübeli asker; kim bilir bu bastıracağı kaçıncı isyan olacaktı, yok edeceği kaçıncı çete. Fakat&nbsp;ilk kez yanılıyordu. Bu defa karşısında ahalinin malına mülküne tasallut etmiş it kopuk takımı değil, milletin iradesini&nbsp;hakim kılmak, tarihin hükmünü yerine getirmek isteyen hamiyetli insanlar vardı.</span></p>

  <p><span class="font4">Şemso’nun tedarikleri sürerken saraydan ikinci bir telgraf daha geldi. Bu ikinci telgrafta emir tekrarlanıyor ve Abdülhamit’in öyle her kuluna bahşetmeyeceği “selam-ı şahane”&nbsp;ekleniyordu en alta.</span></p>

  <p><span class="font4">Padişahından gelen bu ulvi iltifatla iyice şevklenen yaşlı kurt, süratle ordusunu topladı. Kendisine tahsis edilmiş bir&nbsp;trenle, iki tabur asker ve otuza yakın Arnavut korumasıyla&nbsp;çıktı sefere. Fakat daha tren yola koyulmadan, haberini almıştı cemiyet. Ne pahasına olursa olsun, Şemsi Paşa’yla askerleri&nbsp;durdurulacaktı. Hemen, ilk istasyonda, yani Selanik’te. Selanik olmazsa Manastır’da, orada da olmazsa Resne’de. Olmazsa! Olmazsa diye bir şey yoktu. Ne pahasına olursa olsun,&nbsp;Şemsi Paşa’ya mani olunacaktı, isyanı sürdürmenin başka&nbsp;yolu yoktu...</span></p>

  <p><span class="font4">Nerden mi biliyorum? Çünkü Selanik’ten Manastır’a İttihat ve Terakki Merkez-i Umumisi’nin, “Eğer Şemsi Paşa Selanik’te vurulamazsa, Manastır teşkilatının suikast için lüzumlu hazırlıkları yapmasını” emreden mesajını taşıyan kişi bendim. Haberleşmek için şifreli telgraflar da kullanıyorduk&nbsp;ama Şemsi Paşa’nın öldürülmesi gibi hayati önem taşıyan&nbsp;konularda, cemiyetin güvenilir kuryeleri yola çıkarılıyordu.&nbsp;Teşkilata alındığımdan bu yana defalarca mesaj taşımıştım&nbsp;ama hiçbiri bunun kadar mühim değildi. Hiçbiri bu mesaj&nbsp;gibi hayatımı değiştirmeyecekti.</span></p>

  <p><span class="font4">Hatırlayacağını zannetmiyorum ama bir gün önce sana “Dedemin miras meselesiyle alakalı olarak, Manastır’daki&nbsp;eniştemiz Mehmed Ali Bey’i görmeye gidiyorum,” demiştim.&nbsp;Elbette yalandı, hem de o küçük beyaz yalanlardan değil,&nbsp;kanlı bir planı saklamak için söylenmiş sinsi bir yalan. Ama&nbsp;cemiyeti ve seni korumak için söylenmiş bir yalan. 5 Temmuz sabahı Şemsi Paşa Mitroviçe’den trene binerken ben de&nbsp;Selanik’ten ayrılıyordum. Bu acımasız adamın öldürülmesi&nbsp;mesajını götürüyordum Manastır’daki cemiyete.</span></p>

  <p><span class="font4">“Neden bu kadar acımasız davrandınız?” diyebilirsin. “Neden paşayla konuşmak, onu ikna etmek yerine öldürmeyi tercih ettiniz?”</span></p>

  <p><span class="font4">Aslında bu yolu denemek isteyenler de vardı. “Sonuçta Şemsi Paşa da bir Osmanlı zabiti, bizi anlayacaktır, memleket felakete gidiyor, onu da davaya kazanabiliriz,” diyen&nbsp;arkadaşlarımız çıktı elbette. Nitekim onunla konuştular da,&nbsp;hem de bizzat müstakbel damadı, Manastır Jandarma Tabur&nbsp;Kumandanı Rıfat Bey. Üstelik son derece cüretkâr bir üslupla, “Askerlerimiz size itaat etmez” diye onu ikaz ederek. Ama&nbsp;Şemsi Paşa laftan anlayacak bir adam değildi. Hem sultana&nbsp;körü körüne sadıktı, hem de meşrutiyetten ve isyancılardan&nbsp;ölesiye nefret ediyordu. İnkılapçı zabitlere, onu ortadan kaldırmaktan başka çare bırakmamıştı.</span></p>

  <p><span class="font4">Şemsi Paşa’nın treni 6 Temmuz’da gelmişti Selanik’e. Cemiyetin beklemeye hiç tahammülü yoktu, hemen o gün,&nbsp;orada defterini dürmek istiyordu bu eli kanlı zalimin. O sebepten daha geceden itibaren bizim fedailer istasyona yerleşmişlerdi. Ama işler planlandığı gibi gitmedi. Selanik’teki&nbsp;yetkililer de muhtemel bir suikasta karşı fevkalade emniyet&nbsp;tedbirleri almışlardı. Şemsi Paşa’nın Arnavut korumaları&nbsp;kimseye göz açtırmıyordu. Cemiyetin fedaileri, -ki aralarında&nbsp;Yakup Cemil gibi attığını vuran namlı adamlar olmasına rağmen- hedefteki paşanın yanına yaklaşamadılar bile. Artık tek&nbsp;ihtimal kalmıştı; onu Mareşallik Dairesi’ne giderken yolda öldürmek. Çünkü Şemso gelişmeler hakkında bilgi almak için&nbsp;İbrahim Paşa ile görüşmek istiyordu. Ne yazık ki, bu plan da&nbsp;uygulanamadı. Cemiyet gündüz gözüne, şehrin ortasında&nbsp;yapılacak bu saldırıda, tetiği çekecek fedainin yakalanmasından korktu. Yakalanan fedai konuşursa vay halimizeydi. Hele&nbsp;bir de Şemsi Paşa ölmezse... Abdülhamit’in hafiyeleri herkesi&nbsp;tutuklayarak, cemiyetin belini kırabilirdi.</span></p>

  <p><span class="font4">Böylece sultanın vicdansız adamı, rahatça Mareşallik Dairesi’ne gitti. İbrahim Paşa, bu kıymetli misafiri alay-ı vâla ile karşıladı ama Şemso’nun kahvesinin keyfini çıkartabildiğini hiç zannetmiyorum. Müşir İbrahim Paşa vaziyetin vahametini bütün ciddiyetiyle anlattı ona. Bu, daha önce bastırılan&nbsp;bölgesel isyanlara hiç benzemiyordu. Ordudan, ahaliden,&nbsp;memleketin her kesiminden destek alıyordu. Daha birkaç&nbsp;gün önce, Beyaz Kule’nin bahçesinden çıkarken üzerlerine&nbsp;ateş açılan hükümet memurları Hacı Hakkı Bey ile Şuayip&nbsp;Efendi hadisesinden bahsetti. O suikastta Hacı Hakkı Bey sağ&nbsp;kurtulurken, Şuayip Efendi Allah’ın rahmetine kavuşmuştu.</span></p>

  <p><span class="font4">Belki de ilk o zaman endişeye kapıldı bir yılan kadar soğukkanlı olan Şemsi Paşa. Belki de ilk o zaman anladı nasıl belalı bir işe bulaştığını ama elbette yılmadı. Ortalıkta Yıldız Sarayı’nın hükmü vardı, hem de Abdülhamit’in “selam-ı&nbsp;şahane”leriyle... Gerçi artık yaşı altmışa dayanmış, gözünün&nbsp;feri sönmeye başlamıştı, fakat o acımasız yüreği hâlâ çarpmaya devam ediyordu. Bir an kaygıya kapılmış olabilir ama&nbsp;sadece bir an, sonra “Bu kadar güç vazifelerden muvaffakiyetle çıktıktan sonra, nasıl olsa bu isyanı da bastırırım,” diye&nbsp;kendini ikna etmiş olmalı ki, inkılapçıların üzerine yürümek&nbsp;için, vakit kaybetmeden tekrar istasyona dönmüştü.</span></p>

  <p><span class="font4">İstasyonda gerilim son haddini bulmuştu, cemiyet fedailerinin hepsinin eli silahlarına yakın duruyordu, Şemso görünür görünmez basacaklardı kurşunu. Bir kez ellerinden kaçırmışlardı ama ikinci kez kurtulamayacaktı bu meşrutiyet düşmanı. Yine olmadı, sürpriz bir kararla cemiyet, paşayı Selanik’te vurmaktan vazgeçti. Bu suikasttan vazgeçilmesinin&nbsp;sebebi, istasyonda çıkacak büyük çaplı bir çatışmada yabancıların da ölme ihtimaliydi. Çünkü fedailer Şemso’ya ateş etmeye başlayınca, korumaların karşılık vermesi kaçınılmazdı.&nbsp;Eğer o arbedede yabancılar ölürse, başta İngiltere ve Rusya&nbsp;olmak üzere büyük devletlerin Makedonya’ya müdahalesi&nbsp;için iyi bir gerekçe ortaya çıkacaktı.</span></p>

  <p><span class="font4">Daha birkaç hafta önce İngiliz Kralı VII. Edward ile Rus Çarı Nikola’nın Reval’de yaptıkları görüşmede vatanımız&nbsp;hakkında alınan yıkıcı kararlar biliniyordu. O yüzden cemiyet, Şemso’nun vurulmasını Manastır’a bıraktı. Bu karar,&nbsp;Şemsi Paşa gibi benim de kaderimi derinden etkileyecekti.&nbsp;Eğer Arnavut Paşa o gün, o istasyonda vurulsaydı, belki de&nbsp;cemiyetin fedailer örgütüne katılamayacak, sadece önemsiz&nbsp;bir kurye olarak kalacaktım. Belki de seninle birlikte hayallerimizi gerçekleştirecek, Yahudilerden, Türklerden, belki de&nbsp;bizzat tarihin kendisinden kaçarak Paris’te yepyeni bir hayata başlayacaktık... Olmadı... Demek ki sadece seçimlerimiz&nbsp;değil, rastlantılar da belirliyormuş insanın hayatını...</span></p>

  <p><span class="font4">Kapı vuruluyor, oda hizmetlisi geldi galiba... Özür dilerim, mektubu yine kesmek zorundayım. Ama emin olabilirsin, çok ara vermeyeceğim.</span></p>
</body>
</html>
