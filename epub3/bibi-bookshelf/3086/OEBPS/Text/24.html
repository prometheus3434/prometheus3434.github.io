<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="egv24">“</a><span style="font-weight: bold; text-indent: 0.4in;">Eğer kendimizi bağışlama kabiliyetimiz olmasaydı, varlığımızı sürdüremezdik.”</span><br /></h2>

  <h2><span style="font-weight: bold; text-indent: 0.4in;"><br /></span></h2>

  <p><span class="font4" style="font-weight:bold;font-style:italic;">Günaydın Ester, (8. Gün, Sabah)</span></p>

  <p><span class="font4" style="font-weight:bold;font-style:italic;"><br /></span></p>

  <p><span class="font4">Bu sabah yeniden başladı yağmur; gürültüsüzce, sakin, kendi halinde, sanki bir kadının sessizce ağlayışı gibi. Hava&nbsp;durumuna bakıp günün nasıl geçeceği konusunda karar&nbsp;verenlerden değilim. Böyle safsatalara inanmam. Tamam,&nbsp;Shakespeare’in oyunlarında bir manası vardır, fırtınanın,&nbsp;yağmurun, rüzgârın ve bulutun. Ama hakikatte, basit tabiat olaylarıdır bunlar. Böyle düşünmeme rağmen, kötümser&nbsp;bir his gelip çöreklendi yüreğime. Bugün Cezmi’yi görmeye gidecektim, senden haber almaya. İki gündür dünyamı&nbsp;renklendiren o umudu hakikat kılmaya. Ama şimdi değil, öğleden sonra, hatta belki akşamüstü. Çünkü Çolak Cafer’le görüşmemişse bir anlamı olmaz bizim binbaşıyı ziyaret etmenin. Hatta belki yarın gitmeliyim, böylece daha garanti olur.&nbsp;Yok, bunu yapamam, o kadar bekleyemem. Bugün haber almalıyım senden. Mümkünse adresini öğrenmeli, gecenin bir&nbsp;vakti de olsa çalmalıyım kapını. Biliyorum belki münasebetsizlik olacak fakat tahammül edecek halim kalmadı.</span></p>

  <p><span class="font4">Kahvaltıya indim, sanki iştahım varmış gibi. Yarım dilim ekmek, biraz peynir, kahve, tıkandım kaldım. Hayır, bugün&nbsp;de gazete okumayacağım. Siyasete katlanacak halde değilim.&nbsp;Reşit’i bulsam iyi olacak. Belki o da gelmek ister benimle.</span></p>

  <p><span class="font4">Cezmi’nin evine tek başına gitmek, iyi bir fikir olmayabilir. Fakat otel müdürü görünmüyor ortalıkta. Odama çıkmadan,&nbsp;resepsiyona uğradım. Beni karşısında gören Ömer’in yüzü&nbsp;aydınlandı.</span></p>

  <p><span class="font4">“Günaydın Ömer... Reşit Bey gelmedi mi?”</span></p>

  <p><span class="font4">“Günaydın efendim, hayır henüz gelmedi. Aslında gecikti biraz. Bu saatlerde otelde olurdu hep. Bir işi çıkmıştır herhalde...”</span></p>

  <p><span class="font4">Neden gecikmişti acaba? Başına bir iş gelmesin? Az kalsın yine evhama kapılacaktım, o uğursuz vesveseye... Kendine&nbsp;gel Şehsuvar diye geçirdim içimden.</span></p>

  <p><span class="font4">“Tamam Ömer, ben odamda olacağım, gelince haber verirsen sevinirim.”</span></p>

  <p><span class="font4">Asansöre yürüyecektim ki, dün aklıma takılan bir mevzuyu hatırladım.</span></p>

  <p><span class="font4">“Ha Ömer, dün şu benim arkadaşıma...”</span></p>

  <p><span class="font4">Kimden bahsettiğim hakkında hiçbir fikri yoktu.</span></p>

  <p><span class="font4">“Hani daha önce de gelmişti.”</span></p>

  <p><span class="font4">“Şu şık kıyafetli adam...”</span></p>

  <p><span class="font4">“Evet. Oda numaramı sen mi söyledin ona?”</span></p>

  <p><span class="font4">Şaşkınlıkla başını salladı.</span></p>

  <p><span class="font4">“Yok, yok efendim, ne münasebet. Öyle bir terbiyesizlik yapar mıyım?”</span></p>

  <p><span class="font4">Peki, nereden biliyordu Mehmed Esad hangi odada kaldığımı?</span></p>

  <p><span class="font4">“Arkadaşınız benim söylediğimi mi iddia ediyor?”</span></p>

  <p><span class="font4">Çocuğu daha fazla zorlamak istemedim.</span></p>

  <p><span class="font4">“Hayır, hayır bir hata olmuş demek ki. Mühim değil zaten. Hadi, iyi günler. Reşit Bey gelince aramayı unutma beni.”</span></p>

  <p><span class="font4">Dün aklıma öylesine takılan bu mevzu, birden mühim bir meseleye dönüşmüştü. Sahi, kimden öğrendi odamı Mehmed? Kimden olacak, oteldeki adamlarından. Casus kaynıyormuş bu büyük oteller. Asansörün önünde bekleyen genç&nbsp;Belçikalıya takıldı gözüm. Uzun boylu, atletik yapılı, otuzlarında bir adam. Belki bu bile casustur. Kendi kendime güldüm, tabii seni izlemek için Belçika’dan casus getirdiler.&nbsp;Otel çalışanlarından şüphelenmem gerekir. Belki de bizzat&nbsp;şu Ömer denen temiz yüzlü çocuktan. Öyle ya, kim giriyor,&nbsp;kim çıkıyor en fazla o vakıf bu malumatlara. Belçikalıyla bindik asansöre, aynı katta indik, odama yürüdüm, adam da arkamdan geliyor. Neredeyse durup, beni mi takip ediyorsun&nbsp;diyecektim ki, adamın durduğunu fark ettim. Kapımın önüne gelince döndüm, baktım. Sol taraftaki odalardan birine&nbsp;girdiğini gördüm. Şu evham meselesi şaka olmaktan çıkıyor,&nbsp;usulca ruhumu ele geçiriyordu galiba. Sakin olmalıyım, daha&nbsp;sakin olmalıyım diye mırıldanarak girdim odama. Hemen&nbsp;oturmadım yazının başına. Balkon kapısından dışarıyı seyrettim bir süre. Dışarıdaki aydınlık kül rengine dönüşmüştü, galiba yağmur da biraz artırmıştı hızını. Akşama kadar&nbsp;sürerdi artık böyle. Sıkıldım kasvetli gökyüzüne bakmaktan,&nbsp;masanın başına döndüm yeniden...</span></p>

  <p><span class="font4">Yorgo’nun meyhanesinde Basri Bey’le yaptığımız sohbeti okuduğunda eminim hayretler içinde kalmışsındır. Tutarsızlığıma, ruhumun oradan oraya savrulmasına bakıp kızmışsındır. Haksızsın diyemeyeceğim, sadece beni kolayca&nbsp;yargılamamanı, kendini yerime koyup öyle karar vermeni&nbsp;rica edeceğim. O zaman beni anlayacaksın, sadece beni değil, kendini de, insanlığı da... Evet, insanlığı da, çünkü biz o&nbsp;büyük kitleden bağımsız değiliz. İyi ya da kötü, korkak veya&nbsp;cesur, iradeli yahut kaypak, velhasıl ötekilerde ne varsa, bizde de aynısı var. Kendimizi çok mühim zannediyoruz ama&nbsp;değiliz, hiç değiliz. Hepimiz etten kemikten müteşekkil, dayanıksız varlıklarız. Ve eğer kendimizi bağışlama kabiliyetimiz olmasaydı, varlığımızı sürdüremezdik. İrade, tutarlılık,&nbsp;kararlılık, hepsi güzel lakırdılar ama atalarımız bu değerlere&nbsp;sadık kalsaydı, inan bana insan denen mahluk çoktan silinip&nbsp;gitmişti yeryüzünden...</span></p>

  <p><span class="font4">Bunları kendimi savunmak için söylemiyorum, sadece insanın fıtratında olan zayıflığı hatırlatmak istiyorum. Bana&nbsp;kızmanı, öfkelenmeni, beni acımasızca tenkit etmeni anlarım, buna hak da verebilirim ama lütfen beni küçümseme.&nbsp;Hatalı bir tercih yapmış olabilirim, kırk yıla yaklaşan bu&nbsp;ömrü boşa harcamış da olabilirim, sadece kendime değil, vatana, millete, hatta insanlığa da zarar vermiş olabilirim. Evet,&nbsp;hepsini kabul edebilirim, fakat sen de şunu anla, dünya kan&nbsp;içinde çalkalanırken, ülke uçurumun eşiğine sürüklenirken,&nbsp;benim hep doğru olanı yapmam nasıl beklenebilir? Elbette&nbsp;doğru olanı yapmak istedim, üstelik büyük bedeller ödeyerek yapmak istedim. Olmadı, beceremedim, vardığım netice&nbsp;bu işte. Fakat bunların sorumlusu tek başıma ben değilim.</span></p>

  <p><span class="font4">Sen de çok iyi bilirsin ki, kendime karşı son derece acımasız davranırım. Bir mesele ortaya çıktığında önce kendimi suçlarım. Halbuki insanlar çoğunlukla, kendilerine kızamaz, ne&nbsp;kadar aptallık yaparlarsa yapsınlar bunu kabul etmek istemezler, kendilerine karşı asla dürüst davranamazlar, davransalar bile, hatalarını çok kolay affederler, çok kolay unuturlar.&nbsp;Ben öyle değilim, huzursuz olurum, hayatımı sürdüremem,&nbsp;bütün hataların müsebbibi olarak kendimi görürüm...</span></p>

  <p><span class="font4">Ama tuhaf şey, Yorgo’nun Meyhanesindeki o konuşmadan sonra kendimi hiç suçlamadım. Aslında, Basri Bey’in yüzüme karşı söylediği o sert sözlerin ardından sabaha kadar uyuyamamam, sürekli değişen haletiruhiyemi sorgulamam&nbsp;icap ederdi. Hayır, o gece mutlu bir bebek gibi sabaha kadar&nbsp;mışıl mışıl uyudum. Ne uykumu bölecek karanlık bir düşünce ne bir kâbus. Rahat, mutlu, huzurlu bir uykunun kollarında dinlendirdim zihnimi ve gönlümü. Bir gün öncesine&nbsp;kadar tereddütler, karmaşalar içinde yaşayan ben, ertesi sabah verilen vazifeyi yerine getirmek için Galata’daki Fransız&nbsp;Postanesi’nin önündeydim. Şaşırtıcı, evet, ama söz konusu&nbsp;insan ruhuysa her türlü karmaşaya hazır olmak gerekir.</span></p>

  <p><span class="font4">Postanenin kapısını gören kahvenin önündeki sandalyelere oturmakta olan Basri Bey’le, Fuad’ın yanına çöktüm. Dün akşamki konuşmayı hatırlatacak, ne bir bakış ne bir söz, her&nbsp;zamanki doğallığıyla karşıladı kumandanım beni. Fuad’ın&nbsp;mevzudan bihaber olduğu belliydi zaten. Üç kahve söyledikten sonra, sesini alçaltarak meseleyi izah etmeye başladı:</span></p>

  <p><span class="font4">“Gizli bir teşkilat kurmuşlar. Adı da manidar, Cemiyet-i Hafiye. Akıllarınca Abdülhamit devrine atıfta bulunmak istiyorlar. Maksatları İttihat ve Terakki’nin liderlerini öldürerek, vatana kahredici bir darbe indirmek. Merkezleri Paris’te.&nbsp;Fitnenin başı, eski Stockholm Sefiri Şerif Paşa. Aslında kendisi eski bir ittihatçı ama beklediği ikbali bulamayınca yüz&nbsp;geri etti, bize cephe aldı. 31 Mart Ayaklanması’nın, cemiyeti&nbsp;yok edeceğine inandığından, isyanın arifesinde derhal Paris’e sıvışmıştı. Korktuğu netice gerçekleşmeyince İttihat ve&nbsp;Terakki’nin dışında kaldı. Bunu içine sindiremediği için de&nbsp;Fransa’nın başkentinden yolladığı para ve neşriyatla bu Cemiyet-i Hafiye teşkilatını besliyor. Hiç şüphe yok ki ecnebi&nbsp;ülkelerin gizli servisleriyle bağlantısı var. Oldukça sinsi olan&nbsp;bu teşkilat, kanuna uygun olarak tesis edilmiş bulunan Islahat-ı Esasiye Cemiyeti’nin sağladığı muhafaza perdesinin&nbsp;ardında faaliyet yürütüyor. Epeyce kadroları ve üyeleri var,&nbsp;silaha sarılmaları an meselesi...” Başıyla postanenin kapısını&nbsp;gösterdi. “Birazdan peşine düşeceğimiz Hafız Sami adındaki adam Şerif Paşa’nın Paris’ten yolladığı talimatları almaya&nbsp;gelecek. Her salı ve perşembe düzenli olarak bu işi yapıyor. Aldığı şifreli talimatları, kanun dışı neşriyatı gizli cemiyetin&nbsp;idareci ve üyelerine ulaştırıyor. Vazifemiz, Hafız Sami’nin irtibat kurduğu bu vatan hainlerinin kim olduğunu öğrenmek,&nbsp;dükkânlarını, evlerini tespit etmek. Ne şart altında olursa olsun, kendimizi belli etmemeliyiz. Emir gelene kadar, tutuklama, herhangi bir müdahale, müsademe yok. Anlaşıldı mı?”</span></p>

  <p><span class="font4">Eliyle ensesini kaşıyan Fuad, memnuniyetsiz bir tavırla sordu:</span></p>

  <p><span class="font4">“Anlaşıldı da sonra ne olacak? Bu adamları kim derdest edecek? Sadece rapor veren devlet memurları mı olacağız biz?”</span></p>

  <p><span class="font4">Genç mülazım benden farklı olarak neden daha fazla mesuliyet almadığımızdan yakınıyordu. Neden ön saflarda çarpışmıyorduk ki?</span></p>

  <p><span class="font4">“Sabır Fuad kardeşim, sabır.” dedi Basri Bey. “Ferdî hislerimiz ne olursa olsun, bizler büyük bir cemiyetin üyeleriyiz. Kuvvetimiz de buradan geliyor. Dev bir orkestrayı oluşturan&nbsp;müzisyenler gibiyiz, tek başımıza ahenk sağlamamız imkânsız ama hep birlikte yeri göğü inleten enfes sedalar çıkartmamız mümkün. Şimdilik, bize verilen vazifeyi layıkıyla yerine&nbsp;getirmemiz kâfi. Adamları tutuklama, sorgulama başka bir&nbsp;merhale. Başka arkadaşların meselesi...” Bakışları postanenin kapısına kaydı. “Neyse... Adamımız bu işte... Bakın, Paris&nbsp;postasını almaya geldi bile...”</span></p>

  <p><span class="font4">Hafız Sami adındaki kuryeyi sadece arkadan görebilmiştik, hızla dalmıştı postanenin içerisine.</span></p>

  <p><span class="font4">“Her zamanki gibi üçe ayrılıp takip edeceğiz. Hafız Sami birimizden şüphelenirse diğer ikimiz düşeceğiz peşine. Ama&nbsp;hiçbirimizi fark etmezse çok daha iyi olur tabii...”</span></p>

  <p><span class="font4">Gelen kahvelerimizi içtikten sonra Fuad’la ikimiz kalktık; Basri Bey güneşin altındaki iskemlesinde oturarak sigarasını&nbsp;tüttürmeye devam etti. Ben Karaköy yönüne, Fuad ise tepeye&nbsp;yöneldi. Artık kısmetimize, bakalım adamımız kimin kucağına düşecekti? Şans bu ya, bana düştü, önünde eğleştiğim&nbsp;Alman kitapçının karşı kaldırımından sakin adımlarla geçti.</span></p>

  <p><span class="font4">Bir süre daha güya vitrindeki kitaplarla ilgilenmeyi sürdürdükten sonra düştüm Hafız’ın peşine. Elbette Fuad’la Basri Bey de geçmişlerdi harekete. Fakat Hafız’ın rahatlığına diyecek yoktu, elindeki pakette sanki hükümeti yıkacak bildiriler&nbsp;değil de, yeni neşredilecek bir gazete ilanı varmış gibi salına&nbsp;salına yürüyordu. Ne takip eden biri mi var endişesi, ne yakalanırsam hayatımı karartırlar korkusu; Haney Teyze’nin eşeği gibi tembel adımlarla iskeleye kadar yürüdü. Hatta denizi&nbsp;görünce keyiflenip bir de türkü tutturdu inceden.</span></p>

  <p><span class="font4">Vapurun gelmesine vakit vardı daha. Elindeki tehlikeli paketi ayaklarının dibine indirip cigarasını da yaktı... Yoksa&nbsp;yanlış jurnal mi gelmişti diye düşünmekten kendimi alamadım, kanunsuz işlere bulaşmış birinin bu kadar rahat, bu kadar vurdumduymaz olması mümkün müydü? Aynı intihaya&nbsp;arkadaşlarım da kapılmış olmalı ki, Fuad’la göz göze geldiğimizde bu nasıl iştir gibilerden ellerini açıp, kaşlarını kaldırdı çaktırmadan. Şehir hatları vapuruna binince de durum&nbsp;değişmedi, bizim ehlikeyif şüpheli, iri bedenini güvertedeki&nbsp;iskemlelerden birine yaydı, öğle güneşinin altında tatlı tatlı&nbsp;kestirmeye başladı.</span></p>

  <p><span class="font4">Üçümüz de hayretler içindeydik ama takibi sonuna kadar sürdürdük elbette. Kadıköy’de vapurdan inince de hiç istifini bozmadı Hafız, aynı lagarlık, aynı uyuşuk adımlarla Kuşdili’ne yürümeye başladı. Adamın rehaveti neredeyse bize&nbsp;de bulaşacaktı, Fuad’la kaş göz işareti yaptığımızı fark eden&nbsp;Basri Bey’in ikazıyla toparladık kendimizi. Hafız, Kuşdili yokuşunun solunda bahçe içinde iki katlı ahşap bir eve girdi.&nbsp;Yarım saat kadar kaldıktan sonra dışarı çıktığında elindeki&nbsp;paket yoktu. Fuad’ı miskin şüphelinin peşine yollayıp Basri&nbsp;Bey’le ben Kuşdili’ndeki evin önüne sotalandık.</span></p>

  <p><span class="font4">On iki saatlik bekleyişimizin sonunda turnayı gözünden vurduğumuzu anlayacaktık. Bazılarını bizzat teşhis ettiğimiz&nbsp;yeminli İttihat Terakki düşmanları eve girip çıkmaya başlamıştı. Ertesi sabah vaziyeti merkeze rapor ettik, olay bir anda&nbsp;büyüdü. Cemiyetimizin Merkez-i Umumisi’nden bir heyet,&nbsp;Örfi idare Kumandanı Mahmud Şevket Paşa’ya çıkarak vaziyetin vahametini anlattılar. Hükümet koridorlarında bu dalgalanma sürerken Hafız Sami’nin peşini de bırakmamıştık.&nbsp;Aptal adam bütün bir gizli teşkilatı aşikâr ettiğinin farkında&nbsp;olmadan, Dersaadet kazan kendi kepçe, şehri adeta sokak sokak dolaşarak büyük bir şevkle vazifesini yerine getiriyordu.&nbsp;Öte yandan Kuşdili’ndeki evde gözetimimiz de sürüyordu.&nbsp;İki vardiya halinde çalışıyor, giren çıkan kim varsa tek tek&nbsp;rapor ediyorduk. Son derece disiplinli, son derece teferruatlı,&nbsp;kılı kırk yararak yapılan bir vazifeydi bu. Ama kafamı kurcalayan bazı hususlar vardı. Bu, “Cemiyet-i Hafiye” hükümeti&nbsp;devirecek, 31 Mart Ayaklanması’ndan daha güçlü bir kalkışma yaratacak bir teşkilat değildi. İddiaları bu olsa da takip&nbsp;ettiğimiz cemiyet son derece gayriciddi, beceriksiz ve acemi&nbsp;insanlardan oluşan bir topluluktu. Nitekim kısa sürede şehirdeki on şubelerinin yerini öğrendiğimiz gibi, reislerinin&nbsp;de Kemal Bey adında biri olduğunu tespit etmiştik. O gecelerden birinde Kuşdili’ndeki evin karşısındaki küçük bostanda, domates, patlıcan tarlalarının arasına uzanmış içeri girip&nbsp;çıkanları gözetlerken, daha fazla dayanamayıp sormuştum:</span></p>

  <p><span class="font4">“Bu adamları bu kadar ciddiye almak doğru mu?”</span></p>

  <p><span class="font4">Manidar bir ifade belirmişti Basri Bey’in yüzünde.</span></p>

  <p><span class="font4">“Bak evlat, biz artık başıbozuk, mesuliyetten uzak genç inkılapçılar değiliz. Korumamız gereken bir devletimiz, meşrutiyetçi bir hükümetimiz var. Biz, o hükümetin bekçileriyiz.&nbsp;Ama sadece kılıçla, tabancayla, tüfekle değil, artık zekâmızı&nbsp;da kullanarak meşrutiyeti müdafaa etmemiz gerekiyor. Evet,&nbsp;istihbaratçılıktan bahsediyorum. Abdülhamit otuz küsur&nbsp;yıl bu ülkeyi, yarattığı o polis şebekesiyle yönetti. Elbette&nbsp;biz onunki gibi bir istibdat idaresi kurmayacağız ama en az&nbsp;onunki kadar güçlü bir istihbarat teşkilatına ihtiyacımız var. Aksi halde, dünyanın bu şartlarında hem devlet hem de millet olarak ayakta kalmamız mümkün değil. Ama istihbarat&nbsp;hiçbir vakit sadece gözleme, takibat ve tevkifat değildir. Çoğu&nbsp;vakit tevfikat yapmayız. Mühim olan tevkifatın siyasete faydalı olacağı anı beklemektir.” Bakışları akşamdan beri ışıkları&nbsp;sönmeyen eve takıldı. “Haklısın, bu heriflerden karşı ihtilal&nbsp;beklemek hata olur ama bu heriflerin teşkilatı, cemiyetimizin&nbsp;hükümette etkili olması için bize büyük bir fırsat verebilir.”&nbsp;Boş boş baktığımı fark edince şu minval üzerine sürdürdü&nbsp;sözlerini: “Şöyle izah edeyim, 31 Mart Ayaklanması’nın neticesinde en çok kim kazandı? Elbette biz, eskiye nazaran çok&nbsp;daha güçlüyüz, hem hükümette hem milletin içinde. Eğer bu&nbsp;Cemiyet-i Hafiye’yi de lüzumunca derdest edersek, daha da&nbsp;mühimi bunu efkâr-ı umumiyeye lüzumunca anlatabilirsek,&nbsp;</span><span style="text-indent: 0.4in;">çok daha fazla güçleneceğiz. O nedenle, karşımızdaki adamları küçümsemekten vazgeç, hele hele yazacağın raporlarda sakın ola ki bu meyanda ifadeler kullanma, yoksa siyaseten&nbsp;büyük bir hata yapmış olursun...”</span></p>

  <p><span class="font4">Bambaşka bir Basri Bey duruyordu karşımda. Verilen emirleri harfiyen uygulayan o vakur asker gitmiş, uyanık bir&nbsp;istihbarat memuru gelmişti yerine. Karışık düşünceler uyandı zihnimde. Basri Bey’e duyduğum itimat biraz sarsıldı ama&nbsp;hayranlığım alabildiğine arttı. Hiç de zannettiğim gibi tek&nbsp;boyutlu biri değildi bu zabit, onu küçümsemekle ne kadar&nbsp;büyük bir hata yaptığımı anlıyordum şimdi. Öte yandan, vazifemizin ne kadar mühim olduğunu ilk kez fark ediyordum.&nbsp;Şaka değil bütün bir siyaseti, ülkenin kaderini, dolayısıyla&nbsp;hayatı avuçlarımızın arasında tutuyorduk. Devlet adamları&nbsp;bizim hazırladığımız raporlara göre siyasetin sınırlarını çiziyorlardı. Acayip kudretli hissetmiştim kendimi. Öte yandan&nbsp;belli belirsiz bir tereddüt de yaşamıyor değildim. Hakikati,&nbsp;kendi menfaatimiz için tahrif etmek ne derece doğruydu?&nbsp;Ama hemen başka bir soru uyanıveriyordu zihnimde: İyi de&nbsp;hakikat nedir? Tarihi değiştirmemize izin vermeyen, insanları mutluluğa götürmeyen hakikatin bize ne faydası var?&nbsp;Evet, hakikat bizim kuracağımız hürriyet, eşitlik, kardeşlik&nbsp;ve adalet temelinde yükselecek yeni vatandı. Yaptığımız her&nbsp;şey, attığımız her adım onun içindi. Böyle düşününce rahatladım. Hakikatin hangi tarafı siyaseten bizi destekliyorsa oraya vurgu yapmak, hakikatin hangi tarafı bizi zayıflatıyorsa&nbsp;orayı görmezden gelmek mecburiyetindeydik; muvaffak olmak için bunu yapmak zorundaydık.</span></p>

  <p><span class="font4">Aynen öyle yaptık; milleti yeni bir ayaklanma tehlikesiyle korkutarak Cemiyet-i Hafiye denen örgütü şeytani bir kuvvetmiş gibi gösterdik. Sağ olsunlar hükümeti destekleyen&nbsp;gazeteler de bize çok yardımcı oldular. Efkâr-ı umumiyeyi&nbsp;istediğimiz gibi bilgilendirdik. Bu tesiri yarattığımız için tutuklamalar büyük gürültü kopardı. Günlerce hainleri izleyen&nbsp;kolluk kuvvetleri, yeni bir 31 Mart Vakası’nın patlak vermesine engel olmuşlardı. Birkaç gün içinde, Cemiyet-i Hafiye’nin&nbsp;neredeyse bütün azaları tutuklanmış, bütün evleri basılmış,&nbsp;yuvaları dağıtılmıştı. Sadece bir rastlantı sonucu reisleri Kemal Bey sıvışabilmişti, onun da karısı Şahande Hanım, cemiyet üyesi olarak ele geçirilmişti. Cemiyetle hiçbir alakası&nbsp;olmadığını söylemesine rağmen deliller kadının da bu işin&nbsp;içinde olduğunu gösteriyordu. Böylece, bütün muhaliflere&nbsp;gözdağı vermekle kalmadık, İttihat ve Terakki’ye düşmanlık&nbsp;güden Rıza Nur gibi milletvekillerini de tutuklama fırsatı&nbsp;bulduk. Gerçi sonradan bizzat Talat Bey’in müdahalesiyle&nbsp;Rıza Nur serbest kalacaktı ama muhalefete gereken cevap&nbsp;hakkıyla verilmiş olacaktı.</span></p>

  <p><span class="font4">Bir zamanlar Abdülhamit’in hürriyet mücahitlerini, vatan evlatlarını doldurduğu Bekirağa Bölüğü’nün yeni misafirleri, meşrutiyeti yıkmaya kalkışan bu beceriksiz karşı ihtilalciler olmuştu. Ve itiraf etmem gerekir ki, karşılaştıkları muamele korkunçtu. Abdülhamit döneminin gardiyanları&nbsp;kadar vahşice davrandı bizimkiler mahkûmlara. Elbette Bekirağa Bölüğü’nde yapılanları onaylamıyordum, insanlara&nbsp;kötü muamele etmek bir zavallılık işaretiydi ama devletin en&nbsp;derinlerine nüfuz etmiş bazı iğrenç alışkanlıklara engel olamıyorduk işte. Ne mutlu ki o zamanlar bu işkenceli sorgulara hiç katılmadım, fakat gün gelecek bu pis işe de bulaşmak&nbsp;zorunda kalacaktık. Çünkü vatanı korumak öyle romantik&nbsp;lafları ağzımıza sakız yapmakla olmuyordu. Devleti ilelebet&nbsp;ayakta tutmak için lüzum ederse, kötü olmayı da göze almak&nbsp;gerekiyordu.</span></p>
</body>
</html>
