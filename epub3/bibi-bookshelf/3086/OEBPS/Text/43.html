<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="egv43">“Öyle kahpece bir ölüm istemiyorum.”</a><br /></h2>

  <h2><span class="font4" style="font-weight:bold;"><br /></span></h2>

  <p><span class="font4" style="font-weight:bold;font-style:italic;">İyi Geceler Ester, (14. Gün, Gece)</span></p>

  <p><span class="font4" style="font-weight:bold;font-style:italic;"><br /></span></p>

  <p><span class="font4">Bu akşam kendime bir ziyafet çektim. Evet, aşağıda Pera Palas’ın restoranında. Menüyü de kendim seçtim. Levrek&nbsp;filetosu, sebzeli dana rostosu, hindili Ali paşa pilavı, sigara böreği, zeytinyağlı enginar, kaymaklı ekmek kadayıfı ve&nbsp;kahve... Üstelik otel müdürü Reşit kardeşimi de davet ettim.&nbsp;Ama masaya oturmadan önce onu kati bir dille uyardım: “Bu&nbsp;akşam yemekler benden, aksi takdirde, seninle dostluğumuz&nbsp;bozulur.” Kararlı olduğumu anlayınca, hiç itiraz etmedi. Ama&nbsp;sormaktan da geri durmadı:</span></p>

  <p><span class="font4">“Hayrola Şehsuvar ağabey, neyi kutluyoruz?”</span></p>

  <p><span class="font4">Az kalsın veda yemeğim diyecektim ama kendimi tuttum, yalan söyledim:</span></p>

  <p><span class="font4">“Doğum günüm Reşit, bugün benim doğum günüm. Evet, biliyorum bu doğum günü zımbırtısı ecnebi icadıdır, ben de&nbsp;böyle işlerden pek hazzetmem ama bu defa içimden geldi...”</span></p>

  <p><span class="font4">İnandı garibim.</span></p>

  <p><span class="font4">“O zaman, şaraplar benden,” diye hevesle atıldı. “Böyle vakitler için sakladığım hususi iki şişe var.”</span></p>

  <p><span class="font4">Uydurduğum yalan bozulmasın diye kabul ettim... İyi ki de etmişim, enfes bir şaraptı... Ama dur, dur, yine aceleye&nbsp;getirdim yazıyı, yine acemice davrandım. Evet, tekrar kaldığımız yere dönelim. Son yazdıklarımı, otelin postanesinden&nbsp;sana yolladıktan sonra Orient Bar’a geçtim. Çünkü orada&nbsp;Mehmed Esad’la buluşacaktım. Hatırlarsan, ona bir mesaj&nbsp;yollayarak, “Bazı olaylar cereyan etti, buluşmalıyız. Bu akşam&nbsp;saat on yedide sana geleceğim,” demiştim. Mesajı yolladığım&nbsp;otel hizmetlisi cevaben bana bir not getirdi. Şöyle yazıyordu:&nbsp;“Kıymetli kardeşim Şehsuvar. Ne yazık ki bizim dükkân, bu&nbsp;görüşme için müsait değil, aynı saatte ben otelin Orient Bar’a&nbsp;geleyim. Hürmetler...” Daha önce iki kez gittiğim dükkân neden müsait değilmiş diye fazla kafa yormadım. Hem otelde&nbsp;buluşmak benim için daha iyiydi.</span></p>

  <p><span class="font4">Orient Bar’a yürürken, lobideki koltuklardan birine çökmüş Ruşeym’i gördüm. Mehmed Esad’ın sadık adamı, siyah mermerden yapılmış bir heykel gibi gözünü bir noktaya dikmiş, kıpırtısızca efendisini bekliyordu. O kadar dalgın görünüyordu ki, fark etmeyeceğini zannetmiştim ama önünden&nbsp;geçerken ayağa kalkıp, saygıyla selamladı beni. Ben de gülümseyerek karşılık verdim.</span></p>

  <p><span class="font4">Loş bir aydınlığa açılan kapıdan içeri girdiğimde, Mehmed Esad caddeye bakan geniş pencerenin önündeki masaya kurulmuş konyağını yudumluyordu. Günün bu saatinde oldukça sakin olan barda, kendi içine dönmüş, tıpkı adamı&nbsp;Ruşeym gibi düşüncelere dalıp gitmişti. Masasının başına gelinceye kadar fark etmedi beni. Ama görür görmez, anında&nbsp;sıyrıldı dalgınlığından, geniş bir gülümsemeyle doğruldu.</span></p>

  <p><span class="font4">“Ah, merhaba Şehsuvar... Gel dostum, gel kardeşim...”</span></p>

  <p><span class="font4">Elini sıkarken sordum:</span></p>

  <p><span class="font4">“Çok mu oldu geleli? Keşke haber verseydin, odamdaydım...”</span></p>

  <p><span class="font4">“Yok yahu, yok yeni geldim sayılır,” dedi kalender bir sesle. “Hem hiç şikâyetçi değilim.” Bardağındaki bal rengi içkiyi gösterdi. “Halis Fransız konyağının tadını çıkarıyordum.”</span></p>

  <p><span class="font4">“Afiyet olsun.” Oturmadan önce barmene seslendim: “Aynısından bir tane de bana...”</span></p>

  <p><span class="font4">Başımı çevirince, Mehmed Esad’ın beni süzdüğünü fark ettim; tıpkı Fuad gibi sorularla doluydu gözleri. Endişeli değil, anlamak isteyen bakışlar. Ama Fuad’dan daha temkinliydi, daha kurnaz.</span></p>

  <p><span class="font4">“Ee, nasılsın bakalım görüşmeyeli diyeceğim ama daha dün görüştük...”</span></p>

  <p><span class="font4">Aslında lisammünasiple, neymiş şu mesajında yazdığın olaylar, demek istiyordu. Lafı dolandırmanın manası yoktu.</span></p>

  <p><span class="font4">“Valla Mehmed, bazen yirmi dört saatte bile, insanın hayatını değiştirecek olaylar olabiliyor. Tabii anlatacaklarım ne kadar mühim, ne kadar değil, ona sen karar vereceksin...”</span></p>

  <p><span class="font4">Artık hislerini saklamaktan vazgeçmişti.</span></p>

  <p><span class="font4">“Hayırdır inşallah, neler oldu Şehsuvar, anlat yahu...”</span></p>

  <p><span class="font4">“Fuad’ı buldum,” diye mırıldandım. “Hani geçen gün soruyordun ya, şu eski arkadaşımı.”</span></p>

  <p><span class="font4">Gerginliği azalır gibi oldu.</span></p>

  <p><span class="font4">“İyi, çok güzel havadis... Konuştunuz mu? Ne yapıyormuş?”</span></p>

  <p><span class="font4">Yalan da söyleyebilirdim ama bu defa bilgi saklamayı tercih ettim.</span></p>

  <p><span class="font4">“Aslında söyledikleri muallaktı, emin olamadım. Bu işlerin içindesin Mehmed, ne konuştuğumuzu anlatayım, belki sen daha iyi anlarsın...”</span></p>

  <p><span class="font4">Ellerini göğsünde kavuşturdu.</span></p>

  <p><span class="font4">“Tamam dinliyorum, neler anlattı? Pişmanlık mı duyuyordu yaptıklarından?”</span></p>

  <p><span class="font4">Omuzlarımı silktim.</span></p>

  <p><span class="font4">“Yok yahu, ne pişmanlığı... Hiç değişmemiş... Kafa eski kafa. Yani ittihatçılığa devam... Fakat haletiruhiyesi biraz karışık gibi geldi bana.”</span></p>

  <p><span class="font4">Tıpkı Fuad’ın bu sabah yaptığı gibi gözlerini yüzüme dikmiş, pürdikkat beni dinliyordu ama daha sakindi, daha temkinli.</span></p>

  <p><span class="font4">“Nasıl yani?”</span></p>

  <p><span class="font4">“Öfkeliydi, çok öfkeli ama yine de kendinden emin değil gibiydi. Hem ölümü göze alabilecek kadar kararlı, hem biz&nbsp;ne yapıyoruz diyebilecek kadar şüphede... Evet, her iki hissi&nbsp;birden yaşıyor gibiydi. ”</span></p>

  <p><span class="font4">Barmenin masamıza yaklaştığını fark edince sustum. Genç adam kadehimi, masaya koyup uzaklaşırken, kaldığım&nbsp;yerden sözlerimi sürdürdüm:</span></p>

  <p><span class="font4">“Bana kalırsa Fuad çaresizlik içinde. Bir yanda hatıraları, onun şahsiyetini belirleyen manevi değerleri, bir yanda ise&nbsp;henüz tam olarak tahlil edemediği bu ağır mağlubiyet. Aslında yeni hükümetin, bizim fikir ve ideallerimizi savunduğunu anlasa, rahatlayacak...”</span></p>

  <p><span class="font4">Sessizce dinliyordu Mehmed. Uzanıp kadehimi aldım.</span></p>

  <p><span class="font4">“Eh, hadi içelim bari... Eski günlere...”</span></p>

  <p><span class="font4">Kadehimi onunkine dokundururken,</span></p>

  <p><span class="font4">“Dostluğa,” dedi Mehmed. “Hiç eskimeyen dostluğa.”</span></p>

  <p><span class="font4">Dostluk kelimesinin üzerine basa basa mı söylemişti, yoksa benim hüsnükuruntum muydu emin olamadım. Fransız konyağı boğazımı yakarak mideme inerken,</span></p>

  <p><span class="font4">“Hükümet hakkında ne düşünüyor?” diye sordu.</span></p>

  <p><span class="font4">Suratımı buruşturarak, başımı salladım.</span></p>

  <p><span class="font4">“Hükümet hakkında çok konuşmadık ama Mustafa Kemal’den hiç hazzetmiyor. İzmir Suikastı’nı düzenleyenlere de çok kızgın. ‘Acemi herifler, ellerine yüzlerine bulaştırdılar&nbsp;işi,’ diyor. Galiba çıbanın başı olarak Reisicumhur’u görüyor.&nbsp;Mesela İsmet Paşa hakkında hiç olumsuz konuşmadı.”</span></p>

  <p><span class="font4">Mehmed Esad’ın gözlerinin derinliklerine yayılan rahatlamayı fark etmemek mümkün değildi. Elini cebine sokup sigara paketini çıkarttı.</span></p>

  <p><span class="font4">“Peki tek başına mıymış Fuad? Onunla beraber hareket eden kimse var mıymış?”</span></p>

  <p><span class="font4">Hâlâ elimde duran kadehi usulca salladım ama yeniden dudaklarıma götürmeden önce arkadaşımın sorusunu cevaplamaktan geri durmadım.</span></p>

  <p><span class="font4">“Küçük bir grubu var galiba. Kaç kişi olduklarını bilmiyorum, anladığım kadarıyla kendi başlarına kalmışlar... Yani başka ittihatçılarla bir irtibatları olduğunu sanmıyorum. Fakat yeni üyeler bulmanın peşindeler, daha da mühimi sıkı bir&nbsp;teşkilat kurmayı düşünüyorlar. Benim de kendilerine katılmamı istedi. Kara Kemal’in intikamını almalıymışız filan...”</span></p>

  <p><span class="font4">“Sen ne dedin?”</span></p>

  <p><span class="font4">“Sana söylediklerimin aynısını. Artık bu işleri bıraktığımı, yatağımda ölmek istediğimi... Hayal kırıklığına uğradı tabii. O zaman senden bahsettim... Zaten maziden tanıyor&nbsp;seni. Elbette artık hükümet için çalıştığını açıklamadım.&nbsp;Tıpkı onun gibi senin de kafanın karışık olduğunu anlattım.&nbsp;İsterse, ikinizi buluşturabileceğimi söyledim. Aslında reddedeceğini zannediyordum fakat kabul etti. Tek şartı görüşmede benim de olmam. Zavallı beni bir tür emniyet supabı&nbsp;olarak görüyor...”</span></p>

  <p><span class="font4">Yeniden kadehe uzandım, konyağımdan bir yudum daha aldım. Mehmed de sigarasını yakmış, düşünceli bir tavırla&nbsp;dumanını ardı ardına ciğerlerine çekmeye başlamıştı.</span></p>

  <p><span class="font4">“Nasıl karşılaştınız Fuad’la? Seni bulması rastlantı değildi herhalde...”</span></p>

  <p><span class="font4">Mehmed öyle kolayca istenileni yapacak biri değildi, elbette başına bir iş gelmeyeceğinden emin olmak isteyecekti. Benim vazifem ise onu kuşkularından kurtarmaktı.</span></p>

  <p><span class="font4">“Rastlantı olur mu?” diye söylendim. “Bu sabah beni görmeye geldi. Evet, buraya... Biliyorsun, Pera Palas’ın müdürü Reşit Bey de Selanikli. Ondan duymuş otelde kaldığımı. Çok&nbsp;olmuştu görüşmeyeli, tam on iki sene...” Duraksadım. “Sahi&nbsp;kuzum, sizin haberiniz yok mu Fuad’dan? Devletin istihbarat&nbsp;teşkilatı, Fuad gibi şaibeli adamları izlemiyor mu?”</span></p>

  <p><span class="font4">Bakışlarını kaçırdı, sigarasının külünü tablaya silkelerken izah etmeyi denedi:</span></p>

  <p><span class="font4">“Aslında takip ediyorduk ama Fuad çok akıllı bir adam, epeydir izini kaybettirmişti. İyi oldu senin sayende yeniden&nbsp;bağ kurmuş olduk...” Sigarasından derin bir nefes daha çekti. “Peki senin intiban ne, Fuad samimi mi? Başka bir gayesi&nbsp;olmasın?”</span></p>

  <p><span class="font4">Çaresizce baktım.</span></p>

  <p><span class="font4">“Ona sen karar vereceksin Mehmed. Biliyorsun, ben paslandım, yıllardır bu işlerle uğraşmıyorum. Vaziyeti bütün açıklığıyla anlattım sana. Ona göre tertibatını alacaksın.”</span></p>

  <p><span class="font4">Sıkıntıyla soludu.</span></p>

  <p><span class="font4">“Anladım, anladım... Peki, eskiden, yani Harb-i Umumi’den önce, cemiyetle arası nasıldı Fuad’ın?”</span></p>

  <p><span class="font4">“Berbattı,” dedim kati bir ifadeyle. “Evet, kelimenin tam manasıyla berbattı. Zaten o sebepten cepheye gitmek istemişti. Şerefli bir ölümle, bu çileli hayata son vermek için...”</span></p>

  <p><span class="font4">Neredeyse neşeli bir sesle söylendi.</span></p>

  <p><span class="font4">“Ama sağ döndü öyle mi?”</span></p>

  <p><span class="font4">“Öyle,” diye onayladım. “Belki de onun için bu kadar mutsuz, onun için bu kadar öfkeli...”</span></p>

  <p><span class="font4">Kendi kendine mırıldandı:</span></p>

  <p><span class="font4">“Tıpkı Resneli Niyazi gibi, tıpkı Yakup Cemil gibi... Yazık oldu o insanlara...”</span></p>

  <p><span class="font4">“Çok yazık oldu. Boş yere ölüp gittiler. Hele Yakup Cemil... Ölümü korkunçtu, aynı zamanda çok da ibret verici.”</span></p>

  <p><span class="font4">Yüzü kederle kaplanmıştı. Sahiden üzülüyor muydu, yoksa öyle mi görünmek istiyordu, anlamak güçtü ama konunun, ilgisini çektiği bir hakikatti.</span></p>

  <p><span class="font4">“Kurşuna dizmişler değil mi?”</span></p>

  <p><span class="font4">Sanki Fuad’ı unutmuş gibiydi. Ne de olsa konuştuğumuz, hepimizin ortak mazisiydi. Aslına bakarsan, mevzunun değişmesi benim de hoşuma gitmişti, demek ki son tereddütleri de kalkıyordu Mehmed’in.</span></p>

  <p><span class="font4">“Evet kurşuna dizdiler... Kâğıthane Köprüsü’nün orada...”</span></p>

  <p><span class="font4">Gözleri kısıldı, bıyıkları hafifçe titredi.</span></p>

  <p><span class="font4">“Yanında mıydın yoksa?”</span></p>

  <p><span class="font4">Kadehimdeki son konyağı da kafaya diktikten sonra giderdim merakını:</span></p>

  <p><span class="font4">“Yanındaydım. Olayın bütün safhalarını bire bir yaşadım. O zamanlar Teşkilat-ı Mahsusa’nın idarecilerinden biriydim.&nbsp;Yakup Cemil daha tutuklanır tutuklanmaz gitmiştim yanına.&nbsp;Hatırlar mısın bilmem? 1916 senesinin Temmuz’uydu. Bekirağa Bölüğü’ne getirmişlerdi... Silahları hâlâ üzerindeydi,&nbsp;kimse cesaret edip tabancalarını alamamıştı. Yakup Cemil de&nbsp;çok gergindi. Uyumuyor, zehirlenmek kaygısıyla yemek dahi&nbsp;yemiyordu. ‘Öyle kahpece bir ölüm istemiyorum. Olacaksa&nbsp;adam gibi olsun bu iş, nasıl yaşadıysak öyle ölelim,’ diyordu.&nbsp;Uykusuz geçen iki gecenin sonunda bitkin düşünce, askerler&nbsp;üzerine atlayıp silahlarını aldılar. Suçu, darbeye teşebbüs ve&nbsp;nazırları öldürmek için suikast planlamaktı. Bu maksadını&nbsp;bizzat kendi ağzından duyanlar olmuştu. ‘Yeni bir Bab-ı Âli&nbsp;baskını düzenleyerek, Enver Paşa’yı vurup yerine Mustafa&nbsp;Kemal’i geçirmeyi düşünüyorum,’ dediğini iddia edenler&nbsp;bile vardı.”</span></p>

  <p><span class="font4">Sanki Yakup Cemil ölmemiş gibi sitemle söylendi Mehmed:</span></p>

  <p><span class="font4">“Biraz geç kalmış. Enver Bey iktidarı ele geçirmeden yapması lazımdı o işi, paşalık unvanına ulaşmadan evvel...”</span></p>

  <p><span class="font4">Cemiyetin efsane silahşorunu savunmaya çalıştım:</span></p>

  <p><span class="font4">“Olayların böyle neticeleneceğini nereden bilsin? O da herkes gibi Harb-i Umumi’den galip ayrılacağımıza inanıyordu. Aslında cephede yararlılıklar da göstermişti. İpten kazıktan kurtulmuş mahpushane kaçkınlarından iki bin kişilik bir&nbsp;birliğin başında Kafkasya Cephesi’ne gitmişti. Bana kalırsa,&nbsp;onu bizzat Enver Paşa göndermişti oraya. Yakup Cemil’le&nbsp;başa çıkamayacağını anlayınca, payitahttan uzaklaştırmak&nbsp;istemişti. Dediğim gibi bizim serdengeçti, cephede kısmi muvaffakiyet de sağladı. Batum ve Ardahan’ın düşmandan temizlenmesinde mühim bir rol oynadı. Ama rahat durmadı,&nbsp;kumandanlarıyla dalaştı, daha da fenası askerlerine çok sert&nbsp;davranmaya başladı. Söylentiler bize kadar geliyordu. Bunlardan en korkuncu, yine bir hezimetin ardından 16 askerini kurşuna dizdirmesiydi. Haberde hakikat payı olmalı ki, 3.&nbsp;Ordu Kumandanı Mahmud Kamil Paşa, olanlara daha fazla&nbsp;tahammül edemeyerek, onu Bitlis’e gönderdi. Ama Yakup&nbsp;Cemil orada da rahat durmadı, sadece askerlere eziyet etmekle kalmadı, Amele Taburları’na gençlerini vermek istemeyen&nbsp;Ermenilere de zulmetti. Bu arada Enver Paşa’ya mektuplar&nbsp;yazarak, harpte yapılması gerekenler hakkında tavsiyelerde&nbsp;bulunmayı sürdürüyordu. Neticede önce Bağdat’a gönderildi&nbsp;ama orada da fevri hareketleriyle askerlerin ölümüne sebep&nbsp;olunca, kumandanı, ‘Enver Paşa, seni payitahta istiyor. Orada vatana daha fazla faydan dokunur,’ diye yalan söyleyerek.&nbsp;Yakup Cemil’i İstanbul’a gönderdi.</span></p>

  <p><span class="font4">Payitahta gelen Yakup Cemil hakikati anlamakta gecikmedi. Enver Paşa, artık ona samimi davranmıyordu. Yine de eski günlerin hatırına mı, yoksa bu deli dolu fedaiyi susturmak amacıyla mı bilinmez, Harbiye Nezareti onu binbaşılık&nbsp;rütbesiyle ödüllendirdi. Elbette Yakup Cemil bu rütbeyi küçümsedi. Onun gözü daha yükseklerdeydi. Neden paşa ya da&nbsp;ordu kumandanı olmuyordu? Teşkilat-ı Mahsusa’ya gelen raporlar arasında, Yakup Cemil’in bizzat Enver Paşa’yı tehdit&nbsp;ettiği bilgileri yer alıyordu. İş bununla kalsa, belki yine paçayı kurtarırdı. Fakat, yeni bir Bab-ı Âli baskını peşinde olduğu&nbsp;haberleri artmaya başlamıştı. Harpteki hezimetten tümüyle&nbsp;Enver Paşa’yı sorumlu tuttuğunu saklamayan Yakup Cemil,&nbsp;hükümete el koyduktan sonra barışı sağlayacağını da hiç çekinmeden ulu orta her yerde anlatıyordu. Farkına varmasa&nbsp;da böylece kendi ölüm hükmünü imzalamış oluyordu ki,&nbsp;1916 senesinin 13 Temmuz’unda bu sebeplerle tutuklandı.</span></p>

  <p><span class="font4">Bekirağa Bölüğü’nden silahları alındıktan sonra yargılandı, arkadaşlarının bir kısmı sürgüne gönderildi, bir kısmı beraat etti. Yakup Cemil ise idam cezasına çarptırıldı. Talat Paşa idam kararını imzalarken yanındaydım.</span></p>

  <p><span class="font4">‘Bu şart mı?’ diye sordum Büyük Efendi’ye. ‘Sürgün ya da hapis cezası kâfi olmaz mı?’</span></p>

  <p><span class="font4">Talat Paşa iri kara gözlerini yüzüme dikerek kararlı bir sesle mırıldandı:</span></p>

  <p><span class="font4">‘Lüzumsuz merhametin yol açtığı felaketlerde acı çeken masumların çığlıklarını duymak istemiyorum artık.’</span></p>

  <p><span class="font4">Ardından nazırlık mührünü, mektubun altına bastı. Bir sonbahar günü infaz edildi Yakup Cemil. Korkunun zerresi&nbsp;yoktu gözlerinde. Beni görünce, kaşlarının altından şöyle bir&nbsp;baktı.</span></p>

  <p><span class="font4">‘Nihayet intikamınızı alacaksınız ha...’ diye söylendi. ‘Nihayet ereceksiniz muradınıza.’</span></p>

  <p><span class="font4">Üzüntüyle başımı salladım.</span></p>

  <p><span class="font4">‘Bu, benim ferdî meselem değil, siyaset sadece siyaset...’</span></p>

  <p><span class="font4">Lafım hoşuna gitmiş olmalı ki, kalender bir gülümsemeyle tekrarladı:</span></p>

  <p><span class="font4">‘Öyle be Şehsuvar kardeş, siyaset, hepsi kahrolası siyaset...’</span></p>

  <p><span class="font4">Sonra karşısında dikilen askerlere döndü. Ellerindeki tüfeklerini ona doğrultmuş olan bu genç adamlar, kendi erleriymiş gibi</span></p>

  <p><span class="font4">‘Ee, ne duruyorsunuz,” diye gürledi. “Hadi, hadi bakalım, elleriniz titremesin, iyi nişan alın. Şeriatın kestiği parmak&nbsp;acımaz, hükümet korkusu olmazsa muvaffak olamayız!’</span></p>

  <p><span class="font4">O anda idam mangasının zabiti düdüğü çaldı, aynı anda on dört tüfek birden patladı. Ama biliyorsun dayanıklı adamdı Yakup, hemen ölmedi, bir süre can çekişti toprağın üzerinde...”</span></p>

  <p><span class="font4">Mehmed’in dikkatini dağıtmak için bu mevzuya girmiştim ama konuştukça, yaşananları hatırladıkça ben de etkilenmiştim. Bu infaz sanki dün olmuş gibi bütün detaylar gözümün önündeydi. Kurşunlarla delik deşik edilmiş, kanlar içinde bir beden... Gitgide kireç gibi beyazlaşan, genişçe bir&nbsp;yüz... Kurşun sıktıkları adamın ölüme gittiğine hâlâ inanamayan askerler.</span></p>

  <p><span class="font4">“Cesur adamdı,” dedi Mehmed takdir dolu bir sesle. “Doğru bir adam mıydı çok tartışılır ama katiyetle cesur bir adamdı. İşte bu sebepten, Fuad gibileri kazanmalıyız diyorum. Resneli Niyazi, Yakup Cemil gibi harcanıp gitmelerine engel&nbsp;olmak için...”</span></p>

  <p><span class="font4">“Ama önce onu ikna etmen gerekecek,” diye taşı gediğine koydum. “Sana daha evvel de söylediğim gibi, o işi ben yapamam. Bir yolunu bulup senin anlatman lazım...”</span></p>

  <p><span class="font4">Sigarasından son bir nefes alıp, kül tablasında ezdi.</span></p>

  <p><span class="font4">“Hiç merak etme, o meseleyi ben hallederim...” Kendinden emin bir bakış attı bana. “Sen de başlarda uzak duruyordun hatırlasana ama bak sonunda ikna oldun. Fuad’ı bana getirmen kâfi.”</span></p>

  <p><span class="font4">Kaşlarımı yukarı kaldırarak, ellerimi çaresizce yana açtım.</span></p>

  <p><span class="font4">“Ben de onu anlatmaya çalışıyorum, Fuad, sana gelmez. Çünkü, ben de dahil kimseye güvenmiyor. Niye bu sabah&nbsp;baskın verir gibi otelime geldiğini zannediyorsun! Korkuyor,&nbsp;tıpkı benim eski ruh halim gibi. Başına bir iş gelmesinden&nbsp;kaygılanıyor...”</span></p>

  <p><span class="font4">Mehmed’in hiç hoşuna gitmemişti bu durum.</span></p>

  <p><span class="font4">“Nasıl buluşacağız peki?” diye adeta azarladı. “Görüşmeyecek mi bizimle?”</span></p>

  <p><span class="font4">“Görüşecek ama onun istediği yerde... Yarın buluşabiliriz, tabii sana uyarsa... Ferah Tiyatrosu’nu biliyorsun... Orası tadilatta... Anladığım kadarıyla, tadilatı yapanlarla irtibatı var&nbsp;Fuad’ın... Sabah on birde bizi bekliyor. Sen gelmezsen, ben&nbsp;tek başıma gideceğim... Ona da öyle söyledim. ‘Ben gelirim,&nbsp;ama Mehmed Esad için söz veremem,’ dedim.”</span></p>

  <p><span class="font4">Gözleri yüzümde bir süre öylece kaldı.</span></p>

  <p><span class="font4">“Dert değil,” dedi sonra boşvermiş bir sesle. “Yarın birlikte gideriz, sabah ben seni alırım otelden...”</span></p>

  <p><span class="font4">Hislerimi belli etmemek için barmene döndüm,</span></p>

  <p><span class="font4">“Bize iki konyak daha,” diye seslendim.</span></p>

  <p><span class="font4">“Yok, yok, teşekkür ederim,” diye itiraz etti Mehmed. “Ben kalkacağım Şehsuvar... Başka birine sözüm var...”</span></p>

  <p><span class="font4">Evet, Mehmed Esad’ı böyle uğurladım. Kendimi eski bir arkadaşa tuzak kurmuş gibi hissetmiyordum, çünkü&nbsp;yarın neler olacağından tam emin değildim. En az Fuad’la&nbsp;Mehmed kadar ben de tehlike altındaydım. Belki de yanılıyordum, belki de hiçbir mesele çıkmayacak, dostça bir&nbsp;anlaşma sağlanacaktı Ferah Tiyatrosu’nda. Ama tahminlerim doğru çıkarsa, o vakit hakiki bir patırtıya hazır olmam&nbsp;gerekiyordu. İşte bu yüzden, akşam yemeğini bir ziyafete&nbsp;çevirmeyi düşündüm. Reşit’in bana katılması da iyi oldu,&nbsp;başıma bir iş gelirse, bunun bir nevi teşekkür yemeği olduğunu anlayacaktı. Geç saatlere kadar oturduk. Selanik’i&nbsp;konuştuk, sokaklarını, caddelerini, meydanlarını. Denizin,&nbsp;İstanbul’dan daha değişik koktuğunu. Çocukluğumuzu,&nbsp;evde yapılan yemekleri, okulumuzu, mezarları orada kalan ailelerimizi... Restoranda bizden başka kimsenin kalmamasını fırsat bilen Reşit dayanamayıp, bir de türkü patlattı sonunda.</span></p>

  <p><span class="font4"><br /></span></p>

  <p><span class="font4">“Selanik Selanik viran olasın&nbsp;</span></p>

  <p><span class="font4">Taşını toprağacını seller alasın&nbsp;</span></p>

  <p><span class="font4">Sen de benim gibi yarsız kalasın&nbsp;</span></p>

  <p><span class="font4">Aman ölüm zalim ölüm üç gün ara ver&nbsp;</span></p>

  <p><span class="font4">Al başımdan bu sevdayı götür yare ver”</span></p>

  <p><span class="font4"><br /></span></p>

  <p><span class="font4">İşte yine odamdayım, koca iki şişe şarabı devirmemize rağmen en küçük bir ağırlık yok kafamda, olsa da fark etmez,&nbsp;sana yazmak zorundayım. Bu benim son mektubum olabilir,&nbsp;son fırsatım. Hikâyemi tamamlamalı, son sözümü söylemeliyim. Evet, bunun için hiç zorlanmayacağım. Çünkü 1906&nbsp;senesinde kaderimin yol ayrımında beni bambaşka bir mecraya sürükleyen o cemiyetin bitişini anlatacağım sana. Yirmi&nbsp;senelik bir serüvenin hazin finalini. Büyük umutlarla tutuşturulan isyan ateşinin ağır ağır sönüşünü... Tarih için küçücük bir an, bizim için koca bir ömür. Kimilerimiz için zindan,&nbsp;işkence, sürgün hatta ölüm. Kimilerimiz için dev zaferler, kimilerimiz için utanç verici mağlubiyetler. Kimilerimiz için&nbsp;destansı kahramanlıklar, kimilerimiz için rezil ihanetler, kepazelikler... Unutulmaz aşklar, büyük fedakârlıklar, derin ızdıraplar. Ve netice, paramparça olmuş bir cihan, paramparça&nbsp;olmuş bir vatan, paramparça olmuş hayatlar...</span></p>

  <p><span class="font4">2 Kasım 1918... Adeta yaz sonundan kalma ılık bir gece. Evdeydim, akşam yemeğini bitirmiş, Madam Melina’nın&nbsp;yapacağı kahveyi bekliyordum, bahçede yaprakları çoktan&nbsp;dökülmüş erik ağacının altındaki tahta masada. Günün yorgunluğu çökmüştü üzerime. Bütün gün cemiyetin kongresindeydim. Rahmetli Cezmi Kenan’la birlikte gitmiştik Pembe&nbsp;Köşk’teki son kongreye. Hazindi, tek kelimeyle hazin. İnsanlar gibi teşkilatların da ruhu olduğunu o gün anladım. Hepimizin coşkusuyla ya da yıkımıyla hususiyet kazanan bir ruh.&nbsp;Bundan seneler önce Selanik’te, bütün millet, nasıl ki aynı&nbsp;coşkuyu, aynı hürriyeti, aynı ortak sevinci hissettikse, bugün&nbsp;tam aksi duygular esir almıştı bizi. Aynı hayal kırıklığını, aynı&nbsp;hezimeti, aynı derin ızdırabı hissediyorduk. İttihat ve Terakki’nin birçok kongresine katılmıştım. Cemiyetimizin düşmanı hükümetlerin bütün kuvvetiyle üzerimize geldiği o baskı&nbsp;devirlerinde bile böyle bir bozgun havası yoktu üzerimizde.&nbsp;Bunu anlamak için kürsüde konuşan Talat Paşa’ya şöyle bir&nbsp;bakmak kâfiydi. Güya metin görünmeye çalışıyor, güya imanı hiç sarsılmamış gibi dimdik duruyordu. Ama cemiyetin&nbsp;son günlerini anlatırken, sesi titremeye başlamış, gözyaşlarını tutamamıştı. Belki de bu sebepten konuşmasını daha fazla&nbsp;uzatmamış, “İttihat ve Terakki’nin Merkez-i Umumisi’nden&nbsp;istifa ediyoruz, idareyi yüce kongreye bırakıyoruz,” diyerek&nbsp;bitirmişti sözlerini. On altı gün önce kurulan Ahmet İzzet&nbsp;Paşa hükümetiyle, sadaretten uzaklaşmıştı, şimdi cemiyetin&nbsp;liderliğinden de kendi rızasıyla ayrılıyordu. Derin bir ızdırap&nbsp;kaplamıştı yüreğimi ama yanımda oturan, Cezmi Kenan, öfkeyle gürlemişti:</span></p>

  <p><span class="font4">“Hata yapıyorlar. İstifa etmemeleri lazım, hükümeti de bırakmamalılardı. Vahdeddin’in istediği de bu. Şimdi işgal&nbsp;kuvvetleriyle birlikte hepimizin canına okuyacaklar... Böyle&nbsp;olmaz, lüzum ederse tekrar silaha sarılmalıyız... ”</span></p>

  <p><span class="font4">Keşke o kadar kolay olsaydı, keşke tekrar silaha sarılmakla halledebilseydik meseleleri ama artık o günler çok gerilerde kalmıştı. Artık çok daha kötü bir vaziyetin içindeydik. Kongrede bulunan cemiyet üyelerinin çoğu gibi, benim aklımı da kurcalayan soru aynıydı: “Şimdi ne olacak?” Talat&nbsp;Paşa’nın ardından başkaları da söz aldı elbette. Hem de ne&nbsp;konuşmalar, havada uçuşan fikirler, ateşli tartışmalar, mangalda kül bırakmamalar... Ama kimse, hem de hiç kimse,&nbsp;“Şimdi ne olacak?” sorusunun cevabını veremiyordu. Oysa&nbsp;Harb-i Umumi’de yenilmiştik. Silahlarımız susmuş, bayraklarımız yere düşmüştü. Vatan ve millet düşmanın insafına&nbsp;bırakılmıştı. Tehlike kapıdaydı. İşgal kuvvetlerinin payitahta gelmesi an meselesiydi.</span></p>

  <p><span class="font4">Moral olarak yıkılmış bir halde dönmüştüm Beşiktaş’a. Ama evde güzel bir sürpriz bekliyordu beni. Madam Melina’nın uzaktan akrabası olan balıkçı Niko iki kofana getirmişti. Her gün yediğimiz kara vesika ekmeğinden sonra&nbsp;hakiki bir şölendi bu. İki derya kuzusunu mangal ateşinde&nbsp;büyük bir maharetle pişirmişti sevgili ev sahibem, yanına da&nbsp;komşumuz Hacı İlyas’ın bostanından gelen roka, yeşil soğanla yapılan salatayı eklemiş, bir de kara günler için saklanan&nbsp;okunmuş şarabı görünce ferahlar gibi olmuştu gönlüm. Ne&nbsp;demişler, bir günün beyliği beylik. Karnımız doyup o tatlı rehavet üzerimize çökerken, açık pencereden içeri dolan ılık gecenin çağrısına daha fazla direnemeyerek bahçeye atmıştım&nbsp;kendimi. Nohutla yapılan sahte kahvelerimizi bahçede erik&nbsp;ağacının altındaki tahta masada içecektim ki, kapının önünde duran bir otomobil sesiyle dikkat kesildim. Kimdi acaba&nbsp;akşamın bu vaktinde gelen münasebetsiz? Başımı uzatıp&nbsp;ahşap kapının önünü görmeye çalışırken, bir gölge süzüldü&nbsp;bahçeye. Korkuyla doğruldum. Gölge karanlıktan kurtulunca Talat Bey’in yaveri Ömer Bey’in solgun yüzü çıktı ortaya.</span></p>

  <p><span class="font4">“Hayrola Ömer Bey?” diye mırıldandım. “Kötü bir havadis yok inşallah.”</span></p>

  <p><span class="font4">“Yok, yok... Talat Paşa, sizi görmek istiyor.”</span></p>

  <p><span class="font4">Ne demek istediğini tam anlamamıştım.</span></p>

  <p><span class="font4">“Yarın mı?”</span></p>

  <p><span class="font4">Kati bir ifadeyle başını salladı.</span></p>

  <p><span class="font4">“Hayır Şehsuvar Bey. Şimdi, derhal gitmemiz gerek.”</span></p>

  <p><span class="font4">Lüzumsuz bir meraka kapıldım.</span></p>

  <p><span class="font4">“Ayasofya’ya mı gideceğiz?”</span></p>

  <p><span class="font4">“Hayır, Talat Paşa evde değil, Arnavutköy’e gideceğiz... İhsan Namık Bey’in evine...”</span></p>

  <p><span class="font4">Büyük Efendi’nin itimat ettiği, hamiyetperver kişilerdendi İhsan Namık. İyi de gecenin bu vaktinde onun evinde ne işi vardı? Acaba işgal kuvvetleri mi geliyordu? Bu sabah Cezmi Kenan’ın kongrede söylediği gibi bir milli mukavemet hareketi mi başlatacaktık? Mühim olaylar vuku buluyordu ama&nbsp;muhtemelen Ömer de olan bitenden bihaberdi ya da teferruata girmek istemiyordu.</span></p>

  <p><span class="font4">“Hadi gidelim o zaman,” diyerek toparlanıyordum ki, Madam Melina’yı fark ettim; elinde tepsiyle merdivenlerden inmeye başlamıştı bile. Yanına yaklaştım, fincanı kapıp aceleyle ardı ardına iki yudum aldım.</span></p>

  <p><span class="font4">“Kusura bakmayın gitmem lazım Madam Melina,” dedim fincanı tekrar tepsiye koyarken. “Dönünce yenisini yaparsınız artık.”</span></p>

  <p><span class="font4">Telaşla seslendi arkamdan zavallı kadıncağız:</span></p>

  <p><span class="font4">“Kötü bir şey yok, değil mi?”</span></p>

  <p><span class="font4">“Merak etmeyin,” dedim cümle kapısına yönelirken. “Birazdan dönerim.” &nbsp;&nbsp;&nbsp;"</span></p>

  <p><span class="font4">Otomobile binince, Ömer Bey, şoförün omzuna dokundu.</span></p>

  <p><span class="font4">“Hadi Şakir gidelim ama gelirken yaptığımız gibi gözün arkada olsun. Şüpheli bir vaziyet hissedersen, haber ver.”</span></p>

  <p><span class="font4">Neler oluyor, dercesine baktığımı görünce,</span></p>

  <p><span class="font4">“Tedbir,” diye mırıldandı. “Sadece tedbir.”</span></p>

  <p><span class="font4">Allahtan kimse peşimize takılmadı da kısa yolculuğumuz sakin geçti. Otomobilde hiç konuşmadık Ömer Bey’le ama&nbsp;Amavutköy’e varıncaya kadar zihnimde birbirinden karamsar fikirler uçuşup durdu. İhsan Namık Bey’in yalısından&nbsp;içeri adım atar atmaz anladım olup biteni. Giriş katında bir&nbsp;masada oturuyorlardı. Yemek çoktan bitmiş olmalıydı. Hazin bir hali vardı odanın. Neden öyleydi, önce anlayamamıştım. Oysa Talat Paşa, genç kayınbiraderi Hayreti’yle yan yana&nbsp;oturmuş sohbet ediyor, ev sahibi İhsan Namık Bey ortalıkta&nbsp;dört dönüyordu. Yani hayat normal akışında gibiydi. Odanın&nbsp;köşesinde duran valizleri görünce anladım. Odadaki herkesin bakışlarına, davranışlarına sinen o kederin sebebini. Gidiyordu, evet, ansızın verilmiş bir kararla, bizi bir başımıza&nbsp;bırakıp gidiyordu Büyük Efendi. Önce tepki duydum. Sormadan, etmeden, fikrimizi almadan nasıl giderdi? Ama Talat&nbsp;Paşa’nın yüzündeki o mahcup ifadeyi görünce, değişmeye&nbsp;başladı kanaatim...</span></p>

  <p><span class="font4">“Kusura bakma Şehsuvar,” diyerek ayağa kalkmıştı Büyük Efendi. “Gecenin bu vakti ta buralara kadar getirdik seni. Lüzumlu olmasa çağırmazdım. Gel, otur şöyle yanıma.”</span></p>

  <p><span class="font4">Gösterdiği iskemleye çökerken, Hayreti’yi başımla selamladım. Büyük Efendi lafı dolandırmadı:</span></p>

  <p><span class="font4">“Biz gidiyoruz Şehsuvar... Cemiyetin önemli idarecileri... Evet bu gece... Evet, ayrılıyoruz payitahttan... Başka çaremiz&nbsp;kalmadı. Gidiyoruz ama bu bir kaçış değil...”</span></p>

  <p><span class="font4">Aslında sormamam icap ederdi ama olaylar o kadar süratli gelişmiş ve ben öylesine şaşkındım ki, o umut dolu sözcükler adeta kendiliğinden döküldü dudaklarımdan:</span></p>

  <p><span class="font4">“Anadolu’ya mı geçiyorsunuz?”</span></p>

  <p><span class="font4">Duraksadı, hayır yurtdışına gidiyorlardı. Ne düşündüğümü anlamıştı, mahcubiyeti biraz daha arttı.</span></p>

  <p><span class="font4">“Sonra o da olur inşallah,” dedi bakışlarını kaçırarak. “Ama evvela vaziyetin nasıl bir hal alacağını görmemiz lazım. Neler olacak, neler bitecek bir anlayalım. Sen de takdir&nbsp;edersin ki, şartlar ortaya çıkmadan yeni bir strateji belirlemek doğru olmaz. En mühimi işgal meselesi. Eğer korkulan&nbsp;olmazsa, derhal geri döneceğiz. Kendi vatanımızın mahkemelerinden çekinecek değiliz...”</span></p>

  <p><span class="font4">Anlatılanları sessizce dinlemem, hiç soru sormamam Talat Paşa’yı biraz rahatlatmış olmalı ki,</span></p>

  <p><span class="font4">“Seni çağırmamın iki sebebi var,” diye devam etti konuşmasına. “İlki, onca sene birlikte çalıştık, vatan toprağından ayrıldığımı, başkalarından değil, benden öğrenmeni istedim.&nbsp;İkincisi ise senden bir ricam var. Zevcem Hayriye Hanım’a,&nbsp;aile efradına elinden geldiğince göz kulak olmanı istiyorum.&nbsp;Hayriye Hanım cesurdur, beceriklidir, lâkin önümüzde kötü&nbsp;günler var, eğer olur da sana ihtiyaç duyarlarsa...”</span></p>

  <p><span class="font4">Daha fazla söyletmedim:</span></p>

  <p><span class="font4">“Hiç merak etmeyin efendim, kendi ailemmiş gibi alakadar olurum onlarla...”</span></p>

  <p><span class="font4">Minnettar gülümsedi.</span></p>

  <p><span class="font4">“Biliyorum Şehsuvar, sen her zaman vefalı bir dost oldun.” Derinden bir iç geçirdi. Bakışları pencerenin dışına, usulca kıpırdanan karanlık denize takıldı. “Neler gördük biz,&nbsp;neler atlattık. Elbet bu günler de geçer, geriye sadece hatıralar kalır.” Bakışları tekrar bana döndü. “Seninle ilgili hep&nbsp;iyi şeyler hatırlayacağım Şehsuvar. Umarım sen de beni öyle&nbsp;hatırlarsın...”</span></p>

  <p><span class="font4">Boğazımın düğümlendiğini hissettim.</span></p>

  <p><span class="font4">“Elbette öyle hatırlayacağım efendim,” dedim kendimi tutarak. “Başka türlüsü mümkün mü?”</span></p>

  <p><span class="font4">Zannederim onun da gözleri dolmuştu, bakışlarını kaçırarak birden ayağa kalktı.</span></p>

  <p><span class="font4">“Ee, hadi seni daha fazla tutmayalım... Sokaklar tekin değil, daha fazla geç kalma.”</span></p>

  <p><span class="font4">Ben de doğruldum ama,</span></p>

  <p><span class="font4">“İhtiyacınız varsa kalayım,” diye teklif ettim. “Emniyetinizi almak için diyorum.”</span></p>

  <p><span class="font4">Aşina olduğum rahat gülümseme yayıldı yüzüne.</span></p>

  <p><span class="font4">“O mesele halledildi.” Geniş kollarını açtı. “Gel bir sarılayım sana aziz kardeşim, kim bilir bir daha ne zaman görüşürüz.”</span></p>

  <p><span class="font4">Hiçbir zaman görüşmeyecektik, belki o da tahmin ediyordu bunu, o yüzden sımsıkı sarıldı bana. O anda anladım ki, sadece bir teşkilat lideri değildi Talat Paşa benim için. Onu,&nbsp;ölmüş babamın yerine koymuştum. Ona da tıpkı babama hissettiğim gibi saygıyla karışık bir sevgi beslemiştim... Kaderin&nbsp;cilvesine bakın ki, şu an o da tıpkı babam gibi sürgüne gidiyordu.</span></p>

  <p><span class="font4">Talat Paşa ayrılıyoruz dediğinde kendi adıma endişeye kapılmadım, ki aslında kapılmam lüzum ederdi. Çünkü İttihat ve Terakki’nin mimli adamlarından biriydim. Vahdeddin’in&nbsp;polisleri ve işgal kuvvetlerinin peşime düşmemesi imkânsızdı. Öyle de oldu; iki sene boyunca işgalcilere karşı dövüştükten sonra İngiliz işgal kuvvetleri tarafından tutuklanacak, işkence görecek, iki sene Malta’da sürgün kalacaktım.</span></p>

  <p><span class="font4">Büyük Efendi’yle vedalaşırken elbette çok üzüldüm ama liderlerimiz kendi canlarını kurtarmak için bizi bırakıp kaçıyor diye düşünmedim. Hakikat de bu değildi zaten. Nitekim&nbsp;üçünün de akıbeti korkunç olacaktı. Evet, İttihat ve Terakki’nin güçlü liderleri, Enver Paşa, Cemal Paşa ve Talat Paşa,&nbsp;İstinye Limanı’ndaki Alman denizaltısına binerek gizlice ülkeden ayrılışlarının üzerinden daha dört yıl geçmeden, gittikleri ülkelerde vurularak öldürüleceklerdi.</span></p>

  <p><span class="font4">O gece Amavutköy’den eve dönerken, başka bir hakikâti fark ettim; Talat Bey’in gidişi de tıpkı Abdülhamit’in ölümü&nbsp;gibi bir simgeydi. Artık bizim devrimizin kapandığını gösteren bir simge. Evet, bu sabah başlayan son kongremiz değil&nbsp;ama bizzat tarihin kendisi, hakkımızda kati kararını vermiş&nbsp;ve acımasız mührünü basmıştı. Bu meşum geceden sonra İttihat ve Terakki Cemiyeti hükümsüzdü.</span></p>
</body>
</html>
