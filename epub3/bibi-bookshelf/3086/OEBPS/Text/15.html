<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="egv15">“</a><span style="font-weight: bold; text-indent: 0.4in;">Bu, bir intikam oyunu değildi.”</span><br /></h2>

  <h2><span style="font-weight: bold; text-indent: 0.4in;"><br /></span></h2>

  <p><span class="font4" style="font-weight:bold;font-style:italic;">Merhaba Ester, (5. Gün, Öğle)</span></p>

  <p><span class="font4" style="font-weight:bold;font-style:italic;"><br /></span></p>

  <p><span class="font4">Yine öğleye doğru uyandım. Oda hizmetlisi kadın alıştı artık bu halime. Ne zaman fırsat bulursa o zaman temizliyor odayı. Bazen üst üste iki gün girmediği oluyor içeriye.&nbsp;Sokaktaki hafiyeler gibi o da yolumu gözlüyor işini yapmak&nbsp;için. Gerçi sokaktakiler hâlâ yok ortalıkta. Gitgide daha çok&nbsp;inanıyordum Mehmed Esad’ın söylediklerine. Yine de emin&nbsp;olmak için Cezmi Bey’le buluşmayı beklemek lazım. O buluşmanın da olabileceğinden çok şüpheliyim ya, bu bizim&nbsp;tavşan yürekli Reşit’in, benim gibi mimli bir adamı, o kadim ittihatçıya götürmesini beklemek hayal olabilir. Kadim&nbsp;ittihatçı diyorum, çünkü Cezmi yenildiğimizi hiçbir zaman&nbsp;kabul etmedi. En son Terakkiperver Cumhuriyet Fırkası’nın&nbsp;İstanbul teşkilatında vazife yaptığını duymuştum. İki sene&nbsp;önce filan olmalı, Kara Kemal anlatmıştı.</span></p>

  <p><span class="font4">“Matrak adam şu bizim Cezmi, aynı Enver Paşa gibi, arzularını hakikat zannediyor. Terakkiperver Cumhuriyet Fırkası’nın idarecisi değil de, sanki cumhuriyetin valisiymiş gibi davranıyor. Polislerle, zabıtayla filan da öyle konuşuyor.&nbsp;Sanki askerliği sona ermemiş, sanki hâlâ kendisi binbaşı, ötekiler de emir erleriymiş gibi... Fırsat bulursam, İttihat ve Terakki’nin iktidarda olmadığını söyleyeceğim ona. Yoksa hem&nbsp;kendi başını belaya sokacak hem etrafındakilerin.”</span></p>

  <p><span class="font4">Kara Kemal, muhtemelen bizim emekli binbaşıyı ikaz edemeden öldürülmüştü, belki o vazifeyi ifa etmek de bana&nbsp;düşecekti. Ama farklı bir Cezmi’yle de karşılaşabilirdim, belki de İzmir Suikastı’ndan sonra o da değişmişti. Baksana,&nbsp;ittihatçıların gözünü budaktan sakınmayan fedailerinden&nbsp;Mehmed Esad bile hükümet adına çalışmaya başladığını söylüyor. Dünya değişiyor, devir değişiyor, insanların değişmesi&nbsp;de normal değil mi? Yakında anlayacağız zaten. Mesele, Reşit’i, beni Cezmi’ye götürmesi için ikna etmekte. Gerçi, buluşma teklifi ondan geldi ama dün gece yaşananlardan sonra,&nbsp;her an cayabilirmiş gibi geliyor bana.</span></p>

  <p><span class="font4">Hem haksız da sayılmaz, Cezmi’yle görüşmek tehlikeli olabilir. Muhtemelen o da benim gibi takibat altındadır. Ama&nbsp;başımdaki bu muammayı çözmek için bu kadarını göze almak zorundaydım.</span></p>

  <p><span class="font4">Neyse daha bu buluşmaya vakit var, biz 1908 senesine dönelim yine. Büyük coşkuların, derin ızdıraplann birlikte yaşandığı o fevkalade seneye. Ayrılmıştık, hem de birbirimizi sevmemize rağmen, hem de aşkımız henüz bitmemiş olmasına rağmen. Sebebini elbette biliyordum, birlikte olmamız&nbsp;imkânsızdı elbette anlıyordum. Mesele aklın kabul ettiğini,&nbsp;kalbe anlatmaktı. İşte onu beceremiyordum. Ayrılmıştık,&nbsp;lâkin sen her zaman, her yerde yanımdaydın. Sadece dava&nbsp;arkadaşlarımla birlikteyken, zihnimi tümüyle vazifeme vererek senden kurtulabiliyordum. Çünkü kalp ağrısının tek çaresi her anının, her gününün dolu olmasıdır. Aklını sürekli&nbsp;olarak birbirinden mühim meselelerle meşgul etmelisin ki&nbsp;kaybettiğin sevgiliye dair hiçbir hatıra seni rahatsız etmesin.&nbsp;Fakat olmuyordu, vazifeler tamamlanınca, arkadaşlar uzaklaşınca, kendimle baş başa kalınca tekrardan başlıyordu o ızdırap. İçimdeki bu saklı kederi göremeyenler, gülen yüzüme&nbsp;bakıp beni mesut zannediyorlardı. Biçare anacığım da öyle&nbsp;zannetmişti işte. Elini öpüp, hayır duasını alıp Dersaadet’e&nbsp;gitmek için istasyonun yolunu tutmadan evvel, saçlarımı okşayarak okumuş üflemişti.</span></p>

  <p><span class="font4">“Hayırlı olsun evladım,” demişti üzüntüsünü gizleyerek. “Demek Bab-ı Âli Tercüme Odası’nda çalışacaksın. Ne kadar&nbsp;büyük şeref. Demek Devlet-i Aliyye, babanı Fizan’a sürerek işlediği kusuru, seni Dersaadet’e yollayarak telafi etmek istiyor.&nbsp;Bu vazifeyi kabul ederek doğru olanı yapıyorsun. Başmuallim&nbsp;</span><span style="text-indent: 0.4in;">Emrullah Bey’in oğluna da bu yakışırdı zaten.” Nemli gözlerini ak tülbendinin ucuyla sildikten sonra da eklemişti: “Hem devlete kin güdülmez. Kısmet işte, senin rızkın da payitahttaymış evladım. Ne diyelim ayrılık oldu, ölüm olmasın.”</span></p>

  <p><span class="font4">Oysa ölüm de olacaktı, zavallı anacığımın yaralı, yorgun yüreği bir de bu hasreti kaldıramayıp bir gece ansızın duruverecekti. Ama daha o günlere çok vardı, o sıralar ölüm&nbsp;dendiğinde gözlerimin önüne gelen, Selanik sahiline inen o&nbsp;dar sokakta kanlar içinde yatan üç erkek bedeniydi. Üç ölü&nbsp;genç erkek... Ne yazık ki gözümün önündeki bu görüntüler&nbsp;yeni ölümlerle çeşitlenecekti. Bizim için ecelinle ölmek büyük şanstı. Sadece cemiyettekiler için söylemiyorum, bütün&nbsp;cihan için böyleydi bu; artık insanın insan eliyle öldürüldüğü korkunç bir devir başlamak üzereydi. Evet, bu patlayan&nbsp;tabancalar, çok değil hepi topu altı yıl sonra ateşlenecek topların, atılacak bombaların ilk habercileriydi. Ama bizim arkadaşlarımızın birçoğu altı yıl sonrasını göremeyecekti. Neyse&nbsp;bu kadar girizgâh yeter, hikâyemizin payitahttaki bölümüne&nbsp;başlayalım istersen.</span></p>

  <p><span class="font4">Dersaadet’e gelince, Basri Bey Beşiktaş’ta, Yıldız Sarayı’na kuş uçumu üç yüz metre uzaklıkta bir eve yerleştirdi beni.&nbsp;Ev, o kadar yakındı ki saraya, takılmadan duramadım bu iyi&nbsp;yürekli zabite:</span></p>

  <p><span class="font4">“Ne o Basri Bey, sarayı ele geçirmek icap ederse zorlanmayalım diye mi bu kadar yakına getirttiniz beni?”</span></p>

  <p><span class="font4">Latife bir yana, geniş ahşap merdivenleri olan bu iki katlı evi çok sevmiştim aslında. Sizinkinden çok daha küçük, ama&nbsp;en az sizinki kadar şirin bir de bahçesi vardı. Spiros adında&nbsp;bir berbere aitti burası ama berberin ruhu üç yıl önce huzura&nbsp;kavuştuğu için, karısı Madam Melina çekip çeviriyordu evi.&nbsp;Çok iyi bir kadındı Melina, enfes yemekler yapıyordu ama&nbsp;ağzından ev lafı çıkmasın, küplere biniyordu.</span></p>

  <p><span class="font4">“Konak burası,” diyordu. “Böyle büyük ev mi olur? Huzur içinde uyusun Spiros, az mı ter döktü yapılırken...”</span></p>

  <p><span class="font4">Daha ilk görüşte ısınmıştı kanım bu yaşlı, tombul kadına. Gönlündekini saklamayan, ne düşünüyorsa pat diye yüzüne söyleyen dobra insanlar vardır ya, işte onlardandı&nbsp;Madam Melina. Her zaman sürmeli, iri mavi gözleri çoğunlukla neşeliydi. Sadece rahmetli kocasını hatırladığında&nbsp;koyu bir hüzün basardı geniş yüzünü. Hiç çocukları olmamıştı, belki de bu yüzden oğlu gibi sevdi beni. Ne yalan söyleyeyim, ben de sevdim onu. İkinci annem oldu. İstanbul’a&nbsp;tümüyle yerleştikten sonra hep bu evde kaldım. Ve sonunda altından hiçbir zaman kalkamayacağım büyük bir iyilik&nbsp;yaptı Madam Melina bana. Ölmeden önce, bütün mirasını,&nbsp;1908 yılının sonbaharında bu eve kiracı olarak gelen o Selanikli delikanlıya bıraktı.</span></p>

  <p><span class="font4">Mekteb-i Sultani’de tahsil görürken, İstanbul, Cadde-i Kebir’den ibaretti benim için, Meşrutiyet senelerinde ise Beşiktaş ve Bab-ı Âli’den ibaret oldu. Evet, güya işyerim, Bab-ı Âli yokuşundaki Müsavat Neşriyat’ta mütercimlikti. Müsavat&nbsp;Neşriyat paravandı. Kitap neşretmek dışında her şey yapılıyordu. Ama yalandan da olsa sevdiğim bir mesleğin erbabı&nbsp;gibi görünmek yine de gurur veriyordu bana. Öyle ki bir gün&nbsp;dayanamayıp, yayınevinde güya neşriyat sorumlusu olan Kâzım Bey’e sordum:</span></p>

  <p><span class="font4">“Yok mu tercüme edilecek bir roman? Boş vakitlerimde uğraşayım biraz. Hem de size neşredecek bir kitap bulmuş&nbsp;oluruz.”</span></p>

  <p><span class="font4">Kaşlarını çatarak söylendi:</span></p>

  <p><span class="font4">“Başımıza icat çıkarma Şehsuvar. Ben naşir değil, emekli askerim. Ne anlarım roman neşretmekten, matbaadan?”</span></p>

  <p><span class="font4">Ama vazgeçmedim, Beyazıt’ta sonradan ahbap olacağım bir kitapçıya dadandım. Asıl adını hatırlamıyorum, latifeyle karışık “Kitap Sultanlığının Veziri” diye çağırıyordu esnaf&nbsp;onu. Bu feleğin çemberinden geçmiş, cin gibi uyanık adamdan bana Fransızca kitaplar bulmasını istedim.</span></p>

  <p><span class="font4">“Üç gün sonra gelin,” dedi Vezir kendinden emin bir tavırla. “Romanınız hazır olacak beyzadem.”</span></p>

  <p><span class="font4">Hakikaten de üç gün sonra gittiğimde Anatole France’ın</span> <span class="font4" style="font-style:italic;">Le Lys Rouge</span> <span class="font4">romanını uzattı bana.</span></p>

  <p><span class="font4">“Bu işinizi görür mü? İsterseniz Victor Hugo’nun eserlerini getirteyim ya da Stendhal’ın kitaplarını...”</span></p>

  <p><span class="font4">Teşekkür ederek aldım romanı. Ve derhal</span> <span class="font4" style="font-style:italic;">Kırmızı Zambak</span> <span class="font4">adıyla tercüme etmeye başladım. Geceleri erkenden odama&nbsp;çekilip elimde kâğıt kalem gaz lambası ışığında, okuyup yazdığımı gören Madam Melina daha bir itibar göstermeye başlamıştı bana.</span></p>

  <p><span class="font4">“Aferin Şehsuvar Bey evladım. iyi ki sana kiralamışım odayı, bak ne güzel, kâğıt kalem hiç düşmüyor elinden.”</span></p>

  <p><span class="font4">Zavallı Madam Melina çok sonra öğrenecekti cemiyetin fedailerinden biri olduğumu. Trablusgarp’a gittiğimde bile&nbsp;Müsavat Neşriyat’ın işleri için seyahat ettiğimi zannetti.</span></p>

  <p><span class="font4">“Sana bu kadar iyiliği dokunan o kadına da mı yalan söyledin?” diyeceksin. Ama hakikati söyleseydim, endişelenecekti, üzülecekti, belki de kırılacak eskisi kadar saygı duymayacaktı bana. Neyse ki, benim müthiş romanlar yazacak müstakbel&nbsp;bir muharrir olduğumu düşündü senelerce.</span></p>

  <p><span class="font4">“Tercüme, tercüme, bu kadarı kâfi,” diye azarlıyordu zaman zaman. “Artık kendi romanını yazmalısın. İsmin de tam muharrir ismi, Şehsuvar Sami. Ne güzel durur kitap kapağının üzerinde.”</span></p>

  <p><span class="font4">Son senelerde umudu azalsa da bana inanmaktan vazgeçmedi hiç. Anlayacağın sevgili Ester, benden başka herkes inanmıştı yazar olacağıma. Ben ise o en verimli çağlarımı siyasetin emrettiği vazifeleri icra etmekle geçiriyordum. Müsavat Neşriyat’ın asıl amacı, cemiyete, dolayısıyla meşrutiyete karşı olanların tespit edilmesi, mümkünse yıldırılması, olmuyorsa tesirsiz hale getirilmesiydi. Evet, artık biz de&nbsp;başlamıştık jurnal toplamaya... Cemiyetin gizli kanadı, teşkilatlandığı her yerde, kim kimdir, kimin yanındadır, kime&nbsp;muhaliftir suallerine cevap arıyordu. Çünkü, çok düşmanımız olduğuna inanıyorduk; hem sarayda, hem hükümet makamında hem de milletin arasında... Siyasetçiler, devlet memurları, mollalar, gazeteciler, askerler, esnaf... Ama bunların&nbsp;içinde en fenası Abdülhamit’in hafiyeleriydi... Gerçi, meşrutiyetin güneşi Memalik-i Osmani’ye üzerine doğar doğmaz&nbsp;Serhafiye Ziya Paşa kapağı çoktan İngiltere’ye atmıştı ama&nbsp;çoğu hâlâ aramızda dolaşıyor, hâlâ ortalığa nifak tohumları saçıyor, meşrutiyeti baltalamanın yollarını arıyorlardı...</span></p>

  <p><span class="font4">Bu alçaklar güruhundan muhbir, rüşvetçi ve milletin ırzına dahi tasallut edecek kadar hayasız olan Fehim Paşa, Bursa’da halk tarafından linç edilerek öldürüldü. Memleketin farklı şehirlerine sinsice yerleştirilmiş hafiyeleri bir bir ortaya çıkarıyor, bu nifak merkezlerini, bu şer odaklarını tek tek,&nbsp;isim isim, adres adres tespit ediyorduk. Vatana hıyanetlerini&nbsp;hak ettikleri şekilde ödetiyorduk onlara.</span></p>

  <p><span class="font4">O yıl Aralık’ın ilk günlerinde, bu zalimler güruhunun, belki de en alçağı olan İsmail Mahir Paşa’nın peşine düştük.&nbsp;Abdülhamit’in en güvendiği adamlardan biriydi. Eli kanlı&nbsp;arkadaşlarının akıbetlerini öğrendiğinden, kendi başına&nbsp;gelecekleri de tahmin ediyor, konağına kapanıp burnunun&nbsp;ucunu dışan çıkarmıyordu. Onu sokağa çekmek için bir tezgâh kurduk. Yıldız Sarayı’ndan gönderilmiş gibi görünen&nbsp;şifreli bir telgrafla, güya padişahın kendisini çağırdığını duyurduk. Başlarda kuşkulansa da sonunda yolladığımız telgrafa inanarak çıktı evinden. Aradığımız fırsat, Sultan Mahmud’un türbesinin önünde ayağımıza gelmişti. Hak ettiği&nbsp;cezaya çarptırdık, elinde yüzlerce masumun kanı bulunan o&nbsp;mendeburu. Hayır, tetiği ben çekmedim, sadece tertibat alan&nbsp;grubun içindeydim.</span></p>

  <p><span class="font4">Eminim bu satırları okurken, “Nasıl oluyor da insanların öldürülmesinden böyle bir sevinç duyuyorsun?” diye hayretlere kapılmışsındır yine. Ama unutma, çok değil daha altı ay&nbsp;önce İsmail Mahir Paşa gibi adamlar, vatanın en şerefli, en&nbsp;yiğit oğullarını jumallediler, -ki, ölüme, sürgüne yolladıkları zabitlerin arasında cemiyete hiç bulaşmamış, suçu günahı olmayan insanlar dahi vardı- aileleriyle birlikte hepsinin&nbsp;hayatlarını mahvettiler. Tıpkı benim aileme yaptıkları gibi,&nbsp;tıpkı zavallı babama yaptıkları gibi.</span></p>

  <p><span class="font4">Yanlış anlama, bu bir intikam oyunu değildi, ama biz o gün kararlı olmasaydık, bu adamlar tekrar kazanacaklardı.&nbsp;Onlar kadar akıllı, onlar kadar iradeli ve onlar kadar acımasız olmak zorundaydık. Meşrutiyeti başka türlü ayakta tutamazdık. Elbette bütün bu suikastlar tereyağından kıl çeker&nbsp;gibi olmadı, karşımızdaki adamlar da en az bizim kadar usta,&nbsp;bizden çok daha tecrübeli ve çok daha kıyıcıydılar, öyle ki,&nbsp;İsmail Mahir Paşa suikastından sonra sarayın en kurnaz hafiyelerinden, cemiyetin yeminli düşmanı, acımasız katil Solak&nbsp;Kani’yi cezalandırırken az kalsın canımdan oluyordum.</span></p>

  <p><span class="font4">Aralık ayının ortalarına doğruydu. Yılın ilk karı düşmüştü Dersaadet’e. Aylardır Solak Kani’yi kolluyorduk. Ama herif,&nbsp;sanki cin taifesindenmiş gibi öyle uyanık, öyle pire gibi çevikti ki, bir kaybedersen, bir daha bulana hak getire. Tam dokuz kez atlattı bizi, tam dokuz kez izini kaybettirdi. Fakat sonunda kaldığı yeri tespit ettik. Eyüp’te mezarlıkların hemen&nbsp;arkasında aşı boyalı, hortlaklarla, gulyabanilerle komşuluk&nbsp;eden iki katlı ahşap bir ev. Devr-i İstibdat’ta Solak Kani’ye ihbarcılık eden Leb-i Şeker Seyfi adında bir tellağın evi. Adından da anlaşılacağı üzere, tellaklık kadar başka konularda da&nbsp;hünerli olan bu rezil, aynı zamanda kadınlık vazifesi de veriyordu Solak Kani’ye.</span></p>

  <p><span class="font4">Bütün şehirde sapkınlığıyla nam salmış Leb-i Şeker’in bizim ahlaksız hafiyenin yüreğinde yeri bir başkaymış. Bir afyona, bir de bu Leb-i Şeker denen me’bûna müptelaymış ki, haftada en az bir kere görmezse rahat edemezmiş. Bizim hafiyelerin günler süren tetkikleri neticesinde, Solak Kani’nin&nbsp;çarşamba geceleri eve girip, sabah ezanı okunurken çıktığını&nbsp;haber almıştık. Adamın defterini dürmek için kulağımız yolda, elimiz tetikte, haber bekliyorduk. Bir hafta sonra geldi&nbsp;beklediğimiz jurnal. Malumat doğruydu, haber katiydi; bizim sinsi hafiye, mezarlıkların arasına saklanmış bir günah&nbsp;mabedi gibi dikilen o meşum eve girmişti. Ama çarşamba değil cuma gecesi. Basri Bey, ben, bir de Mülazım Fuad hemen&nbsp;Eyüp’e intikal ettik. Evet, üç kişilik grubumuzun yeni üyesi&nbsp;bizim gibi Selanikli olan Fuad’dı. O kibirli Mehmed Esad’a&nbsp;hiç benzemiyordu, son derece nazik bir insandı, ne kadar cesurdu henüz bilmiyordum ama iyi bir edebiyat okuruydu,&nbsp;Fransızcası da en az benimki kadar iyiydi ama enteresandır,&nbsp;asıl alakası tiyatroydu. Yerli, ecnebi, Selanik’teki hiçbir piyesi&nbsp;kaçırmamıştı. Mehmed Esad gibi sanattan uzak nobran bir&nbsp;zabitten sonra Fuad’ın ekibe katılması bir armağan gibi gelmişti bana.</span></p>

  <p><span class="font4">Sabah ezanı okunmadan, Leb-i Şeker’in evine yüz metre kadar mesafede bir tepenin ardına karargâh kurduk. Karargâh kurduk dediğime bakma, artık mezarlık bekçilerinin&nbsp;kullanmadığı ahşap bir kulübeye sığındık. Mezarların arasından kıvrılarak tellağın evine uzanan karlarla kaplı yol,&nbsp;sığındığımız kulübenin önünden geçiyordu. Solak Kani evden çıkarsa, mecburen önümüzden geçecekti. Kâğıt üzerinde&nbsp;hesaplarımız kusursuzdu ama sadece kâğıt üzerinde. Üstelik&nbsp;kulübede ne bir soba vardı ne mangal, hava da inadına soğuk,&nbsp;inadına nemli. Yardımımıza yıllarca Makedonya dağlarında&nbsp;eşkıya kovalamaktan edindiği tecrübeyle tedarikli gelen Basri Bey’in konyağı yetişti. Cebinden çıkardığı şişeyi uzattı.</span></p>

  <p><span class="font4">“Şunu için arkadaşlar, ısınırsınız.”</span></p>

  <p><span class="font4">İçtik, iyi de geldi ama bir yere kadar. Sonunda zıplayarak ısınmaya kadar vardırdık işi. İçimizden de şu alçak, bir an&nbsp;evvel dışarı çıksa da tepeleyip sıcak bir yere kapağı atsak diye&nbsp;geçiriyorduk. Ama vakit ilerliyor, ne kapı açılıyor ne de Solak&nbsp;</span><span style="text-indent: 0.4in;">Kani’nin cenabet suratı görünüyordu. Soğuğa daha fazla dayanamayan Mülazım Fuad,&nbsp;</span><span style="text-indent: 0.4in;">“Gidip basalım şu evi,” diye söylendi. “Valla donup gideceğiz yoksa bu kulübede.”</span></p>

  <p><span class="font4">O her zamanki sakin haliyle, elindeki konyak şişesini uzattı Basri Bey.</span></p>

  <p><span class="font4">“Donmayız, donmayız, zaten çok sürmez şimdi çıkar iblis dışarı. Sabah namazına giden cemaatin arasına karışmak mecburiyetinde. ”</span></p>

  <p><span class="font4">Konyak şişesini alan Fuad ağzına götürmedi.</span></p>

  <p><span class="font4">“Ya çıkmazsa,” diye itiraz etti. “Ya uyku ağır basar da yatakta kalmak isterse?”</span></p>

  <p><span class="font4">Kendinden emin başını salladı Basri Bey.</span></p>

  <p><span class="font4">“Çıkar, çıkacak... Abdülhamit’in en çok ihtimam gösterdiği husus, hafiyelerin eğitimi, disiplini. Onları beynelmilel prensiplere uygun şekilde yetiştirdi. O sebepten, sarayın hafiyeleri her zaman disipline riayet eder.”</span></p>

  <p><span class="font4">Bu sözler de tatmin etmemişti Mülazım Fuad’ı; üşüyordu çünkü, donuyordu. Şu lanet olası soğuk, zaten bozuk olan asabını iyice bozuyor, iyice sabırsız kılıyordu onu. Konyaktan&nbsp;dolu dolu bir yudum daha çekti. Şişeyi bana uzatırken,</span></p>

  <p><span class="font4">“Javert’i hatırlıyor musun?” diye sordum. “Hani</span> <span class="font4" style="font-style:italic;">Sefiller’</span><span class="font4">de</span><span class="font4">ki polis şefi...”</span></p>

  <p><span class="font4">Şişeyi uzatan eli havada öylece kaldı bir an.</span></p>

  <p><span class="font4">“Hatırlıyorum tabii...” Ben konyağı alırken sordu: “Ne alakası var Javert’in mevzuyla?”</span></p>

  <p><span class="font4">“O da prensiplerine bağlı bir polisti... Sonuna kadar da öyle kaldı...”</span></p>

  <p><span class="font4">Konyaktan bir yudum da ben içerken itiraz etti:</span></p>

  <p><span class="font4">“Bizim hafiyelerin yanında Javert melek kalır...” Düşündü. “Ukalalık etmek istemem ama Victor Hugo biraz abartmış bence... Hep romantik tarafından bakmış meseleye... Öyle değil mi?”</span></p>

  <p><span class="font4">Amacıma ulaşmıştım, zihni sevdiği bir konuyla meşgul olunca soğuğu unutmuştu Fuad.</span></p>

  <p><span class="font4">“Niye romantik olsun?” diye tartışmayı alevlendirmeye çalıştım. “Bence oldukça realist. İyiliği de kötülüğü de sebepleriyle anlatıyor.”</span></p>

  <p><span class="font4">Üstü şiltesiz tahta divana oturdu.</span></p>

  <p><span class="font4">“Ama insanı hep iyi olarak gösteriyor. Mesela başkahraman Jean Valjean, adam iyilik abidesi... Biraz daha zorlasa, tövbe tövbe, adam peygamber olacak. Böyle biri var mı hayatta? Yok azizim, sanatta en iyi anlatma tarzı komedidir.&nbsp;Mesela Moliere’in</span> <span class="font4" style="font-style:italic;">Cimri</span> <span class="font4">piyesindeki Harpagon karakterini&nbsp;düşün. Moliere, adamın para tutkusunu öyle anlatır ki, bir&nbsp;noktadan sonra, komik olaylar adeta bir drama dönüşür...”</span></p>

  <p><span class="font4">Edebiyatla arası hiç de iyi olmayan zavallı Basri Bey dayanamadı:</span></p>

  <p><span class="font4">“E yeter artık, Victor Hugo’ymuş, Moliere’miş... Gören de hafiye peşinde değil, muharrirler toplantısında zannedecek&nbsp;bizi...”</span></p>

  <p><span class="font4">Sözünü tamamlayamadan Eyüp Camii’nin müezzini başladı sabah ezanını okumaya. Mübareğin öyle de güzel bir sesi vardı ki, ölmek, öldürmek, vahşi duygular değil, yüce hisler&nbsp;uyandırıyordu insanda. Hepsine boşverip Basri Bey’e izahata&nbsp;hazırlanıyordum ki, Leb-i Şeker’in tahta kapısının açıldığını&nbsp;fark ettim.</span></p>

  <p><span class="font4">“Bi’ dakika, bi’ dakika,” diye kırık pencereyi gösterdim. "Solak çıkıyor galiba.”</span></p>

  <p><span class="font4">İki arkadaşım da pencerenin önüne sinerek pürdikkat mezarlıktaki eve bakmaya başladılar... ilk tepki Fuad’dan geldi...</span></p>

  <p><span class="font4">“Ama bu bir hanım. Baksanıza çarşaflı...”</span></p>

  <p><span class="font4">Alacakaranlıkta gözlerimi kısarak seçmeye çalıştım. Haklıydı, bu bir kadındı. Burma bıyıklı, yeniçeri cüsseli bir hafiye beklerken, narin bedenli bir hanım zuhur etmişti.</span></p>

  <p><span class="font4">“Yuh olsun!” diye mırıldandı Fuad. “Rezil herif bir de kadın almış yatağına.”</span></p>

  <p><span class="font4">Çok geçmedi, Basri Bey’in çatılan kaşları açıldı, hınzır bir gülümsemeyle aydınlandı yüzü.</span></p>

  <p><span class="font4">“Ne kadını Fuad! Anlamadın mı, beklediğimiz herif bu. Evet, Solak Kani şu gelen çarşaflıdan başkası değil.”</span></p>

  <p><span class="font4">Şemsi Paşa’yı vuran Mülazım Atıf’ın bir çarşafa bürünerek Resne’ye kaçışını hatırladım. Bizim kullandığımız bu metodu Yıldız’ın hafiyeleri niye kullanmasınlardı? Üçümüz&nbsp;birden sarıldık silahlarımıza ama kulübeden çıkmadık. Kani&nbsp;yol alsın, önümüze düşsün diye sabırla bekledik. Birkaç dakika sonra değme hanımlara taş çıkartırcasına salınarak geçti&nbsp;önümüzden rezil herif. Beş metre kadar gittikten sonra, Basri Bey’in talimatıyla Fuad’la ikimiz fırladık dışarı.</span></p>

  <p><span class="font4">“Kıpırdama,” diye gürledi Mülazım Fuad. “Kısmetin buraya kadarmış Solak Kani.”</span></p>

  <p><span class="font4">İkimizin de tabancaları üzerine çevrilmişti, tetiğe dokunmamıza ramak kalmıştı ki, bir silah patladı, sırtımda bir yanma hissettim. O anda anladım patlayan tabancanın bizimkilerden biri olmadığını. Birden Basri Bey’in Revolver’i&nbsp;de konuşmaya başladı kulübenin penceresinden. Ben yere&nbsp;yığılırken, önümüzdeki adam “Ay, adam öldürüyorlar,” diye&nbsp;çarşafını sıyırıp koşmaya başlamıştı. Evet, Solak Kani değil,&nbsp;Leb-i Şeker Seyfi’ydi kara kumaşın içinden çıkan. Abdülhamit’in akıllı hafiyesi, bizi fena faka bastırmıştı. Eyüp’te karlar içindeki o mezarlıkta kendimi kaybetmeden önce bu sözler geçmişti aklımdan.</span></p>

  <p><span class="font4">Ayıldığımda hiç tanımadığım bir evdeydim, başucumda daha önce görmediğim bir adamla, Basri Bey vardı.</span></p>

  <p><span class="font4">“Uyanıyor,” dedi tanımadığım adam. “Söylediğim gibi birkaç güne kalmaz toparlar.”</span></p>

  <p><span class="font4">Olanı biteni anlamaya çalışırken, bizim tecrübeli kumandan yaklaştı.</span></p>

  <p><span class="font4">“Geçmiş olsun Şehsuvar” dedi sağ elimi sımsıkı tutarak. “Nasılsın, iyi misin?”</span></p>

  <p><span class="font4">Sersem gibiydim ama ağrı, sızı hissetmiyordum.</span></p>

  <p><span class="font4">“Sağ olun Kumandanım, iyiyim.” Bakışlarım Mülazım Fuad’ı aradı, odada göremeyince yoksa diye geçirdim içimden.</span></p>

  <p><span class="font4">“Merak etme, Fuad da iyi,” dedi ne düşündüğümü anlayarak. “Senin yaran dışında bir sıkıntımız yok. Ama yakında iyileşecek.”</span></p>

  <p><span class="font4">İşte böyle Esterciğim, acımasız olan biz değildik, yaşadığımız dünya, yaşadığımız çağ, bütün bir insanlıktı. Biz, bu vicdanını, bu merhametini yitirmiş dünyayı hale yola koymaya çalışıyorduk. Ama bu iş, romanlarda anlatıldığı kadar kolay&nbsp;değildi, mecburen kaba güce ve silaha başvuruyorduk, hem&nbsp;de kendi canımızdan olma pahasına...</span></p>
</body>
</html>
