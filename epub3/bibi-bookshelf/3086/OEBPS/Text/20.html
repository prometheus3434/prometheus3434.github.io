<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><span class="font4" style="font-weight:bold;"><a id="egv20">“</a>Kusura bakma evlat ama seninki münevver hassasiyeti.”</span></h2>

  <h2><span class="font4" style="font-weight:bold;"><br /></span></h2>

  <p><span class="font4" style="font-weight:bold;font-style:italic;">İyi Geceler Ester, (6. Gün, Gece)</span></p>

  <p><span class="font4" style="font-weight:bold;font-style:italic;"><br /></span></p>

  <p><span class="font4">Bu öğleden sonra Cezmi Binbaşı’dan öğrendiklerim hakikat çıkarsa, artık sana yazmama gerek kalmayacaktı. Belki bu otelden de ayrılacaktım. Evet, bu haber gerçekse, İstanbul’a&nbsp;gelmeyi tercih ettiysen, beni arıyorsun demekti. Demek orada mutlu olamamıştın ki, benim yaşadığım şehre taşınmaya&nbsp;karar vermiştin. Hem de ailenle birlikte... Fakat senin ailen&nbsp;yoktu ki. Sadece Leon Dayı kalmıştı, bir de baban; Mösyö&nbsp;Naum. Lâkin, baban Paris’i, ders verdiği üniversiteyi bırakıp&nbsp;İstanbul’a gelmezdi. Belki de Leon Dayı’yla ikiniz geldiniz sadece... O Selanik’i bıraktı, sen de Paris’i... Neyse anlarız nasıl&nbsp;olsa yakında. Ama hiç bu kadar mesut hissetmemiştim kendimi son zamanlarda.</span></p>

  <p><span class="font4">Evet, belki artık sana yazmamalıyım ama nedense vazgeçemiyorum bu tutkudan. Sanki bu odaya yazmak için gelir gibiyim. Gündelik hayatın öteki rutinlerinin hiçbir önemi yok. Hayır, kalemi bırakmayacağım, hatta birlikte yaşamaya başlasak bile, yazmayı sürdürmek istiyorum. Birlikte yaşamak mı?&nbsp;Bak zavallı zihnim hayallere kapılmaya başladı işte...</span></p>

  <p><span class="font4">Evet, yemeği tek başıma yemiştim bu akşam. Reşit de evine gitmek mecburiyetindeydi zaten. Artık bu geceyi ailesiyle birlikte geçirmek istiyordu zavallım. Ben de mantar çorbası,&nbsp;bir salata, bir keşkülle nefsimi köreltip çıktım odama.</span></p>

  <p><span class="font4">Yine maziye dönmek istiyorum. Bu güzel şehri, kardeş kanıyla lanetleyen o utanç verici ayaklanma günlerine. Hiç beklemediğim halde, ölümün beni derinden etkilediği o çatışma sonrasına... Evet, Şemsi Paşa suikastı... Selanik’te vurduğumuz üç Arnavut fedaiden sonra böyle bir vicdani tereddüt,&nbsp;böyle bir merhamet buhranı yaşayacağımı hiç ama hiç zannetmiyordum. Farkına vardığımda artık çok geç dediğim anlardan biri değildi, hayır, sadece kafam karışmıştı ama kısa&nbsp;bir süreliğine. Tecrübesizdim, yeterince güçlü değildim, bu&nbsp;kadar sert bir çatışmanın ortasına ilk kez düşüyordum. Evet,&nbsp;teke tek bir kavga değildi bu, toplu bir boğazlaşmaydı... Üstelik karşılaşacağım ilk toplu boğazlaşma da bu olmayacaktı.&nbsp;Çok daha beterleri bekliyordu beni istikbalde. Zafiyet göstermek ölümcül olurdu. Hakikat buydu, vatanın bana en çok&nbsp;ihtiyaç duyduğu an tereddüt edemezdim.</span></p>

  <p><span class="font4">İradem böyle buyuruyordu, Basri Bey, Mülazım Fuad, harp arkadaşlarım, herkes böyle diyordu. Asileri yenmiştik,&nbsp;hem de çok kısa bir sürede. Hepimizin korkulu rüyası olan&nbsp;ihtimal de gerçekleşmemiş; Yıldız Sarayı’ndaki 2. Fırka direnmemiş, Abdülhamit ordusunu üzerimize sürmemişti; tek&nbsp;el silah atılmadan düşmüştü saray. Ertesi gün Selimiye Kışlası da teslim olmuş, isyancıların son kalesi de beyaz bayrak&nbsp;çekmişti. Zafer katiyetle bizimdi. Meşrutiyet artık yıkılmamak üzere ülkede yeniden tesis edilmişti. Elbette bunun bir&nbsp;bedeli olacaktı, elbette insanlar ölecek, elbette kan akacaktı.&nbsp;Fransız İhtilali’nde de böyle olmamış mıydı? Bizde de olacaktı. Ah, bir de başımı yastığa her koyduğumda şu korkunç&nbsp;rüyayı görmeseydim.</span></p>

  <p><span class="font4">Uzun yıllar başıma tebelleş olacak, uykularımı bölecek kâbusu ilk o zaman görmüştüm işte. Uykusuz geçen o iki kanlı günün ardından, artık yorgunluktan bitap düşüp yatağıma&nbsp;uzandığımda... Daha önce de yazmıştım sana bu karabasanı.&nbsp;Selanik’te beni cemiyete aldıkları şu yemin töreni. Gözlerim&nbsp;bağlı, bilmediğim koridorlarda sürüklenişim... Her yanımda&nbsp;fısıltılar, ölülerin mi, yaşayanların mı bilinmez... İçimi ürperten, tüylerimi diken diken eden fısıltılar. Sonra beni cemiyete alan o kurul. Sanki bir tiyatro sahnesi. Seyircilerin oturduğu koltukların halka halka etrafımı sarması... Herkesin beni&nbsp;itham etmesi, herkesin benden nefret etmesi. Söylemeseler&nbsp;de bunu hissedişim. Belki dile getirmedikleri için daha çok&nbsp;hissedişim. Derken senin ortaya çıkışın. Ne bir gülümseme&nbsp;ne ağzından dökülen tek bir sözcük, öylece bomboş bakışın&nbsp;yüzüme. Sonra gözlerinin usulca masanın üzerindeki bir&nbsp;nesneye kayması. Benim de masanın üzerine bakışım. Bayrakla,</span> <span class="font4" style="font-style:italic;">Kur’an</span><span class="font4">’ın</span> <span class="font4">yanında duran metal bir karaltı. Bir Karadağ&nbsp;tabancası... Solgun yüzündeki ifadeyi hiç değiştirmeden silaha uzanışın. Tabancayı alıp bana doğrulturken fısıltıların&nbsp;artması... Dile getirmeseler de hepsinin aynı beklenti içinde&nbsp;olması. Tetiğe basmanı, canımı almanı istemeleri... Benim de&nbsp;bu çözümü adil buluşum. Bu sebepten olsa gerek hiç korkmayışım, sadece o derin üzüntü, o kalp yangısı... Benden bu kadar çok mu nefret ediyor diye kahroluşum. Bir an önce bas şu&nbsp;tetiğe, bitir şu ızdırabı diye düşünmem. Senin yapamayışın,&nbsp;iri siyah gözlerindeki tereddüt, dudaklarında beliren o buruk&nbsp;gülümseme... Sonra o beklenmedik davranışın, o korkunç&nbsp;an... Silahı çevirip şakağına dayaman... Benim dehşet içinde&nbsp;elimi uzatıp “Yapma!” diye haykırışım. Yüzünde kayıtsız bir&nbsp;ifade ile senin tetiği çekmen... İşte o anda uyanışım.</span></p>

  <p><span class="font4">Evet, ilk o zaman görmüştüm bu kâbusu, o günden sonra da bırakmadı yakamı. Evet, bütün teferruatıyla aynı rüyayı,&nbsp;aynı dehşet veren kâbusu yaşadım senelerce. Sadece sahneyi&nbsp;saran o gül kurusu koltukların sayısı arttı zamanla, bu trajik&nbsp;olayı izleyenler günden güne çoğaldı, sıra sıra yükseldi localar tavana doğru. Yüzlerini hiçbir zaman tam olarak seçemediğim insanlar bıkıp usanmadan itham etmeyi sürdürdüler&nbsp;beni. Bir gün gelecek kurtulacak mıyım bu karabasandan,&nbsp;bilmiyorum, belki de mezara kadar takip edecek beni böyle.&nbsp;Senden önce bir tek Fuad’a anlattım bu kâbusu. Ne Basri’ye,&nbsp;ne de Cezmi’ye bahsettim, çünkü anlamazlardı. Basri Bey’le&nbsp;Topçu Kışlası’na girdiğimiz vakit yaşadığım tereddüdü konuştum sadece.</span></p>

  <p><span class="font4">“Geçer,” demişti bakışlarını kaçırarak. “Geçer, alışırsın zamanla. Hepimizin başına geldi bunlar. Ama biz mücahidiz Şehsuvar, dövüştüklerimiz de öyle. Ecnebi ya da kendi askerimiz olması fark etmez. Düşman, düşmandır. Şöyle düşün,&nbsp;sen onları öldürmeseydin, onlar seni öldüreceklerdi. Ve bir&nbsp;kâfir öldürdük diye sevineceklerdi. ‘Cennetteki yerimizi garantiledik böylece.’ Evet, öyle diyeceklerdi. Kusura bakma evlat ama seninki münevver hassasiyeti, lüzumsuz merhamet.&nbsp;Ama dediğim gibi, merak etme, geçer...”</span></p>

  <p><span class="font4">Geçmedi, çoğu zaman unuttum ama geçmedi. Allahtan unutmamı sağlayacak olaylar hiç eksik olmuyordu hayatımdan. Evet, cemiyetin baş muhaliflerinin hepsi tasfiye edilmişti. Prens Sabahattin tutuklanmasa bile ülkeden gitmek zorunda kalmıştı, Derviş Vahdeti ise günler sonra yakalanmış&nbsp;ve isyana karışan yetmiş kişiyle birlikte idam edilmişti. Ve&nbsp;Temmuz İnkılabının ertelediği bir vazife yeniden çıkmıştı&nbsp;karşımıza; Sultan Abdülhamit’in tahttan indirilmesi. Aslında o konu Dersaadet ele geçirilmeden önce gündeme gelmiş&nbsp;ama Mahmud Şevket Paşa askerin tepkisinden çekindiği için&nbsp;meclisin bu teklifini ertelemişti. Çünkü ordunun içinde hâlâ&nbsp;sultana bağlı askerler vardı. Fakat artık bu mesele halledilmeliydi. Talat Bey’in söylediği gibi: “İktidarın iki sahibi olmaz, ya onlar ya biz!”</span></p>

  <p><span class="font4">Bizim kim olduğumuz belliydi, “onlar” kısmı ise biraz muallaktı. Abdülhamit de içlerinde olmak üzere bize karşı&nbsp;çıkan herkes “onlar”dı. Ama onlan iktidardan uzaklaştırmaya sultandan başlayabilirdik. Başladık da, Meclis-i Mebusan,&nbsp;karşı ihtilalin bastırılmasından sadece iki gün sonra padişahın saltanattan ve hilafetten alınması kararını “Hal! Hal!” bağırışlarıyla kabul etti.</span></p>

  <p><span class="font4">Bu mühim havadisi o öğleden sonra Basri Bey’den duydum. İki hafta süren o gerilimli, çatışmalı, korkunç günlerin ardından Müsâvat Neşriyat’ta masama oturmuş, epeydir kapağını kaldırmadığım Anatole France’dan tercüme ettiğim&nbsp;</span><span class="font4" style="font-style:italic;">Kırmızı Zambak</span> <span class="font4">romanının sayfalarına göz atıyordum. Senin&nbsp;hoşuna gidecek sözlerle ifade edecek olursam, kanlı siyasetin&nbsp;kirlettiği ruhumu edebiyatın sularında temizlemeye çalışıyordum. Bizim kumandan içeri girdi. Neşeden çok gerginlik&nbsp;vardı yüzünde.</span></p>

  <p><span class="font4">“Abdülhamit tahttan indirildi,” diye mırıldandı. Evet, heyecanla bağırmak yerine adeta fısıldadı. “Bu sabah erkenden toplanan meclis padişahı hal’etti. Tahta, kardeşi Sultan Reşad çıkartıldı.”</span></p>

  <p><span class="font4">Meşrutiyet için gözünü kırpmadan canını verecek olan bu zabit, ulaşmak istediği amaç, hakikat olunca sanki bir boşluğa&nbsp;düşmüş gibiydi. Babasıyla hep kavgalı olan ama onu kaybettiğinde ne yapacağını bilmeyen yaramaz bir çocuğun şaşkınlığı&nbsp;içindeydi. Hayır, ben aynı hisler içinde değildim, olması gereken buydu. Çok daha önce, belki de geçen temmuz ayında&nbsp;alınmalıydı bu karar. Ama Basri Bey’in haletiruhiyesini düşünürken, Leon Dayı’nın sözleri çınladı kulaklarımda:</span></p>

  <p><span class="font4">“Fransa değil burası Şehsuvar. Millet, inkılap filan istemiyor esasında. Devletin geri kaldığını gören bizim gibi aydınların isteği bu. Devr-i istibdatmış, sürgünmüş, zulümmüş kimsenin umurunda değil. Fransa’da millet dökülmüştü sokağa. Bastille’i basanlar bildiğin işçiler, esnaflar, köylülerdi... Bizde&nbsp;ise meşrutiyeti ‘Çok yaşa padişahım,’ diye kutluyor millet.&nbsp;Zor, çok zor iş Şehsuvar... Belki bir hayal, umarım muvaffak&nbsp;oluruz ama hakikat olması çok güç bir hayal. Fakat çok kıymetli bir hayal, o yüzden asla vazgeçmemeliyiz bu idealden...”</span></p>

  <p><span class="font4">Ne kadar da haklıydı, tüm ilericiliğimize, tüm inkılapçılığımıza rağmen mesele padişahla, devletle hesaplaşmaya geldiğinde elimiz kolumuz bağlanıyor, adeta hareketsiz kalıyorduk. Binlerce senedir iliklerimize işleyen kul kültürü,&nbsp;kadim boyun eğme geleneğimiz, uysal çocuklara döndürüyordu hepimizi. O sebepten çok iyi anlıyordum Basri Bey’i.&nbsp;Kaç yaşına gelirsek gelelim, hatta ölüm döşeğinde bile olsak&nbsp;kurtulamayacaktık padişahın tesirinden. İyi olan taraf şuydu&nbsp;ki, bu kötü tesire inat inandıklarımızı yapabilecek cesaretimizi koruyorduk hâlâ. Nitekim kafası karışık olmasına rağmen kendisine verilen vazifeyi yerine getirme mevzusunda&nbsp;en küçük bir zaaf bile göstermeyecekti Basri Bey.</span></p>

  <p><span class="font4">“Sürgüne gidiyor Abdülhamit...” dedi dalgınlığından sıyrılmaya çalışarak. “Evet, sürgüne... Ne kadar tuhaf, yıllarca o bizim arkadaşlarımızı sürgüne yolladı, şimdi biz onu sürgüne&nbsp;yolluyoruz... Hem de nereye biliyor musun? Selanik’e... Evet,&nbsp;bizim Selanik’imize... Çırağan Sarayı’nda kalmak istemiş, olmaz demişler... Hemen toparlanmalısınız demişler... Şu anda&nbsp;Yıldız Sarayı’nda bir telaş var ki sorma. Eşyalarını topluyor&nbsp;hanedan... Seyahat bu gece... Bizim de toparlanmamız lazım&nbsp;Şehsuvar... Fazla vakit yok... Eve git, bavulunu hazırla...”</span></p>

  <p><span class="font4">Ne demek istiyordu, anlamamıştım.</span></p>

  <p><span class="font4">“Biz de gidiyoruz Şehsuvar. Evet, yeni vazifemiz Abdülhamit’e yol boyunca eşlik etmek. Hadi, hadi aziz kardeşim oyalanma, derhal eve git, eşyalarını topla, Sirkeci’ye gel... Hususi bir tren hazırlanıyor...” Hâlâ inanamıyormuş gibi başını&nbsp;salladı. “Şu işe bak, Abdülhamit sürgüne gidiyor! Hem de biz&nbsp;götürüyoruz onu Selanik’e!”</span></p>

  <p><span class="font4">Padişahın tahttan indirilmesinden daha çarpıcı olan havadis işte buydu benim için. Önce çocuksu bir sevince kapıldım; Selanik’e gidecek, sevdiklerimi görecektim ama hemen ardından derin bir hüzün çöktü içime. Çünkü, sen yoktun artık Selanik’te. Eylül ayından beri Paris’teydin. Leon Dayı’dan&nbsp;öğrenmiştim, Dersaadet’e gelmişti, Meclis-i Mebusan’ın açıldığı 17 Aralık günü. Çok sevinmişti beni gördüğüne, biraz da&nbsp;gösterdiği alakadan cesaret alarak sormuştum:</span></p>

  <p><span class="font4">“Ester nasıl?”</span></p>

  <p><span class="font4">“İyi, çok iyi,” demişti bakışlarını kaçırarak. “Biliyorsun Paris’te... Babasının yanında, üniversiteye gidiyor. Arada bir&nbsp;yazıyor bana. Mesutmuş, öyle diyor...”</span></p>

  <p><span class="font4">Hiç rahat değildi bunları anlatırken, bir tür suçluluk hissi vardı sanki.</span></p>

  <p><span class="font4">“Beni soruyor mu?” diyemedim tabii, çünkü sormadığından emindim. Benim tanıdığım Ester, çıldıracak kadar merak etse bile asla sormazdı. Hem sorsan ne olacaktı? Ne sen Paris’ten dönerdin artık, ne de ben Dersaadet’ten. Birimiz&nbsp;Batı’yı seçmiştik, diğerimiz Doğu’yu, belki Selanik yine buluşturabilirdi bizi ama ne sen bir adım atardın ne de ben...&nbsp;Böylesi berbat bir hissiyatla topladım tahta bavulumu. Giysilerimi alelacele tıkıştırdım içerisine. Aylardır görmediğim&nbsp;anneme kavuşacak olmak bile neşelendiremiyordu beni. Allahtan yine vazife vardı, yine mesuliyet. Hem de çok önemli&nbsp;bir mesuliyet; sabık padişahımızın seyahat boyunca emniyetinin sağlanması. Osmanlı’nın 34. Padişahı, Kanuni Sultan&nbsp;Süleyman’dan ve IV. Mehmed’den sonra en çok tahtta kalan&nbsp;hükümdar ve babamın ölümüne sebep olan II. Abdülhamit’in canının ve namusunun muhafaza edilmesi... Böyle&nbsp;düşününce idrak ettim, yapacağımız işin önemini. Ve seni&nbsp;zihnimden kovup bu mühim vazifeye verdim kendimi.</span></p>

  <p><span class="font4">İşin aslı, o geceye kadar hiç görmemiştim, hakkında en küçük iyi bir his taşımadığım bu sabık sultanı. İlk kez Sirkeci’de karşılaşacaktık. Hava kararmadan çok önce gelmiştik istasyona. Demiryolları müdürünün şahsı için yaptırdığı, biri lüks,&nbsp;ötekileri alelade olmak üzere üç vagonlu bir tren hazırlatılmıştı. Sirkeci’ye geldiğimde Basri Bey ve Mülazım Fuad bavullarını çoktan bizim yolculuk yapacağımız 3. vagona yerleştirmişlerdi. Asıl kumandan, ayaklanmayı bastırırken Harbiye&nbsp;Nezareti’ndeki asilerle konuşarak onları teslim olmaya ikna&nbsp;eden, Makedonyalı Kurmay Binbaşı Ali Fethi Bey’di. Bilhassa&nbsp;Mahmud Şevket Paşa’nın emriyle sabık sultanı Selanik’e götürmeye memur edilmiş, yanına aralarında bizim de bulunduğumuz otuz kişilik seçmece bir müfreze verilmişti. Emniyet&nbsp;için lüzumlu olan bütün teftişi yaptıktan, şüpheli bir durum&nbsp;olmadığına kanaat getirdikten sonra beklemeye başladık.</span></p>

  <p><span class="font4">Bekleyişimiz uzun sürdü; ezandan sonra, hava iyice kararmışken dört arabayla geldi saray efradı. Onları bizzat, Hüseyin Hüsnü Paşa karşıladı istasyonda. Sanki büyük bir bozgundan çıkmış gibi, omuzları düşük, başları önde, bakışları süzgün o kafileyi görünce tuhaf hislere kapıldım. Kadınlar,&nbsp;çocuklar, hizmetliler ve en önde kül rengi ceketinin içinde&nbsp;kamburu çıkmış bir adam. Hazin bir görüntüydü. Adriyatik’ten Basra Körfezi’ne, Kafkaslar’dan Sahra’ya kadar uzanan bir devleti yıllarca idare eden, Osmanlı milletlerini pençesinde titreten o kudretli Abdülhamit, şimdi kamburlaşmış&nbsp;sırtı, süzülmüş ince uzun yüzü, güvensizce attığı adımlarla&nbsp;ne kadar da çaresiz görünüyordu. Yıllar önce bir Fransız gazetesinde, Osmanlı İmparatorluğu için “Hasta Adam” tabiri&nbsp;kullanılmıştı. İşte Abdülhamit şu anda tam da o adamı andırıyordu. Eşyalar taşınırken bir ara etrafına bakındı, sanki bir&nbsp;şeyler arıyordu, bir şeye ihtiyacı varmış gibiydi. En yakınında ben bulunuyordum, göz göze geldik. Mesafeli gülümsedi,&nbsp;kaçamazdım, ben de gülümsedim. Sağ eliyle hafifçe karnını&nbsp;tutuyordu.</span></p>

  <p><span class="font4">“Evladım,” dedi rica dolu bir sesle. “Su yetiştirir misiniz, Allah rızası için bir Taşdelen suyu. Şu mendebur mide ağrılarım tuttu yine...”</span></p>

  <p><span class="font4">Hiç buyurgan değildi sesi, aksine şefkat doluydu ama bir o kadar da kendinden emin. Duraksamadan koşturdum. Az&nbsp;sonra elimde iki şişe Taşdelen suyuyla yanında bitivermiştim. Minnetle gülümsedi.</span></p>

  <p><span class="font4">“Sağ olasın evladım, su gibi aziz olasın...”</span></p>

  <p><span class="font4">Trene bininceye kadar bir daha yakınlaşmadık. Gece yarısı ayrıldık istasyondan. Ne uğurlamaya gelen vardı ne de arkalarından mendil sallayan. Abdülhamit ve oğulları lüks&nbsp;vagona, kadınlar ise ötekine yerleşmişlerdi. Mümkün olduğunca uzakta duruyorduk. Ama arada bir padişahın vagonunun olduğu koridoru kontrol ediyorduk. Çünkü padişahın&nbsp;kendine zarar verme ihtimali de korkutuyordu bizi. Ama şükür, endişe edecek bir vukuat olmadı. Sabaha yakın nöbet&nbsp;sırası bana gelmişti, lüks vagonun bulunduğu koridora yaklaştım. Etrafı kolaçan ettim, asayiş berkemal görünüyordu.&nbsp;Tam dönecektim ki,</span></p>

  <p><span class="font4">“Evladım,” diyen bir ses duydum. “Evladım bakar mısınız?”</span></p>

  <p><span class="font4">Döndüm, Abdülhamit’in yorgun yüzüyle karşılaştım. Vagonun kapısını aralamış sigara içiyordu.</span></p>

  <p><span class="font4">“Siz, bana su getiren gençsiniz değil mi?”</span></p>

  <p><span class="font4">Mesafeli bir saygıyla yaklaştım.</span></p>

  <p><span class="font4">“Evet, efendim buyurun, bir isteğiniz mi vardı?”</span></p>

  <p><span class="font4">Sigarasını tuttuğu eliyle ceketimin cebini işaret etti.</span></p>

  <p><span class="font4">“Ne okuyorsunuz?”</span></p>

  <p><span class="font4">Heyecandan, neden bahsettiğini anlamamıştım, gözlerim cebime kaydı. Yolda okurum diye aldığım kitap duruyordu.</span></p>

  <p><span class="font4" style="font-style:italic;">“Paris Sırları</span> <span class="font4">efendim, müellifi de Eugene Sue adında biri.”</span></p>

  <p><span class="font4">Sigarasını dudağının arasına yerleştirip elini uzattı, romanı istiyordu. Cebimden çıkarmaya çalıştım fakat aksilik bu ya kumaşa takıldı. Sabık padişahın eli havada kalmıştı. Neyse ki&nbsp;çok sürmedi, güç bela çıkardığım kitabı uzattım. Adeta saygıyla aldı romanı eline...</span></p>

  <p><span class="font4">“Çok iyi bilirim,” dedi kitabın kapağını incelerken. “On yedi eserini tercüme ettirmiştim. Victor Hugo’yla aynı devirde yaşamışlar.” Bakışlarını bana çevirdi. “Siz nasıl buldunuz peki, beğendiniz mi? Ne dersiniz, Hugo kadar güçlü bir muharrir mi?”</span></p>

  <p><span class="font4">Başımı salladım.</span></p>

  <p><span class="font4">“Edebiyat tenkitçisi değilim ama Hugo kadar büyük bir muharrir olmadığını rahatlıkla söyleyebilirim. Bir nevi cinayet hikâyesi, bir nevi hafiye romanı diyebiliriz.”</span></p>

  <p><span class="font4">Usulca kaldırdı başını.</span></p>

  <p><span class="font4">“Hafiye romanlarını küçümsemeyiniz evladım. Hayatımda en büyük edebiyat lezzetini hafiye romanlarından aldım. Edebiyata meraklı olduğunuza göre, Arthur Conan Doyle’u&nbsp;bilirsiniz. Şu meşhur</span> <span class="font4" style="font-style:italic;">Sherlock Holmes</span> <span class="font4">şahsiyetini kaleme alan&nbsp;adam. Müthiş hikâyeler. Ama işin acı tarafı ne biliyor musunuz, yazarı da ne kadar önemli hikâyeler yazdığının farkında&nbsp;değil. Evet, şahsi olarak da tanışmıştık. Saraya gelmişti; Mecidiye Nişanı’yla taltif etmiştim kendilerini. Zevcesine de Şefkat Nişanı vermiştim.” Heyecanlanmıştı, ayağa kalktı, vagonun kapısını itekleyerek yanıma geldi. Sert bir tütün kokusu&nbsp;doldurdu dar koridoru. “Hiç hafiye romanı okudunuz mu?”</span></p>

  <p><span class="font4">Elbette okumuştum, hatta seninle tartışmamıza neden olan bir kitap vardı,</span> <span class="font4" style="font-style:italic;">Sarı Oda’nın Esrarı</span> <span class="font4">ama şaşkınlıktan hatırlayamıyordum. Bu da normaldi, çünkü gecenin bir yarısı,&nbsp;Selanik’e giden bir trende yıllarca yıkılması için mücadele&nbsp;ettiğim Abdülhamit’le edebiyat üzerine konuşuyorduk.</span></p>

  <p><span class="font4">“Okudum, okudum tabii efendim... Mesela</span> <span class="font4" style="font-style:italic;">Sherloch Holmes</span><span class="font4">’u bilirim.”</span></p>

  <p><span class="font4">Sigarasından derin bir nefes çekti, dumanını salarken,</span></p>

  <p><span class="font4">“Hadi delikanlı,” dedi manidar bir ifadeyle. “Anladığım kadarıyla pek hoşlanmıyorsunuz bu nevi romanlardan...”</span></p>

  <p><span class="font4">Biraz canım sıkılır gibi olmuştu.</span></p>

  <p><span class="font4">“Evet, cinayet romanlarından çok hoşlandığım söylenemez. Daha büyük muharrirlerin romanlarım seviyorum...”</span></p>

  <p><span class="font4">Anlayışla baktı yüzüme.</span></p>

  <p><span class="font4">“Gençlik, ömrümüzün en güzel mevsimi. Muammalarla dolu koca bir hayat sizi bekliyor. Beklentinin kendisi bile güzel. Ama sonra, bir müddet sonra, hadi ihtiyarlayınca diyelim, hayatın sırrına vakıf olunca, günler sıkıcı saatlerden&nbsp;ibaret olmaya başlıyor.” İtiraz edeceğimi zannetmiş olmalı ki&nbsp;devam etti: “Evet, benim gibi, her lahza, her saat, her gün&nbsp;yeni bir vukuatla sarsılan büyük bir ülkenin hükümdarı olsan bile eninde sonunda hayat sıkıcılaşıyor. Bu sıkıntının en&nbsp;iyi ilacı hafiye romanları. İnsanın aklını çalıştırıyor, hislerini&nbsp;keskinleştiriyor, zekâyı diri tutuyor. Sizi eşi menendi olmayan bir seyahate çıkarıyor.” Buruk güldü. “Üstelik böyle sürgüne gidilen bir seyahat de değil.” Hatasını kabul eder gibi&nbsp;usulca başını yana eğdi. “Tamam, bir miktar vesveseli kılıyor&nbsp;insanı ama şu yaşadığımız çağda vesveseli olmak için o kadar&nbsp;çok sebep var ki. Değil mi evladım?”</span></p>

  <p><span class="font4">Fikirlerini kendine sakla, diyordu içimden bir ses ama yapamadım.</span></p>

  <p><span class="font4">“Ben biraz farklı düşünüyorum efendim. Edebiyat, bu anlattığınız hususlardan çok, insana kendi ruhunu gösterdiği için kıymetli bir sanattır. Mesela Victor Hugo dediniz.&nbsp;Jean Valjean’ın yaptığı fedakârlıklardan çok, onun bizim ruhumuzdaki tesirleri önemlidir. Eğer o roman benim iyi biri&nbsp;olmamı teşvik ediyorsa, içimdeki kötülükle yüzleşmeme sebep oluyorsa amacına ulaşmış demektir. Hafiye romanları,&nbsp;buyurduğunuz gibi daha çok zekâyla alakalı. Zekice hazırlanmış matematik problemleri gibi. Zihnimize hitap ediyor ama&nbsp;unutmayalım ki bir de ruhumuz var...”</span></p>

  <p><span class="font4">Sözlerimin biraz ukalalığa kaçtığını düşünerek sustum. Fakat hiç de korktuğum gibi bir tepki vermedi.</span></p>

  <p><span class="font4">“Yoksa siz de yazıyor musunuz?” diye sordu. “Ancak bir yazar adayı bu kadar hakim olabilir konuya, bu kadar teferruatlı konuşabilir edebiyat hakkında...”</span></p>

  <p><span class="font4">Evet demedim, ki zaten yazmayı bırakmıştım ama edebiyata ilgim sürseydi de bunu asla Abdülhamit’le paylaşmazdım.</span></p>

  <p><span class="font4">“Yok efendim, yazmıyorum, benimki sadece bir merak.”</span></p>

  <p><span class="font4">İnandı sözlerime.</span></p>

  <p><span class="font4">“Güzel bir merak, hiç bırakmayınız evladım. Bilakis yazmayı da tecrübe edin. Sizde öyle bir kabiliyet sezer gibi oldum. ” Eliyle pencereyi gösterdi. “Rica etsem, indirir misiniz şu camı, izmariti dışarı atalım.”</span></p>

  <p><span class="font4">Camı indirdim, sigarasının kalanını gecenin içine savurdu. Açılan camdan içeriye taze bahar havası dolmuştu. Pencereyi kapatacak oldum.</span></p>

  <p><span class="font4">“Dur, dur evladım, biraz kalsın.”</span></p>

  <p><span class="font4">Derin derin içine çekti nemli havayı. O an aklıma Talat Bey’le yaptığımız konuşma geldi. Yaklaşık dokuz ay önce&nbsp;Selanik’ten payitahta giderken, yine bir trenin koridorunda&nbsp;ayaküzeri yaptığımız o sohbet. O sohbette Abdülhamit’in ne&nbsp;kadar tehlikeli olduğundan bahsetmişti Talat Bey... Durumun ne kadar nazik olduğundan... Kaderin şu cilvesine bak&nbsp;ki, şimdi aynı tehlikeli Abdülhamit’le yine bir tren koridorunda edebiyat konuşuyorduk. O da tıpkı Talat Bey gibi gözlerimizin önünde uçsuz bucaksız uzanan kırlara bakıyordu.</span></p>

  <p><span class="font4">Ben de bakışlarımı dışarıya çevirdim. Gökteki ay gitgide sönüyor, yeni günü müjdeleyen bir parlaklık usulca ufku sarıyordu. Kırlardaki tarlalar, korular, dağların etekleri yavaşça&nbsp;ortaya çıkmaya başlamıştı.</span></p>

  <p><span class="font4">“Ne güzel, değil mi?” diye mırıldandı. “Ne güzel bir his... Şu bahar sabahında ağır ağır uyanan uçsuz bucaksız vatan&nbsp;toprağını seyretmek... Güzel, çok güzel bir ülke burası...”&nbsp;Döndü, gözlerini büyük bir samimiyetle yüzüme dikti.&nbsp;“Ayaklanmayla hiçbir alakam yoktu. Meşrutiyete karşı filan&nbsp;da değilim. Mühim olan vaktiydi. Milletin buna hazır olmasıydı. Otuz bir yıl önce kimse buna hazır değildi, şimdi&nbsp;oldu işte. İnan bana evladım, benim de sizler gibi vatanın&nbsp;refahından, milletin mutluluğundan başka bir isteğim yoktu.&nbsp;Allah’ın bana bahşettiği otuz üç yıllık saltanat süresince de&nbsp;başka hiçbir gayem de olmadı zaten... Ama bakın, bana neyi&nbsp;reva gördüler. Ecdadımdan tahttan indirilmiş olanlar dahi&nbsp;payitahtta kaldılar, öldürülenler dahi payitaht toprağına gömüldüler. Nerden çıktı bu sürgün? Nerden çıktı bu Selanik?”</span></p>

  <p><span class="font4">Edebiyat konuşmanın verdiği geçici teselli kaybolmuş, uğradığı büyük hayal kırıklığı, yaşadığı yıkımın tüm tesirleri ortaya çıkmıştı.</span></p>

  <p><span class="font4">“Bilmiyorum efendim,” dedim soğuk ve kati bir ifadeyle. ’Kararı meclis almış diyorlar...”</span></p>

  <p><span class="font4">Şöyle bir baktı yüzüme, alınmıştı, sanki ona ihanet etmişim gibi kırgın bir sesle,</span></p>

  <p><span class="font4">“Ama siz de haklı buluyorsunuzdur bu kararı, değil mi?” diye sitem etti. “Cezalandınlmam gerektiğini düşünüyorsunuz.”</span></p>

  <p><span class="font4">Suskun kalarak onayladım. Zannederim, bu tavrım sinirlendirmeye başlamıştı onu.</span></p>

  <p><span class="font4">“Siz zabit misiniz evladım?” diye sordu bu kez sesi sert çıkıyordu... “Bu kadar genç olduğunuza göre mülazım filan&nbsp;olmalısınız?”</span></p>

  <p><span class="font4">Cevap vermemek olmazdı:</span></p>

  <p><span class="font4">“Asker değilim efendim, ne mülazım ne de başka bir rütbem var.”</span></p>

  <p><span class="font4">Pek şaşırmadı, usulca başını salladı.</span></p>

  <p><span class="font4">“Cemiyettensiniz o zaman. Belki de şu fedailer teşkilatından...” Emin olmuş gibi bir kez daha salladı başını, “öyle olmalı. Pek muteber bir fedai olmalısınız. Yoksa böyle mühim bir vazife vermezlerdi.” Bir an bakışlarını kaçırdı, vagonuna&nbsp;gidecek, ben de kurtulacağım sandım, yapmadı, bana döndü.&nbsp;“Kim aldı sizi cemiyete? Sahiden merak ediyorum bu kadar&nbsp;genç yaşta, üstelik edebiyata bu kadar meraklıyken nasıl bulaştınız bu belalı işlere? Kim önayak oldu size?”</span></p>

  <p><span class="font4">Cevap verme dedi yine içimden o ses ama tutamadım kendimi:</span></p>

  <p><span class="font4">“Siz önayak oldunuz efendim.”</span></p>

  <p><span class="font4">Şaşkınlıkla çarpıldı yüzü.</span></p>

  <p><span class="font4">“Nasıl? Ben mi?” &nbsp;&nbsp;&nbsp;</span></p>

  <p><span class="font4">“Evet efendim, siz,” dedim sözlerimin üzerine basa basa. “Babam, Selanik Maarif Müdürü Emrullah Bey’i Fizan’a yollayarak... Onun genç yaşta o çöl şehrinde ölümüne sebep olarak, siz teşvik ettiniz beni. Evet efendim, kusura bakmayın&nbsp;ama beni cemiyete siz kaydettiniz.”</span></p>

  <p><span class="font4">Ne diyeceğini bilemeden öylece kalakalmıştı.</span></p>

  <p><span class="font4">“İyi geceler efendim,” diyerek ayrıldım yanından. Öteki vagona geçerken dönüp son kez baktım, sanki kamburu biraz daha artmış, yüzü biraz daha solgunlaşmıştı... Hayır, gözlerinin önünden hızla akıp giden vatan toprağını da seyretmiyordu artık, ne yapacağını bilemeden öylece duruyordu&nbsp;koridorda tek başına.</span></p>
</body>
</html>
