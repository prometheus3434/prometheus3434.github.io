<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="egv28">“</a><span style="font-weight: bold; text-indent: 0.4in;">Osmanlı’ya artık hasta adam demiyorlar, canlı cenaze diyorlar.”</span><br /></h2>

  <h2><span style="font-weight: bold; text-indent: 0.4in;"><br /></span></h2>

  <p><span class="font4" style="font-weight:bold;font-style:italic;">İyi Geceler Ester, (8. Gün, Gece Yarısı)</span></p>

  <p><span class="font4" style="font-weight:bold;font-style:italic;"><br /></span></p>

  <p><span class="font4">Fırtına, uçsuz bucaksız çöldeki bütün kumları toplayıp üstümüze boca eden bir fırtına. Böylesi görülmüş değil, gözlerimizin önünde kum tepecikleri eriyip bitiyor, aynı anda başka tepecikler oluşuyor. Rüzgâr o kadar güçlü ki, savrulup gitmemek için el ele tutuşarak yere uzanıyoruz yüzükoyun. Evet,&nbsp;Basri Bey, Fuad ve ben. Hiç yadırgamıyorum Basri Bey’in sağ&nbsp;salim yanımızda oluşunu, üstelik öldüğünü unutmuş da değilim. Ama hiç tuhaf bir durum olarak görmüyorum rahmetli kumandanımızın yanımızda oluşunu. Fuad da hiç şaşkın&nbsp;değil, sağ eliyle koluma sımsıkı sarılmış olarak yüzükoyun&nbsp;uzanıyor yanımızda. Hiç kıpırdamadan yatıyoruz, rüzgârın&nbsp;sesi kulaklarımızda uğulduyor, kafamıza çarpan kum tanecikleri, küçük kıvılcımlar gibi yakıyor saç tellerimizin dibini.&nbsp;“Güzel hatıraları düşünün,” diye bağırıyorum. “Güzel hatıralar gelsin gözlerinizin önüne.”</span></p>

  <p><span class="font4">Teklifim, Fuad’ın ilgisini hiç çekmiyor ama,</span></p>

  <p><span class="font4">“Bir vaha hatırlıyorum,” diye mırıldanıyor Basri Bey. “Cennetten dünyaya düşmüş bir bahçe...”</span></p>

  <p><span class="font4">Evet, sadece mırıldanıyor ama sanki o cehennemi fırtına yokmuş, sanki rüzgâr öfkeyle boca etmiyormuş gibi o kum&nbsp;denizini kafamızdan aşağı, rahatça duyuyorum ölü kumandanımın sözlerini.</span></p>

  <p><span class="font4">“Günlerdir yol almışız gibi yorgunum,” diye sürdürüyor kendini hikâyesine kaptırarak. “Sanki günlerdir gözümü&nbsp;kırpmamış gibi uykum var. Deve her adım attığında ben de&nbsp;sallanıyorum onunla, tıpkı bir saatin sarkacı gibi. Sıcak, çok&nbsp;sıcak, o kadar ki, elimi uzatsam dokunacakmışım gibi geliyor&nbsp;güneşe. İşte o anda beliriyor karşımızda vaha...”</span></p>

  <p><span class="font4">Basri Bey’i dinlerken, söyledikleri tek tek canlanıyor gözlerimin önünde... Hayır, canlanma değil, düpedüz Basri&nbsp;Bey’in kendisi oluyorum. Evet, artık Şehsuvar Sami yok, sevgili kumandanımın gördükleri, onun duydukları, onun hissettikleri var. Onun bindiği devenin üzerinde sallanıyorum&nbsp;bir sarkaç gibi, onu terleten sıcakla bunalıyorum.</span></p>

  <p><span class="font4">Küçücük bir vadinin arasına saklanmış bir cennet bahçesi. Yemyeşil ağaçlarla çevrili kocaman bir su birikintisi. Yüzlerce metre öteden serinliği vuruyor yüzümüze. Suyun kokusunu alan develer süratleniyor, adeta birbirleriyle yarışırcasına&nbsp;koşuyorlar vahaya. Olduğum gibi suya bırakıyorum kendimi. Kumandan, asker, gönüllü, yaşlı, genç fark etmiyor hepimizi çocuklaştırıyor bu beklenmedik güzellik. Gölün dibi&nbsp;öyle güzel ki, sanki bir mercan denizi; ebemkuşağı gibi renk&nbsp;renk parıldıyor dipteki çakıl taşları. Kendimi tutamayıp dalıyorum; gümüş balıkları eşlik ediyor bana, mavi yengeçler, yosun yeşili kaplumbağalar. Su o kadar çekici ki. Hiç çıkmasam&nbsp;diyorum, hep burada kalsam, şu rengârenk taşların arasında&nbsp;yüzen küçücük balıklarla beraber. Ama biri yakalıyor beni.&nbsp;Bütün gücümle çekiyorum ayaklarımı ama nafile, adam o kadar güçlü ki kendimi kurtaramıyorum bir türlü. Dönüp suyun yüzüne bakıyorum kim bu diye, yüzünü seçemiyorum,&nbsp;ama siyahlar içinde olduğunu görüyorum. Hızla çekiyor beni&nbsp;dışarıya. Zıpkın yemiş bir yunus gibi çaresizim. Nihayet çıkıyorum sudan. Adam fırlatıp atıyor beni kıyıya. Etrafta asker&nbsp;ölüleri, arkadaşlarım, davadaşlarım, yoldaşlarım. Hepsi hunharca öldürülmüş. Kan küçücük dereler oluşturmuş mavi&nbsp;göle akıyor her yandan. Derhal toparlanıp.ayağa kalkıyorum,&nbsp;ama adam tabancasını doğrultmuş bile bana. Başında toprak&nbsp;rengi bir kefiye, yüzünde kapkara bir peçe... Gözleri nefretle&nbsp;ışıldıyor, sanki hiç dile getirilmemiş bir kinle. O yüzden böyle yakıcı, böyle tehditkâr. Ama çekinmiyorum, hiç çekinmiyorum, korkunun zerresi yok yüreğimde.</span></p>

  <p><span class="font4">“Kimsin sen?” diye bağırıyorum. “Ne istiyorsun?”</span></p>

  <p><span class="font4">“Seni,” diye sesleniyor peçenin ardından. “Canını istiyorum. Hemen şimdi.”</span></p>

  <p><span class="font4">Ve konuşmama fırsat vermeden basıyor tetiğe. Ardı ardına üç kez. Öylece yıkılıyorum olduğum yere ama hiç acı hissetmiyorum. Sanki vurulan ben değilim de bir başkası.&nbsp;Hatta kalkmak istiyorum, siyahlı adamla kavga etmek, onu&nbsp;ellerimle öldürmek. Yapamıyorum, sırtım sıcak kumlara&nbsp;yapışmış gibi, kımıldayamıyorum bile. Adam sakince yaklaşıyor yanıma. Diz çöküp üzerime eğiliyor, ateş ettiği silahı&nbsp;hâlâ elinde.</span></p>

  <p><span class="font4">“Seni hiç sevmedim Basri Bey,” diye mırıldanıyor. “Senden hep nefret ettim. Hiç söyleyemedim, bu yüzden daha çok nefret ettim. Benim hayatımı çaldın... Beni mahvettin...”</span></p>

  <p><span class="font4">Öfkeyle bağırıyorum.</span></p>

  <p><span class="font4">“Kimsin sen? Ne istiyorsun benden...”</span></p>

  <p><span class="font4">Tek söz etmeden, açıyor yüzündeki siyah peçeyi.</span></p>

  <p><span class="font4">“Ah!” diye bir çığlık atıyorum. “Ah!”</span></p>

  <p><span class="font4">Siyah peçenin arkasında kendimi görüyorum. Evet, kendimi, Basri Bey’e üst üste üç kurşun sıkan Şehsuvar Sami’yi...</span></p>

  <p><span class="font4">Ardı ardına vurulan kapının sesiyle açtım gözlerimi. Nefes nefese doğruldum yatağımda. Evet, birisi kapıyı çalıyordu. Bu da kim böyle? Neyse vazgeçti galiba... Hayır, yanılmışım yeniden başladı kapıya vurmaya. Gördüğüm kâbusun dehşetinden kurtulamadan, kapıya yöneldim alelacele... Kim&nbsp;bu? Polisler mi? Mehmed Esad mı? Hâlâ uyku sersemi olan&nbsp;zihnim bir türlü gelemiyordu kendine. Kapıya yaklaşınca birinin seslendiğini duydum.</span></p>

  <p><span class="font4">“Şehsuvar Bey, Şehsuvar Bey, iyi misiniz?”</span></p>

  <p><span class="font4">Endişeli bir ses. Yoksa kapıdaki adam gördüğüm kâbustan haberdar mı diye düşünmekten kendimi alamadım. O telaşla&nbsp;açtım kapıyı. Karşımda otelin gece müdürü Halim Bey duruyor.</span></p>

  <p><span class="font4">“İyi misiniz?” diye tekrarladı. “Şehsuvar Bey, iyi misiniz?”</span></p>

  <p><span class="font4">Neler oluyordu?</span></p>

  <p><span class="font4">“İyiyim, iyiyim... Niye?”</span></p>

  <p><span class="font4">Gözleri omzumun üzerinden odayı tararken,</span></p>

  <p><span class="font4">“Çığlık atmışsınız, hem de birkaç kez... Yan odadaki misafirimiz söyledi. Agatha Hanım, şu İngiliz yazar. Endişelenmiş sizin için. Başınıza bir iş geldi zannetmiş...”</span></p>

  <p><span class="font4">“Yok, yok, ben iyiyim. Kötü bir rüya gördüm sadece... Bir kâbus... Yazar hanımdan da adıma özür dileyin, ne olur.”</span></p>

  <p><span class="font4">Bir türlü rahatlamıyordu Halim. Artık çekip gitse ya, hayır hâlâ dikiliyordu karşımda. Sanki başka bir açıklama yapmamı bekliyor gibiydi.</span></p>

  <p><span class="font4">“Hepsi bu Halim Bey. Hadi size iyi geceler...”</span></p>

  <p><span class="font4">Neyse, sonunda çekip gitti de ben de yalnız kalabildim. Dağınık yatağıma bakarak, kendime sordum. “Sahi neydi bu&nbsp;kâbusun anlamı?” Ne yani, olanlar için Basri Bey’i mi suçluyordu şuuraltım? Bu, haksızlık olurdu. Basri Bey beni hiç&nbsp;zorlamamıştı, ben karar vermiştim ne istediğime. Elbette bir&nbsp;fedai olarak cemiyete katılmamı istemişti. Fakat her defasında bana sormuştu. Hayır, eğer yaşadıklarımdan dolayı birini&nbsp;suçlayacaksam, bu rahmetli Basri Bey değil, Şehsuvar Sami’ydi. Evet, bazen kendime Şehsuvar Sami diye hitap etmeyi seviyorum. Bilhassa da kendimi tenkit edeceğim zamanlarda,&nbsp;daha kolay oluyor. Sanki karşımda başka biri varmış gibi.</span></p>

  <p><span class="font4">Kâbusun etkisiyle kan ter içinde kalmıştım, giysilerimi değiştirdim, yeniden yatağa uzandım, sağa döndüm, sola döndüm. Yok, sanırım rüyamdaki Basri Bey’le birlikte uykuyu da öldürmüştüm. Kalktım, yeniden yazı masasının başına&nbsp;geçtim. Mademki eski kumandanım uyandırdı beni uykudan, onunla devam edelim o zaman.</span></p>

  <p><span class="font4">Bir kez daha Selanik’teydim. Bir kez daha sevdiğim bir insanın ölümü için gelmiştim doğduğum şehre. Basri Bey’den söz ediyorum. Onun ölüm haberini vermekten.</span></p>

  <p><span class="font4">Öylece bakıyordu Refiye Hanım. Tıpkı Basri Bey’i son gördüğüm an gibi, gözleri donup kalmıştı yüzümde. Ne kadar zor olsa da, az önce söylediğim o üç cümleyi tekrarladım.</span></p>

  <p><span class="font4">“Basri Bey şehit oldu... Ne yazık ki kurtaramadık onu... Başımız sağ olsun Refiye Hanım...”</span></p>

  <p><span class="font4">Küçücük bir çığlık döküldü dudaklarından.</span></p>

  <p><span class="font4">“Ah!”</span></p>

  <p><span class="font4">Yıldırım düşmüş gibi incecik bedeni sarsıldı ama kendini tutmayı bildi. O zaman anladım, yıllardır bu acı haberi beklediğini. Şaşkınlığını, o derin ıstırabını içinde saklamaya&nbsp;çalışarak sordu:</span></p>

  <p><span class="font4">“Ne... Ne zaman oldu?”</span></p>

  <p><span class="font4">Olanca dürüstlüğümle cevapladım.</span></p>

  <p><span class="font4">“Ağustos ayının 13’ünde...”</span></p>

  <p><span class="font4">Yıkılmış bir halde söylendi:</span></p>

  <p><span class="font4">“Üç ay evvel! Neden bu kadar geç haber verdiniz?”</span></p>

  <p><span class="font4">“Basri Bey istemedi,” dedim yumuşak bir sesle. “Sizinle bizzat benim konuşmamı istedi. Bu acı haberin, ailesine mektup ya da telgrafla bildirilmesine katiyetle karşı çıkmıştı.”</span></p>

  <p><span class="font4">“Evet,” dedi yanaklarından süzülen gözyaşlarını eliyle kurularken. “Evet, nefret ederdi bundan. ‘Ailenin eline, yakınınız şehit oldu yazan bir kâğıt vermek vefasızlıktır,’ derdi... Bizzat kendisi giderdi şehit olmuş arkadaşlarının haberini&nbsp;vermeye...” &nbsp; &nbsp;</span></p>

  <p><span class="font4">Kadıncağızın bu metin hali beni cesur kılıyordu.</span></p>

  <p><span class="font4">“Evet Refiye Hanım, o saygısızlığın hem kendisine hem de size yapılmasını istemedi... Bu yüzden sıkı sıkıya tembihledi beni. Bizzat sen gideceksin diye. Kusura bakmayın geç&nbsp;kaldım. Aslında daha da geç kalabilirdim ama vurulduğum&nbsp;için beni erken yolladılar... Hastaneden çıkar çıkmaz da Selanik’in yolunu tuttum. Aklımda Basri Bey’e verdiğim söz vardı çünkü... Bir an önce o sözü yerine getirmek istiyordum...”</span></p>

  <p><span class="font4">Biraz sakinleşir gibi olmuştu.</span></p>

  <p><span class="font4">“Yanında mıydınız?”</span></p>

  <p><span class="font4">Kederle ağırlaşan ela gözlerine daha fazla bakamadım.</span></p>

  <p><span class="font4">“Yanındaydım,” dedim bakışlarımı kaçırarak. “Yanımda vuruldu.”</span></p>

  <p><span class="font4">Sanki o anı gözlerinin önünde canlandırmak istiyormuş gibi merakla bakıyordu. Her saniye, her dakika ruhunu ele&nbsp;geçiren o büyük acıya aldırmadan sordu:</span></p>

  <p><span class="font4">“Nasıl! Nasıl oldu bu felaket?”</span></p>

  <p><span class="font4">Bir an hakikati söylesem mi diye geçirdim. Basri Bey’i, kendi ricasıyla, ne ricası düpedüz emriyle vurmak zorunda&nbsp;kaldığımı anlatsam mı? Hayır, kadıncağızı ikinci kez yıkmak&nbsp;olurdu bu.</span></p>

  <p><span class="font4">“Ne?” diyerek zaman kazanmaya çalıştım. “Anlayamadım, ne dediniz?”</span></p>

  <p><span class="font4">“Nasıl vuruldu diyorum?” Çenesi titriyordu, sesi boğuklaşmıştı. “Basri diyorum. Nasıl öldü?”</span></p>

  <p><span class="font4">Evet, artık kendini tutamadı, vereceğim cevabı bile beklemeden ağlamaya başladı. İncecik mavi damarları dışarı vurmuş elleriyle yüzünü kapatarak bir süre gözyaşı döktü. Hiç sesimi çıkarmadan, bekledim. Bir ara bakışlarım, duvardaki&nbsp;fotoğrafa takıldı. Kolağası üniformasının içinden bana bakıyordu Basri Bey. Gözlerinde takdir dolu bir ifade sezer gibi&nbsp;oldum. Sanki cennetten bir teşekkür mesajı yolluyordu. Saçmalama diyeceksin, haklısın ama o zor anımda hayalî de olsa&nbsp;böyle bir desteğe ihtiyacım vardı. Allahtan güçlü bir insandı&nbsp;Refiye Hanım.</span></p>

  <p><span class="font4">“Kusura bakmayın,” diyerek toparlandı. “Kusura bakmayın... Karşınızda böyle...”</span></p>

  <p><span class="font4">“Rica ederim, içinizden nasıl geliyorsa öyle davranın lütfen. Ben de sizin bir kardeşiniz sayılırım... Çok severdim rahmetliyi...”</span></p>

  <p><span class="font4">Yeniden gözyaşlarına boğuldu...</span></p>

  <p><span class="font4">“Rahmetliyi... Rahmetli oldu, değil mi? Allah’ım, Allah’ım inanması ne kadar zor...”</span></p>

  <p><span class="font4">Yok, bu defa dağılmadı, tuttu kendini, bir kez daha kuruladı gözlerini...</span></p>

  <p><span class="font4">“Nasıl oldu?” diye sordu. “Acı çekti mi? Lütfen, lütfen hakikati anlatın bana.”</span></p>

  <p><span class="font4">Kati bir ifadeyle başımı salladım.</span></p>

  <p><span class="font4">“Hayır, hiç acı çekmedi. Her şey bir anda olup bitti. Son sözleri şöyle oldu: ‘Şerefimle yaşadım, şerefimle ölüyorum.&nbsp;Karıma ve oğluma söyle, yas tutmasınlar. Bilakis alınları açık,&nbsp;dimdik dolaşsınlar. Üzülecek bir hadise değil bu... Bir askerin ulaşabileceği en üst rütbe... Ben şehitlik rütbesine nail&nbsp;oldum. Bundan daha güzel ne olabilir... Refiye’ye söyle üzülmesin, vatan için dökülen kan asla ziyan değildir...’”</span></p>

  <p><span class="font4">Evet, yalan söylüyordum ama benim yüreğim de en az o yaslı kadınınki kadar ıstırapla doluydu. Zaten daha fazla sürdüremedim. “Sonra,” diye tekrarladım. “Sonra...” arkasını&nbsp;getiremeden ben de başladım ağlamaya. Çok değil daha bir&nbsp;ay önce büyük bir harbin içinden gelen ben, her gün arkadaşlarının ölümüne şahit olan Şehsuvar Sami, başladım bir çocuk gibi ağlamaya. Refiye Hanım kendi acısını unutup, beni&nbsp;teselli etmeye koyuldu.</span></p>

  <p><span class="font4">“Ağlamayın, ağlamayın Şehsuvar Bey. Hiç değilse, Basri’nin son isteğini yerine getirelim hep beraber... Haklısınız, şehitlik mertebesi ölümlerin en yücesi, en mübarek olanı...&nbsp;Ne kadar ıstırap verse de vakarla karşılamalıyız...” Gözyaşlarımı kurularken şefkatle karışık bir kabulleniş gördüm dul&nbsp;kadının yüzünde. “Söyledi mi bilmem ama sizi çok severdi&nbsp;Basri. Kendi oğlu gibi, öz kardeşi gibi... Belki bu kadar genç&nbsp;olmanızdan... Belki bir parça oğlumuz Nail’i hatırlatmanızdan.” Duraksadı, gözleri yeniden doldu. “Nail, ah zavallı oğlum. Nasıl izah edeceğim şimdi ben, bu çocuğa babasının öldüğünü...”</span></p>

  <p><span class="font4">“Ben, ben anlatırım,” diye çektim burnumu. “Hem ağabeyi sayılırım...”</span></p>

  <p><span class="font4">Uzanıp elimi tutu Refiye Hanım, tıpkı çöldeki o meşum günde kocasının elimi tuttuğu gibi.</span></p>

  <p><span class="font4">“Basri yanılmamış, siz iyi bir insansınız Şehsuvar Bey. Ama oğluma bu felaketi haber vermek benim vazifem. Siz&nbsp;üzerinize düşeni layığıyla yerine getirdiniz zaten. Size müteşekkiriz, sağ olunuz, var olunuz. Şunu da biliniz ki, artık&nbsp;Selanik’te bir anneniz, bir ablanız nasıl telakki ederseniz, bir&nbsp;aile büyüğünüz var. Ne zaman başınız sıkışırsa, ne zaman sıcak bir aile yuvasının hasreti düşerse içinize, kapımız daima&nbsp;açıktır size...”</span></p>

  <p><span class="font4">O vakur kadından duyduğum son sözler bunlardı. Refiye Hanım’ı, yıllardır kendisini hazırlamaya çalıştığı o felaket haberinin hiçbir zaman dinmeyecek ıstırabıyla baş başa bırakıp attım kendimi dışarıya.</span></p>

  <p><span class="font4">Sokak iyi geldi, biraz önce Olimpos Dağı’ndan gelen güçlü bir rüzgârın serpintisiyle hafifçe ıslanmıştı her yer. Yağmur sonrasının o tertemiz havasını içime çekerek nemli Arnavut kaldırımlarında amaçsızca dolaşmaya başladım. Oysa bavulumu istasyonda bırakmıştım, dönüp almalıydım ya da&nbsp;ilk trene atlayıp İstanbul’a geri dönmeliydim. Ama ne gezer, ayaklarım sahile sürüklüyordu beni. Ne Beyaz Kule’ye,&nbsp;ne bahçelere. Kendi gençliğime doğru yürüyordum... Bu&nbsp;şehrin her sokağına, her köşe başına sinen hatıralarımıza.&nbsp;Babamın ölüm haberini aldığım gün... Mekteb-i Sultani’ye&nbsp;girdiğim sene.... Nasıl bir gurur vardı içimde. Sonra seni ilk&nbsp;gördüğüm ana... Mösyö Leon’un ofisinde, kapıyı çaldığımda karşıma çıkışın. Dudağındaki o boşvermiş gülümseme,&nbsp;bir bayrak gibi dalga dalga omuzlarına düşen kızıl saçların&nbsp;ve dünyaya meydan okurcasına bakan o iri siyah gözlerin...&nbsp;Sonra asık suratlı dava dosyalarının sergilendiği o karanlık&nbsp;odada sevişmelerimiz... Sadece genç bedenlerimiz değil, bizi&nbsp;birbirimize kenetleyen yazarlar, şairler, duygular, fikirler,&nbsp;idealler... Sonra tam beş yıl önce yine böyle bir sonbaharda,&nbsp;senden habersiz İttihat ve Terakki Cemiyeti’ne üye oluşum...&nbsp;Belki de şu sokakta, şu arkadaki binada, o küf kokulu küçük&nbsp;salon... Nasıl umut doluydum o zamanlar, nasıl imanlı, nasıl kendinden emin. Sadece vatanı kurtarmakla kalmayacak,&nbsp;bütün dünyayı değiştirecektim, üstelik seninle beraber...&nbsp;Oysa şimdi paramparça oluyordu inandığım ne varsa. Zafer saydıklarımızın aslında çoktan kaybedilmiş harpler olduğu bir bir çıkıyordu ortaya. Onca kahramanlıktan, onca&nbsp;fedakârlıktan, onca ölümden sonra hepsinin manasız olduğunu anlıyordum. Ne yaparsak yapalım, sanki mağlubiyete&nbsp;mahkûm gibiydik, hep hayal kırıklığına yazgılı... Ne yaparsak yapalım beyhudeydi, bir türlü çıkamayacaktık bu derin,&nbsp;bu kanlı çukurdan. Yıkımlar, ihanetler, isyanlar... Zulüm, yolsuzluk ve yoksulluk... Ne varsa devr-i Abdülhamit için söylediğimiz, hepsi tekrar yaşanıyordu bizimle birlikte. Uğursuz&nbsp;bir döngü gibi olaylar hep kendini tekrar ediyordu bu coğrafyada... Ve insanlar, buğday taneleri gibi ezilip gidiyordu&nbsp;tarih denilen o değirmenin taşları arasında, işte böyle bir&nbsp;haletiruhiye ile yürürken kadim şehrimizin sokaklarında,&nbsp;birden o mucize gerçekleşti. Evet, yağmurlu havalarda rengi&nbsp;yeşile dönüşen çocukluğumuzun denizine birkaç adım kala,&nbsp;birden sen çıkıverdin karşıma...</span></p>

  <p><span class="font4">Evet, o toprak rengi uzun elbisen, iri gözlerin, kızıl saçlarınla sen. Önce inanmadım; kapıldığım fazla hassasiyetin bir neticesi olarak hayal gördüğümü sandım. Gözlerimi açtım,&nbsp;kapadım, neredeyse ayılmak için çimdik atacaktım kendime.&nbsp;Ama lüzum kalmadı, çünkü sen de beni görmüştün. Bir an&nbsp;o eski gülümsemen belirdi dudaklarında, seni ilk gördüğüm&nbsp;günkü gibi cesur, uçarı, isyankar. Fakat çok sürmedi, hemen&nbsp;değiştin, daha önce hiç karşılaşmadığım buz gibi soğuk bir&nbsp;ifade takındın. Sadece ruhunu değil, bedenini de o soğuk ifadenin ardına gizledin. Belki daha o anda çekip gitmeliydim...&nbsp;Yahut neden böyle yapıyorsun, diye sitem etmeliydim sana.&nbsp;Hiç değilse en az seninki kadar yabancı bir ifade takınmalıydım, yapamadım.</span></p>

  <p><span class="font4">“Merhaba Ester,” diye yaklaştım gülümseyerek. “Merhaba, ne güzel seni yeniden görmek.”</span>&nbsp;</p>

  <p><span class="font4">Lütfettin, bir kez daha gülümsedin ama o samimi tavrından eser yoktu artık.</span></p>

  <p><span class="font4">“Merhaba Şehsuvar... Nasılsın görüşmeyeli?”</span></p>

  <p><span class="font4">Hal hatır sorman lüzumsuz yere güven verdi bana.</span></p>

  <p><span class="font4">“İyiyim, iyiyim... Sence nasıl görünüyorum?”</span></p>

  <p><span class="font4">Bir hayal kırıklığı belirdi zeytin karası gözlerinde.</span></p>

  <p><span class="font4">“Değişmişsin,” dedin. “Nasıl söyleyeyim... Kusura bakma ama yaşlanmışsın. Yüzündeki mana değişmiş...”</span></p>

  <p><span class="font4">Hayretten donakalmıştım, tıpkı annem gibi, tıpkı Paloma Nine gibi konuşuyordun. Önemsememeye çalıştım.</span></p>

  <p><span class="font4">“Biliyorsun şartlar çok ağır. İnsan bir gecede değişiyor işte...”</span></p>

  <p><span class="font4">Anlayışlı, adeta merhametle baktın.</span></p>

  <p><span class="font4">“Evet, harpte olduğunu duymuştum... Trablusgarp’ta mıydın?”</span></p>

  <p><span class="font4">Sevindim, nerede olduğumu bildiğine göre demek ki benimle alakadar oluyordun hâlâ. Ama yaralandığımı söyleyerek seni üzmek, belki de kendimi acındırmak istemedim.</span></p>

  <p><span class="font4">“Oradaydım,” diye geçiştirdim. “Bu sabah geldim Selanik’e. Bir tür vazife diyelim... Üzücü bir vazife...”</span></p>

  <p><span class="font4">Sanki neden burada olduğumu anlamış gibi samimi bir keder belirdi yüzünde.</span></p>

  <p><span class="font4">“Kötü müydü Trablusgarp?”</span></p>

  <p><span class="font4">Buruk gülümsedim.</span></p>

  <p><span class="font4">“Kötüydü, çok kötüydü... Biliyorsun, harp işte...”</span></p>

  <p><span class="font4">Alaycı bir parıltı geçti gözlerinden.</span></p>

  <p><span class="font4">“Kazanıyormuşsunuz ama... Enver Bey’iniz harikalar yaratmış... İtalyanları sokmamışsınız içerilere. Müslüman birliğini kuracakmışsınız. Devlet-i Aliyye’yi böyle kurtaracakmışsınız... İmparatorluk İslamiyet’le tekrar yükselecekmiş. Öyle yazıyordu ittihatçı gazetelerde...”</span></p>

  <p><span class="font4">Açıkça iğneliyordun, aldırmadım.</span></p>

  <p><span class="font4">“O kadarını bilmem ama İtalyanları durdurduk... Harpte bizimle başa çıkamayınca Balkan Devletleri’ni kışkırttılar.&nbsp;Biz de Trablusgarp’ı bırakmak zorunda kaldık. Fakat yerli&nbsp;halk direnmeye devam ediyor. İşleri hiç kolay olmayacak İtalyanların o topraklarda...”</span></p>

  <p><span class="font4">Sözlerim seni sinirlendirmeye başlamıştı.</span></p>

  <p><span class="font4">“Ya bizim işimiz?” diye sordun başını sallayarak. “Bizim işimiz kolay olacak mı Makedonya’da? Selanik’te gezme&nbsp;fırsatın oldu mu bilmiyorum? İnsanlarla konuşabildin mi?&nbsp;Bugüne kadar hiç görmediğim bir hava var. Eskiden de bu&nbsp;düşmanlığı hissederdim ama şimdi açıkça dile getirmekten&nbsp;çekinmiyorlar. Yunanlar, Bulgarlar, Sırplar, Karadağlılar...&nbsp;Hepsi aynı dili kullanıyorlar. Nihayet bizim zamanımız geliyor diyorlar... Sadece Müslümanlara değil, bizim Yahudilere&nbsp;de tehditler savuruyorlar... ‘Yıllarca Türklerle iş birliği yapanız. Bize yapılan zulümden siz de sorumlusunuz,’ diyorlar... ‘Yüzlerce yıllık zulüm yakında sona erecek,’ diyorlar...&nbsp;İsa’nın dirilme vakti geldi,’ diyorlar...”</span></p>

  <p><span class="font4">Sadece bana duyduğun kızgınlık yoktu sözlerinde, hakikaten kaygılanıyordun, korkuyordun. Ama abarttığını düşündüm, tamam Sırbistan, Bulgaristan, Yunanistan ve Karadağ harp açmıştı bize ama orduları zayıftı, silahları ve mühimmatları yetersizdi.</span></p>

  <p><span class="font4">“Boşa endişeleniyorsun,” diye yatıştırmaya çalıştım. “Hiçbir neticeye ulaşamazlar. Hele burada muvaffak olmaları ihtimal dışı... Düşünsene Ester, Selanik’ten bahsediyoruz...”</span></p>

  <p><span class="font4">Hiç inandırıcı gelmemişti sözlerim sana.</span></p>

  <p><span class="font4">“Paris’ten vaziyet hiç öyle görünmüyor ama. Osmanlı Devleti’ne artık hasta adam demiyorlar, canlı cenaze diyorlar.&nbsp;Herkes bu cenazenin mirasına talip. Evet, hiç dostu yok bu&nbsp;ülkenin... Dost görünenler bile en büyük parçayı kapmanın&nbsp;derdinde. Osmanlı’nın bittiği konusunda herkes hemfikir...&nbsp;Galiba, bir tek sen farkında değilsin bunun... Ha, özür dilerim bir de şu cemiyetiniz. Bir hürriyet hareketi olarak başlayıp Abdülhamit’ten daha beter bir despotluk yaratan cemiyetiniz...”</span></p>

  <p><span class="font4">Aslında seninle karşılaşmadan önce aklımdan geçenleri söylüyordun bana, fakat o kadar hiddetlenmiş, o kadar acımasızca konuşuyordun ki, lüzumsuz bir müdafaaya sürükledin beni.</span></p>

  <p><span class="font4">“Hiç de öyle değil,” dedim sesimi yükselterek. “Altı yüz yıldır dünyaya hükmetmiş bir imparatorluk öyle kolay kolay&nbsp;yıkılmaz. Sömürge peşinde olan o Batılı devletler hayal görüyor. Hiçbir şekilde kazanamayacaklar... Yakında göstereceğiz&nbsp;onlara kimin canlı cenaze olduğunu...”</span></p>

  <p><span class="font4">Bir yandan bunları söylüyor, bir yandan da ne kadar aptalca konuşuyorum diye kendi kendime kızıyordum. Rüya gibi bir andı. Dört küsur seneden sonra ilk kez karşılaşıyorduk ama seni karşıma almış, siyaset tartışıyordum işte. Tamam sen başlatmıştın, tamam sözlerin kışkırtıcıydı, yine de&nbsp;uymayabilirdim. Dahası hakiki düşüncelerimi ve hislerimi&nbsp;seninle paylaşabilirdim. Yani şu anda yazdıklarımı, daha o&nbsp;gün anlatabilirdim. Zira hiç değişmediler. Fakat yapamadım.&nbsp;Seni o kadar çok sevmeme, benim için vazgeçilmez olmana&nbsp;rağmen, gurur mu, aptallık mı, inat mı, o manasız tartışmayı&nbsp;devam ettirdim.</span></p>

  <p><span class="font4">“Evet, sıkıntılarımız var, evet hürriyeti tam tesis edemedik, evet siyasi istikrarı sağlayamadık. Çünkü tam manasıyla ne hükümet olduk ne de iktidar. Hep birileriyle paylaştık idareyi. Eski paşalar elimizi kolumuzu bağlayıp durdu. Muhalefetin ise düşmanların ekmeğine yağ sürmekten başka yaptığı&nbsp;bir iş yok... Bu şartlar altında ancak bu kadar...”</span></p>

  <p><span class="font4">“Dur Şehsuvar, dur,” diye kestin sözümü.” “Sus biraz, sus Tanrı aşkına...”</span></p>

  <p><span class="font4">Hayır, öfke yoktu artık gözlerinde, sadece bir acıma duygusu... Evet, çok iyi hatırlıyorum, utanç verici bir acıma duygusuyla bakıyordun bana.</span></p>

  <p><span class="font4">“Hakikatle bütün bağlantın kopmuş senin. Farkında değil misin, ülkede de iktidarı kaybettiniz... Farkında değil misin&nbsp;olan bitenin?”</span></p>

  <p><span class="font4">Doğruyu söylüyordun, biz Trablusgarp’ta harp ederken, cemiyetimize karşı olan yeni bir hükümet kurulmuştu. Yani&nbsp;payitahtta, İttihat Terakki Fırkası yeniden muhalefete düşmüş, bize rakip olan Hürriyet ve İtilaf Fırkası yükselmişti.&nbsp;Üstelik bu neticede başta Talat Bey olmak üzere bizim liderlerin mesuliyeti çok büyüktü. İktidarı, Harbiye Nazırı Mahmud&nbsp;Şevket Paşa’yla paylaşmayalım derken ellerinden tümüyle&nbsp;kaçırmışlardı. Ne var ki yeni hükümet de en az bizimkiler kadar beceriksiz ve basiretsizdi. Ülkedeki vaziyet iyileşeceğine&nbsp;eskisinden daha beter hale gelmişti. Yoksulluk almış başını&nbsp;yürümüş, imparatorluğun parçalanması iyice hızlanmıştı.&nbsp;Balkan cephesinden gelen haberler korkunçtu. Her yerde&nbsp;mağlup oluyorduk, her yerden yıkım ve ölüm haberleri geliyordu. Bütün bunları biliyordum, vatan hızla uçuruma&nbsp;sürükleniyordu ama umut etmekten başka çarem yoktu. Ne&nbsp;kadar hayal kırıklığına uğrasam da zafere olan inancımı tümüyle kaybetmemiştim hâlâ.</span></p>

  <p><span class="font4">“Farkındayım,” diye diklendim. “Hiçbir ülke kolayca kurtulmaz. Fransız İhtilali’nin neticelenmesi yıllarca sürmüştü. Ki bizim ülkemizin meseleleri çok daha zor, çok daha çetin...&nbsp;Bu şartlar altında...”</span></p>

  <p><span class="font4">“Yeter, yeter Şehsuvar!” Sokak ortasında düpedüz bağırıyordun bana. “Nasıl bu kadar aymaz olabilirsin? Leon Dayı bile farkına vardı olanların. Ne yaptı bu adamlar sana? Ne&nbsp;oldu sana böyle? Kim aklını çeliyor senin? Anlamıyorum, sahiden anlamıyorum...”</span></p>

  <p><span class="font4">O bakışların, bu gurur kırıcı sözlerin zıvanadan çıkarmıştı beni.</span></p>

  <p><span class="font4">“Kimse benim aklımı çelemez,” diye kestirip attım. “İsteseler de yapamazlar. Kendi kararlarımı kendim alırım ben, kendim uygularım. İnancım için dövüşüyorum, vatanım&nbsp;için, milletim için... O batılı alçaklar yalan söylüyorlar. Propaganda yapıyorlar... Evet, sonunda biz muvaffak olacağız,&nbsp;biz kazanacağız. Bütün kalbimle inanıyorum buna. Tamam&nbsp;mı? Anlamayacak ne var bunda?”</span></p>

  <p><span class="font4">Gözlerinin nemlendiğini gördüm, işte o vakit fark ettim beni hâlâ sevdiğini. İşte o vakit, önünde diz çökmeliydim, beni&nbsp;affet demeliydim ama yapamadım. Sen ise başını salladın...</span></p>

  <p><span class="font4">“Seni anlamıyorum,” dedin aynı merhamet dolu ifadeyle. “Sahiden anlamıyorum ama artık önemi yok.” Elini uzattın.&nbsp;“Zaten daha fazla konuşmanın da manası yok. Hoşça kal Şehsuvar, seni gördüğüme sevindim. Hoşça kal...”</span></p>

  <p><span class="font4">Bütün ruhumla, bütün bedenimle yıkılmıştım ama kendinden ve haklılığından emin biriymiş gibi dikiliyordum karşında. Yüzündeki ifadeden daha soğuk olan elini sıktım. Hiçbir tepki vermeden, elini usulca çekip yürümeye başladın...</span></p>
</body>
</html>
