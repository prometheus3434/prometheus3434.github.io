<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><span class="font4" style="font-weight:bold;"><a id="egv34">“</a>Biliyorum, biz hayatla nişanlıysak, ölümle nikâhlıyız.”</span></h2>

  <h2><span class="font4" style="font-weight:bold;"><br /></span></h2>

  <p><span class="font4" style="font-weight:bold;font-style:italic;">Merhaba Ester, (10. Gün, İkindi)</span></p>

  <p><span class="font4" style="font-weight:bold;font-style:italic;"><br /></span></p>

  <p><span class="font4">Cadde-i Kebir’in üzerindeydi Tokatlıyan Otel’i. Pera Palas’tan birkaç yıl sonra açılmıştı ama en az onun kadar meşhurdu. Mekteb-i Sultani’de tahsil gördüğüm seneler, ne kadar sık geçerdik önünden. Şık beyefendiler, güzel hanımlar, bambaşka bir dünyanın mevcudiyetini duyurmak istercesine zarifçe çıkarlardı kapısından. İstisnasız bütün talebeler&nbsp;bir gün bu otelde kalmayı hayal ederdik. Öteki arkadaşlarımı&nbsp;bilmem ama benim bu hayalim hakikat oldu. Teşkilat-ı Mahsusa’da çalışırken daha sık uğramaya başlamıştım oraya. Eğlenmek için değil tabii, casus avlamak için. Tokatlıyan, Pera&nbsp;Palas ya da Büyük Londra Oteli... Vatan toprağında oluşturulacak ihanet şebekelerinin yabancı şefleri buralarda olurdu çünkü. Ama ne zamandır gelmiyordum bu güzel otele.&nbsp;Geniş salona girip, yerdeki devasa Afgan halısının üzerinden&nbsp;yürüyerek resepsiyona yöneldim. Doğrudan Ali Yunus Bey’i&nbsp;sordum. Sağ olsun Reşit bütün teferruatı halletmişti. Birkaç&nbsp;dakika sonra, otel müdürünün odasında kadife bir koltuğa&nbsp;gömülmüş, müşteri kayıtlarının gelmesini bekliyordum.</span></p>

  <p><span class="font4">“Selanik’ten çok misafir geldi otelimize,” diye anlatıyordu Ali Yunus. “Bilhassa Yahudiler... Varlıklı olanlar tabii. Birkaç&nbsp;gün kalanlar da oldu, aylarca ayrılmayanlar da. Bir kısmı&nbsp;</span><span style="text-indent: 0.4in;">İzmir’e gitti, bir kısmı İstanbul’a yerleşti. O bakımdan Leon Bey de bizde kalmış olabilir. Tabii adres bırakıp bırakmadığını bilemiyorum.”</span></p>

  <p><span class="font4">Kahvelerden önce geldi kayıt defteri. Büyükçe defteri masanın üzerine yayan Ali Yunus gözlüklerinin üzerinden bana baktı.</span></p>

  <p><span class="font4">“Mösyö Leon’un soyadı neydi?”</span></p>

  <p><span class="font4">“Azuz,” dedim ben de ayağa kalkıp, defterin üzerine eğilirken. “Leon Azuz... iki ay kadar önce görmüşler burada...” Biraz tereddüt ettikten sonra, “Yeğeninin ismine de bakabiliriz. Birlikte gelmiş olmaları kuvvetle muhtemel. Ester adında bir&nbsp;hanım, Ester Romano... Belki siz de hatırlarsınız. Kızıl saçlı,&nbsp;iri kara gözlü, çok hoş bir hanım...”</span></p>

  <p><span class="font4">Ali Yunus’un, anlaşıldı senin derdin başka, der gibi manidar bir ifadeyle baktığını görünce açıklamalarımda fazla ileri gittiğimi fark ettim.</span></p>

  <p><span class="font4">“Yani Selanik’te birlikte yaşıyorlardı, İstanbul’a da birlikte gelmiş olabilirler.”</span></p>

  <p><span class="font4">Bakışlarını kaçırarak, gülümsedi otel müdürü.</span></p>

  <p><span class="font4">“Hiç merak etmeyin Şehsuvar Bey, Ester Hanım’ı da buluruz...”</span></p>

  <p><span class="font4">Fakat böyle söylemesine rağmen, ne Leon Dayı’nın ne de senin ismini bulamıyorduk. Dünyanın her yerinden insanlar&nbsp;gelmişti otele. Gazeteciler, iş adamları, bilim adamları, askerler, sanatçılar... Farklı kıtalardan, farklı uluslardan insanlar&nbsp;fakat ne senin adın yazılıydı o kahrolası defterde ne de Leon&nbsp;Dayı’nın... Atladık mı diye birkaç kez üstünden geçtik. Hayır,&nbsp;isminiz yoktu. Mehmed Esad yalan mı söylemişti bana? İyi&nbsp;de bunu niye yapsın? Beni kandırmanın ne yararı vardı ona?&nbsp;Sanki aklımdan geçeni anlamış gibi,</span></p>

  <p><span class="font4">“Belki de Mösyö Leon sadece akşam yemeği için gelmiştir,” dedi Ali Yunus. “Yahut bir balo ya da toplantı vardır, ona katılmıştır. Yani otelde görülmüş olması bizde kaldığı anlamına gelmeyebilir.”</span></p>

  <p><span class="font4">Doğru söylüyordu, kim bilir ne maksatla gelmişti Leon Dayı buraya? Doğru söylüyordu ama şimdi nasıl bulacaktım&nbsp;seni? Leon Dayı’ya nereden ulaşacaktım? Otel müdürüne teşekkür edip çıktım Tokatlıyan’dan. İkindi güneşi olduğu gibi&nbsp;tutmuştu Cadde-i Kebir’i. Sıcaktı, İstanbul’un şu insanı boğan nemli sıcak günlerinden biriydi. O kadar umut doluydum ki, bu boğucu sıcağa aldırış etmemiştim bile. Ama şimdi, bütün hayallerim yıkılmış olarak Pera Palas’a dönerken,&nbsp;olanca boğuculuğuyla çökmüştü sıcak üzerime. Sahi ne olacaktı şimdi? O hayalini kurduğum rüya sona mı ermişti? Çolak Cafer... Asıl adamım bu Selanikli eski ittihatçıydı. Üstelik&nbsp;o, Leon Dayı’yı değil, seni gördüğünü söylemişti Cezmi’ye...&nbsp;Evet, benim bulmam gereken kişi oydu. Ama Cezmi ölmüştü, nasıl bulacaktım Cafer’i? Avrupa Pasajı’nın önünden geçerken dank etti kafama. Mehmed Esad... Evet, ondan rica&nbsp;edecektim. Ama önce teklifini kabul ettiğimi söylemem gerekecekti. Başka çarem de yoktu zaten. Dışarıda kalmam için&nbsp;onlarla birlikte çalışmak mecburiyetindeydim. Belli ki başka&nbsp;türlü hayat hakkı tanımayacaklardı bana. Evet, Çolak Cafer,&nbsp;ne yapıp edip onu bulmalıydım, yoksa nasıl ulaşırdım sana?</span></p>

  <p><span class="font4">Odama çıktığımda ter içinde kalmıştım. Kendimi banyoya attım, dakikalarca kaldım suyun altında. Çıkınca soğuk bir limonata ısmarladım. Balkonun gölgesine oturup tadını&nbsp;çıkara çıkara içtim serinletici sıvıyı. Daha Mehmed Esad’la&nbsp;buluşmamıza saatler vardı. İçeri girdim, yazı masamın başına oturdum... Bundan 13 yıl öncesine, siyasi karışıklıklar&nbsp;içerisindeki İstanbul’a geri döndüm.</span></p>

  <p><span class="font4">Mahmud Şevket Paşa suikastı çok mühim tecrübeler kazandırmıştı bize. Evet, bazen bir felaket, müspet bir olaydan daha fazla yarar sağlıyordu. Son dört yıldır yaşadıklarımız&nbsp;bunun en iyi misaliydi. Ne zaman bir silahlı isyan, bir suikast, bir komplo olsa cemiyet bu durumdan hep güçlenerek&nbsp;çıkıyordu. 31 Mart Vakası’nda böyle olmuştu, Mahmud Şevket Paşa Suikastı’nda da böyle olacaktı. Cemal Bey’in sindirme harekâtı meyvelerini kısa sürede verecek, sadece bu kanlı&nbsp;komploya katılanlar değil, cemiyete muhalif kim varsa herkes korkuyla bir yerlere kaçacak, kapağı dışarıya atamayanlar ise ortalıkta fazla görünmemeye, seslerini çıkarmamaya&nbsp;gayret edeceklerdi. Üstelik Mahmud Şevket Paşa’nın katli&nbsp;muhalefeti bastırmaktan çok daha büyük bir fırsat sunacaktı&nbsp;bize; 1908 yılından beri özlediğimiz tek başına iktidar hayalimiz nihayet gerçekleşecekti. Evet, meşrutiyetin ilanından bu&nbsp;yana geçen beş yılın sonunda artık hakiki manada bir İttihat&nbsp;ve Terakki hükümeti gelmişti işbaşına. Sait Halim Paşa sadrazam olmuş ama çok daha mühimi, Talat Bey artık resmen&nbsp;dahiliye nazırı görevini üstlenmişti.</span></p>

  <p><span class="font4">Hepimizde, herkeste bir iyimserlik, adeta bir bayram havası vardı. Sadece Fuad düşünceliydi aramızda. Hayır, asla kaytarmıyor, en tehlikeli işlerde bile geri durmuyor, üzerine&nbsp;aldığı vazifeyi büyük bir sebatla yerine getirmeye çalışıyordu&nbsp;ama bir türlü kurtulamıyordu dalgınlığından. Keyifsizdi, çoğunlukla kederli. Sanki bir tür melankoliye düşmüş gibiydi.&nbsp;Cesaretini bilmesem, son günlerde yaşadıklarımızdan sonra&nbsp;ölüm korkusuna kapıldı diyecektim ama tanıdığım en yiğit&nbsp;zabitlerden biriydi. Bir gönül işi olmalıydı. O kadar uğraşmasına rağmen bir türlü Dersaadet’e getirtemediği nişanlısı&nbsp;Mahinur ve ailesi için endişeleniyor diye düşündüm.</span></p>

  <p><span class="font4">Uzaktan akrabasıymış Mahinur, çocukluk aşkı, hayatta evlenmek isteyeceği tek insanmış. Normalde bu meseleleri&nbsp;asla konuşmazdı Fuad. Hususi hayatını tıpkı cemiyetin bir&nbsp;sırrı gibi saklardı. Fakat Basri Bey’in ölümünün ardından&nbsp;Trablusgarp’ta ikimizi de saran o hüzünlü ruh hali içinde,&nbsp;o insanı birbirine yakınlaştıran o harp psikolojisinde dayanamamış, anlatmıştı sevda hikâyesini. Akşam yemeğinden&nbsp;sonraydı, bir tepenin üzerine uzanmış, sigaralarımızı tüttürerek yıldızlara bakıyorduk. Çadırlardan birinden yanık bir&nbsp;Selanik türküsü yükseliyordu.</span></p>

  <p><span class="font4"><br /></span></p>

  <p><span class="font4">“Bir fırtına tuttu bizi, deryaya kardı,</span></p>

  <p><span class="font4">O bizim kavuşmalarımız a yârim, mahşere kaldı...”</span></p>

  <p><span class="font4"><br /></span></p>

  <p><span class="font4">Derinden bir iç geçirerek şöyle dedi Fuad:</span></p>

  <p><span class="font4">“Ah be Şehsuvar, ah! Bak söylüyorum işte. Eğer, Allah izin verir de sağ salim dönersem vatana, hemen yapacağım düğünü. And olsun ki yapacağım. Aslında şimdiye kadar yapmadığım kabahat. Evet, döner dönmez, Dersaadet’e getireceğim&nbsp;Mahinur’u. Zaten hep merak ederdi payitahtı. Garibim, çakır&nbsp;gözlerini merakla yüzüme diker,&nbsp;</span><span style="text-indent: 0.4in;">‘Sahi Fuad,’ derdi. ‘Selanik’ten daha mı güzel şu İstanbul? Denizi daha mı mavi? Sokakları daha mı ışıklı? Tiyatroları daha&nbsp;mı büyük? Bir gün İstanbul’da piyes seyredebilecek miyim?’</span></p>

  <p><span class="font4">‘Evet,’ derdim, ‘Selanik’ten daha güzel, denizi daha mavi, sokakları daha ışıklı. Tiyatroları daha büyük. Evet, elbette bir&nbsp;gün Ferah Tiyatrosu’nda Moliere’in</span> <span class="font4" style="font-style:italic;">Tartüf’</span><span class="font4">ü</span><span class="font4">nü seyredeceğiz&nbsp;birlikte.’</span></p>

  <p><span class="font4">Hemen kıskanç bir ifade belirirdi yüzünde.</span></p>

  <p><span class="font4">‘Ya kızları?’ derdi. ‘Kızları da güzel mi? Pek bir fettan diyorlar, pek bir cazibeliymişler...”</span></p>

  <p><span class="font4">‘Evet,’ derdim. ‘Pek bir fettanlar, pek bir cazibeli, pek de şık giyinirler ama hiçbiri senin kadar güzel değil. Hiçbiri senin eline su dökemez Mahicim...’</span></p>

  <p><span class="font4">Utanırdı, çilli yanakları kıpkırmızı olurdu.</span></p>

  <p><span class="font4">‘Yalancı,’ derdi. ‘Yalancı. Yüzüme böyle konuşuyorsun ama Pera’ya adım atınca hemen unutuyorsundur beni.’</span></p>

  <p><span class="font4">Ne bilsin zavallım, bir kere bile harama uçkur çözmediğimi. Dersaadet deyince</span> <span class="font4" style="font-style:italic;">Sodom ve Gomore</span> <span class="font4">gibi bir günah şehri geliyor aklına... Fakat getireceğim onu payitahta kendi gözleriyle&nbsp;görsün her şeyi... Biliyorum, güç şartlarda vazife yapıyoruz, biliyorum, biliyorum, biz hayatla nişanlıysak, ölümle nikahlıyız.&nbsp;Ama kim tehlike altında değil ki? Evleneceğim Mahinur’la...”</span></p>

  <p><span class="font4">Nişanlısını yanına alamamıştı, geç kalmıştı, hem de çok geç. O, Mahinur’u Dersaadet’e almadan, Selanik’i almışlardı&nbsp;elimizden. Ve hepimiz gibi Fuad da gözleri öfke dolu ama&nbsp;hiçbir şey yapamadan öylece kalakalmıştı. İlk haftalarda Selanik’i yeniden alarak sevdiklerimize kavuşmak hayalleri&nbsp;kurarken, Balkan Harbi’nde uğradığımız mağlubiyetler, Bulgarların neredeyse payitahtın kapısına dayanmaları umutlarımızı söndürmüş, doğduğumuz şehirde kalan sevdiklerimize kavuşmak için devletler arasında karşılıklı bir mübadeleyi&nbsp;bekler olmuştuk. Tek çare Balkanlar’da süren çatışmanın bir&nbsp;an önce nihayetlenmesi, kalıcı bir barış anlaşmasının yapılmasıydı. Evet, sadece Fuad değil, ben de aynı beklenti içindeydim. Çünkü Selanik’ten ayrıldığımdan beri senden haber&nbsp;alamamıştım. Belki de Paris’ten dönmüştün, belki de hâlâ&nbsp;doğduğumuz şehirdeydin... Nasıl da kötü ayrılmıştık o son&nbsp;görüştüğümüzde... Belki yeniden karşılaşsak, bu kötü hatırayı telafi eder... Belki tekrar... Biliyorum artık boşuna bu temenniler. Biliyorum umut yok bizim için...</span></p>

  <p><span class="font4">Neyse, Fuad’ın kederinden bahsediyordum. Faydası olur diye, bir akşam arkadaşımı Cadde-i Kebir’e davet ettim. Cite&nbsp;de Pera’daki hep gittiğim Yorgo’nun şu meşhur meyhanesine. Kadir kıymet bilir garsonumuz Hristo yine dört dönüyordu etrafımızda. Mezeler, yemekler, izzetuikram... İlk kadehleri parlattıktan sonra,</span></p>

  <p><span class="font4">“Bir haber var mı Selanik’ten?” diye girizgâh yaptım. “Gelen giden, elden ulaşan bir mektup, bir selam...”</span></p>

  <p><span class="font4">Aklında olmayan bir meseleden bahsedermişim gibi şaşkınlıkla açıldı gözleri...</span></p>

  <p><span class="font4">“Ne? Ne dedin?” Ama çabuk toparlandı. “Ha... Selanik.Yok be Şehsuvar. İki ay önce haber almıştım en son. Mahmurların teyze oğlu Müfit’le karşılaşmıştım Üsküdar’da. O da altı&nbsp;ay önce gelmiş. O zaman iyilermiş, fırsat kolluyorlarmış kaçmak için. Fakat harp sürerken yola çıkmaya da cesaret edemiyorlarmış. Naki Dayı yaşlandı artık, iki kız evlatla nasıl&nbsp;düşsün yola? Yunan, Bulgar her yanda ordular, hadi onlar&nbsp;bulaşmadılar, ya dağlardaki eşkıyalar, asker kaçakları...”</span></p>

  <p><span class="font4">Biliyordum bütün bunları, Müfit’le karşılaştığını daha önce anlatmıştı bana. Ama dalgındı, unutmuştu. Demek sevda değildi, o halde başka bir derdi olmalıydı Fuad’ın. Ben&nbsp;sormadan o geldi sadede:</span></p>

  <p><span class="font4">“Hepsi aynı meselede düğümleniyor aslında. Balkan Harbi’nde... Bu muharebeyi kazanmadan, ne biz sevdiklerimize kavuşabiliriz ne de vatan tehlikeden kurtulur... Ama olmuyor.&nbsp;Farkında mısın Şehsuvar olmuyor...” Rakısına uzandı, kadehini kaldırdı. “Artık bütün kudret elimizde. Artık istediğimiz&nbsp;kararı alabilir, istediğimiz hükmü verebiliriz. Ama olmuyor.&nbsp;Hükümeti, Edirne’yi kurtaracağız diye devirdik ama o aziz&nbsp;şehir hâlâ düşman elinde... İttihatçı olduğumu bilen dostların yanına gidemiyorum. Tenkit etmeseler de bakışlarındaki&nbsp;o kınayan ifadeye dayanamıyorum. Eğer böyle giderse, bir&nbsp;süre sonra insan içine çıkamaz hale geleceğiz.” Adeta yardım&nbsp;isteyen gözlerle bakıyordu. “Ne diyorsun Şehsuvar? Nasıl hallolacak bu meseleler?”</span></p>

  <p><span class="font4">Cevap vermek yerine kadehimi kaldırıp onunkine dokundurdum.</span></p>

  <p><span class="font4">“Önce içelim... Hadi şerefine.”</span></p>

  <p><span class="font4">“Şerefine,” diyerek kaldırdı kadehini. “Şerefine kardeşim.”</span></p>

  <p><span class="font4">“Hoş değil tabii...” dedim kadehimi masaya koyarken. “Benim ev sahibesi Madam Melina da soruyor. ‘Selanik’i Yunanlar aldı ya, Bulgarlar da Dersaadet’i alacaklarmış. Adını da Çarigrad yapacaklarmış. Öyle diyorlar çarşıda pazarda. Doğru mu Şehsuvar Bey evladım? Gidecek mi bu canım şehir de&nbsp;elimizden?’ Yani millette bir umutsuzluk olduğu muhakkak,&nbsp;ama vaziyet o kadar da kötü değil. Bir kere çok tehlikeli bir&nbsp;komployu bertaraf ettik. Umutlu olmak için bu bile yeter. Bir&nbsp;yerlerden başlıyoruz işte. Ama takdir edersin ki, çökmekte&nbsp;olan bir imparatorluğu ayağa kaldırmak hiç de kolay değil.”</span></p>

  <p><span class="font4">Alıngan bir ifadeyle koyulaştı mavi gözleri.</span></p>

  <p><span class="font4">“Yapma Şehsuvar, hiç değilse sen yapma.”</span></p>

  <p><span class="font4">Ne demek istediğini anlamamıştım, duraksamadan izah etti.</span></p>

  <p><span class="font4">“Beş yıl Şehsuvar, meşrutiyeti kurduğumuzdan bu güne beş yıl geçti. Beş yıl az mı kardeşim? Hiç mi ilerleme olmaz?&nbsp;Hiç mi bir zafer elde edemeyiz? Trablusgarp deme bana. Evet,&nbsp;gittik, harp ettik ama neticede Basri Bey’in kanıyla sulanan&nbsp;o toprağı da İtalyanlara bırakıp geldik. Selanik’e sahip çıkamadık. Daha ne kadar kötü olabilir? Doğduğumuz şehri içindeki akrabalarımızla, sevdiklerimizle birlikte Yunan’a teslim&nbsp;ettik.” Acıyla kısıldı sesi. “İmparatorluğun ayağa kalkacağı filan yok. Bırak bu hayalleri. Keşke elimizdeki toprağı koruyabilsek, buna da razıyım. Korkarım o da olmayacak. Korkarım&nbsp;boş bir umudun ardı sıra heba olacak hayatlarımız.”</span></p>

  <p><span class="font4">Fuad’ın son günlerdeki bu müzmin karamsarlığı canımı sıkmaya başlamıştı.</span></p>

  <p><span class="font4">“Olmayacak,” diye söylendim üstüne basa basa. “Hayatlarımızı kaybedebiliriz ama bu asla boşa gitmeyecek. Bu büyük vatan, bu büyük millet, bir gün mutlaka ayağa kalkacak. Eskiden de böyle kötü devirler yaşandı. Yıldırım Beyazıt’ın&nbsp;Ankara mağlubiyetini hatırla. Paramparça olmuştu Osmanlı&nbsp;ama sonra eskisinden daha kuvvetli olarak yeniden doğdu.</span></p>

  <p><span class="font4">Koca tarih içinde, beş yıl nedir ki? Osmanlı beş yılda mı imparatorluk oldu? Osman Bey’le Fatih Sultan Mehmed&nbsp;arasında yüz küsur sene var. Esasında bu bile kısa bir süre&nbsp;sayılır. Asıl sen yapma Fuad. Biz sadece Bulgarlarla dövüşmüyoruz, düveli muazzamaya karşı harbediyoruz. Mahmud&nbsp;Şevket Paşa’yı öldürmek, o bir avuç serserinin işi miydi zannediyorsun? Birlikte okumadık mı o raporu? O Çerkez Kâzım&nbsp;denen alçağı Romanya’dan payitahta gelmesi için yardımcı&nbsp;olan kişi İngiliz sefaretinden Fitz Maurice değil mi? Bu suikastın arkasında, Mahmud Şevket Paşa’yı Almanya’nın adamı sayan, İngiliz gizli servisinin olduğunu bilmiyor muyuz?&nbsp;Bu komplo, Bab-ı Âli baskınının rövanşı değil mi? Bak, daha&nbsp;Rusya’dan bahsetmedim bile...”&nbsp;&nbsp;&nbsp;&nbsp;</span></p>

  <p><span class="font4">Sanki söylediklerimi duymamış gibi başını salladı.</span></p>

  <p><span class="font4">“Bunların hepsini biliyorum Şehsuvar. Ecnebi devletlerin ne tür fitne ve fesat içinde olduğunun da farkındayım. Evet,&nbsp;artık altı yüz sene öncesinde değiliz, fakat altı yüz yıllık bir&nbsp;cihan imparatorluğunun tecrübesine sahibiz. Buna rağmen,&nbsp;bu kadar kayıp vermemiz, bu kadar vahim hatalar yapmamız&nbsp;kabul edilemez. Bundan daha utanç verici bir netice olabilir&nbsp;mi? Söz gelimi Mahmud Şevket Paşa’yı vuranlar... Bir avuç&nbsp;serseri diyoruz... Çerkez Kâzım denen o alçak diyoruz. Kimdi&nbsp;bu adamlar? Evet, Şehsuvar kimdi bu kendi sadrazamlarına&nbsp;kurşun sıkan şahıslar? Onlar da bir vakitler senin benim gibi&nbsp;vatanseverdi. Çerkez Kazım’ın bir zamanlar cemiyet üyesi olduğunu biliyorsun. Fakat bugün bir hain diye bahsediyoruz&nbsp;ondan, bir alçak. Bu hainleri, bu alçakları yakalamak, Bekirağa Bölüğünde dövmek, işkence etmek, hatta darağaçlarında&nbsp;ibreti âlem için sallandırmak hangi meselemizi hallediyor?&nbsp;Ben söyleyeyim, hiçbir meselemizi çözmüyor, aksine iyice&nbsp;arapsaçına çeviriyor. Şimdi soruyorum, yarın sen ya da ben&nbsp;cemiyetin siyasetine karşı çıkarsak, hatalı işler yapıyorsunuz&nbsp;dersek, Çerkez Kâzım gibi bir hain, bir alçak olarak damgalanmamamızın garantisi var mı?”</span></p>

  <p><span class="font4">Sesi titremeye başlamıştı.</span></p>

  <p><span class="font4">“Olur mu öyle şey Fuad?” diye karşı çıktım. “Bizim haricimizde bir cemiyet yok ki. Cemiyet biziz, devlet de, hükümet de, vatan da biziz.”</span></p>

  <p><span class="font4">Çaresizce başını salladı.</span></p>

  <p><span class="font4">“Emin değilim. Evet, şu ana kadar cemiyet içinde silahlar çekilmedi. Şu ana kadar kimse kimseyi vurmadı. Çünkü hiç&nbsp;iktidar olmamıştık. Fakat artık iktidarız. Artık o düveli muazzamanın yanında kendi dava arkadaşlarımızla da dövüşmek&nbsp;zorunda kalabiliriz. Eğer böyle bir çatışma çıkarsa hiç şüphen olmasın, hain ilan edilecek ilk kişiler biz oluruz.” Sustu,&nbsp;söylediklerinden emin değildi. “Bilmiyorum, belki de sen&nbsp;kurtarırsın. Ne de olsa yukarıdakilere daha yakınsın... Öyle&nbsp;değil mi? Talat Bey babanın arkadaşı, Kara Kemal sonsuz itimat duyuyor sana karşı...”</span></p>

  <p><span class="font4">Ağır konuşuyordu, bu kadarını hak etmemiştim. Ben ona yardımcı olmaya çalışıyordum, o ise beni acımasızca itham&nbsp;ediyordu. Bir an ne diyeceğimi bilemedim. Zaten Fuad da&nbsp;cevabımı beklemeden sanki teselli olurmuş gibi rakısını bir&nbsp;dikişte bitirdi. Bu defa, ne bir şerefe çıktı ağzından ne de kadehini kadehime dokundurmaya tenezzül etti. Önemli bir&nbsp;kararın arifesinde miydi? Bir yol ayrımına mı gelmişti? İyi de&nbsp;bunda benim ne kabahatim vardı? Ben de onun gibi verilen&nbsp;emirleri yerine getiren fedailerden biriydim sadece. Ama biraz düşününce, aslında Fuad’ın haklı olabileceğini anladım.&nbsp;Benim de aklımda kuşkular olmasına rağmen bunları hiçbir&nbsp;zaman dile getirmemiştim. Sadece bir kez, Basri Bey’le konuşmuştum, hem de bu meyhanede. Onun teskin edici sözlerine inanarak, kaderime razı olmuş, cemiyetin aldığı kararları harfiyen yerine getirmeyi sürdürmüştüm. Fakat bu durum&nbsp;beni itham etmesini gerektirmezdi. Yine de kırgınlığımı, öfkemi belli etmemeye muvaffak oldum.</span></p>

  <p><span class="font4">“Yanılıyorsun Fuad,” dedim dostça gülümseyerek. “Hem de fena halde yanılıyorsun. Cemiyetle alakalı söylediklerinden bahsetmiyorum, o kadar karamsar olmasam da çoğunda&nbsp;hak veriyorum sana. Ama bir konuda hakikaten yanılıyorsun. Sadece bu cemiyette değil, şu dünyada senden daha yakın kimse yok bana. Evet, bir itiraf bu. Eğer şu kanayan vatanda hakiki bir dava arkadaşım varsa o da sensin. Evet, Talat&nbsp;Bey’i severim, saygı duyarım, keza Kara Kemal Bey’i de öyle,&nbsp;ama onlarla hiç cepheye gitmedim, onlarla birlikte düşmanla&nbsp;harp etmedim, vurulduğumda yanımda onlar yoktu. Sadece&nbsp;sen vardın, evet sen vardın kardeşim. Sen vurulduğunda da&nbsp;ben vardım. Yok Fuad, haksızlık ediyorsun, kanla, ateşle sınanmış bir dostluk bizimkisi. Evet, hatalı davranırsan ikaz&nbsp;ederim, hatta bu sebepten seninle yumruk yumruğa dövüşürüm de ama sana asla ihanet etmem, seni asla satmam, asla&nbsp;yalnız bırakmam. Bunu böyle bil. Ve bunu o Selanikli kalın&nbsp;kafana sok, anladın mı?”</span></p>

  <p><span class="font4">Sakince kadehime uzandım.</span></p>

  <p><span class="font4">“Hadi şimdi içelim,” diyerek onun kadehine dokundurdum. “Şerefe, bütün vatan toprağını kaybetsek bile zedelenmeyecek dostluğumuz şerefine.”</span></p>

  <p><span class="font4">Ama eli kadehine uzanamadı Fuad’ın, hislerini kolay kolay açığa vuramayan arkadaşım, bedeni sarsılarak sessizce ağlamaya başlamıştı karşımda. İşte o zaman çok daha iyi anlamıştım Fuad’ın hakiki bir dost olduğunu. Ve çok daha fazla&nbsp;sevmeye başlamıştım arkadaşımı.</span></p>

  <p><span class="font4">Fakat, ertesi sabah uyandığımda bir boşluk hissetim içimde, bir manasızlık. Hayır, akşamdan kalma hali değil. Ruhsal bir noksanlık. Kalktım, yıkandım, tıraş oldum. Madam Melina’nın hazırladığı mütevazı sofrada kahvaltı yaptım.&nbsp;Memleketin ahvali üzerine sohbet ettim ev sahibemle ama&nbsp;aklımı ele geçiren o anlamsızlık, o ne yapacağını bilememe&nbsp;hali devam etti. Evden çıktım, sahile indim, canım tramvaya&nbsp;binmek istemedi, deniz boyunca yürüdüm. Hem yürüdüm,&nbsp;hem düşündüm. Dün gece Fuad’la konuştuklarımızı düşündüm. Onun yüreğini olanca dürüstlüğüyle bana açışını, benim vaziyeti kurtarmaya çalışmamı. Arkadaşımı ikna etmek&nbsp;için aklımın etrafına ördüğüm o saydam duvarları. Sadece&nbsp;düşünmek değildi bu, aynı zamanda hissetmekti. Öyle ki zihnime koyduğum engeller birer birer yıkılmaya başlamıştı.&nbsp;Sabah güneşinin altında, denizden esen serin rüzgâr, kadim&nbsp;hatıraları uyandırıyordu birer birer hafızamda. Evet, senin&nbsp;sözlerini, 1908 inkılabı patlak verdikten hemen sonra sizin&nbsp;bahçenizde bana söylediklerini.</span></p>

  <p><span class="font4">“Ben siyasetten, demokrasiden ya da inkılaptan bahsetmiyorum Şehsuvar, hayatın manasından söz ediyorum. Niye yaşıyoruz? Bir amacımız var mı? Varolma meselesi yani, ruhumuzdaki o kadim sızı...”</span></p>

  <p><span class="font4">Ruhumuzdaki kadim sızı... Neydi o? İnan bana unutmaya başlamıştım. Gündelik siyasetin acımasızlığı, ardı ardına yaşanan entrikalar, cinayetler, ölümler. Dersaadet’e ilk geldiğim&nbsp;vakitler, güya çevirmek için büyük bir hevesle aldığım Anatole France’ın</span> <span class="font4" style="font-style:italic;">Le Lys Rouge</span> <span class="font4">romanı. Sahi nereye bırakmıştım o&nbsp;kitabı? Ama sadece senin sözlerin değildi zihnimde uyanan&nbsp;Leon Dayı’nın itirazlarıydı, Ahmed Rıza’nın tenkitleri, hatta&nbsp;Abdülhamit’in kaygıları. Hepsi Fuad’ın dün gece söylediklerini destekliyordu.</span></p>

  <p><span class="font4">“İmparatorluğun ayağa kalkacağı filan yok. Bırak bu hayalleri. Keşke elimizdeki toprağı koruyabilsek, buna da razıyım. Korkarım o da olmayacak. Korkarım boş bir umudun ardı sıra heba olacak hayatlarımız.”</span></p>

  <p><span class="font4">Hayır, kendi canı için kaygı duymuyordu arkadaşım, hayatımızı uğruna feda ettiğimiz ideali sorguluyordu. Hem de çok geç kalmış olarak. Oysa, sen bunu beş yıl önce yapmıştın.&nbsp;Daha inkılabın ilk günlerinde, daha hepimiz umutluyken,&nbsp;kazanacağımız zaferlerin hayaliyle kendimizi kaybetmişken.&nbsp;Halbuki bugün bozgun rüzgârları esiyordu her yerden. Meşrutiyetten bugüne kaybettiğimiz topraklar, kaybettiğimiz insanlar, kaybettiğimiz masumiyet, kaybettiğimiz mazlumiyet.&nbsp;Daha birkaç gün önce bastırdığımız şu kanlı komplo da bizi&nbsp;kurtarmıyordu aslında. Aynı fasit dairenin içinde debelenip&nbsp;durmamızı sağlıyordu sadece. Tam beş yıldır, bu kaptan köşkünü ele geçirmeye çalışmıştık, sonunda başarmıştık ancak&nbsp;gemiyi idare etmeye başladığımızda motor dairesinden güvertesine, omurgasından kamaralarına, hatta onu hareket&nbsp;ettirmeye çalışan mürettebatına kadar her yanının, her uzvunun çürümüş olduğunu fark etmiştik. Vaziyet umutsuzdu,&nbsp;bitmiştik, hakikaten bitmiştik. Bu felaketten bir çıkış yolu da&nbsp;görünmüyordu. Artık bu gemiyi ne terk edebilirdik, ne de&nbsp;geminin batmasına göz yumabilirdik. İşte o anda anladım ki,&nbsp;dün akşam Fuad’ı ikna eden ben değildim, aslında beni ikna&nbsp;eden Fuad’dı...</span></p>
</body>
</html>
