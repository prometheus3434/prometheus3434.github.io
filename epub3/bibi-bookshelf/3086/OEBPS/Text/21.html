<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><span class="font4" style="font-weight:bold;"><a id="egv21">“</a>Sensizliğin, sürekli seni hatırlatmasından bahsediyorum. ”</span></h2>

  <h2><span class="font4" style="font-weight:bold;"><br /></span></h2>

  <p><span class="font4" style="font-weight:bold;font-style:italic;">Merhaba Ester, (7. Gün, Sabah)</span></p>

  <p><span class="font4" style="font-weight:bold;font-style:italic;"><br /></span></p>

  <p><span class="font4">Yağmur sesiyle uyandım. Ama ne yağmur! Sanki gök yarılmış gibi... Uzun süren yazın ardından güz intikamını alıyordu sanki. Balkonun kapısını açık unutmuşum geceden, çarpıp duruyor. Telaşla fırladım yataktan, kapıyı kapattım.&nbsp;Pencereden dışarı baktım ama damlalar o kadar sık, o kadar&nbsp;hızlı düşüyordu ki birkaç metre ötesini görmek mümkün&nbsp;değildi. Ayaklarımın ıslandığını fark ettim. Baktım, az önce&nbsp;açık olan balkon kapısından yağmur dolmuş içeriye. Banyoya seğirttim derhal, havluları getirip yerdeki ıslaklığı sildim.&nbsp;Yoksa yazık olur, kabarırdı yerdeki ahşap döşeme. Bir an, sanki bir çift gözün beni izlediği hissine kapıldım, başımı kaldırınca duvardaki aynada kendi suratımla karşılaştım. Dağınık&nbsp;saçlarım, uzamış sakallarım, bir ucu aşağıya, öteki ucu yukarı kalkık bıyığımla oldukça komik görünüyordum, üzerimde&nbsp;upuzun bir gecelik. Bildiğin palyaço. Evet, evet Paris’te izlediğimiz sirkteki o sarsak palyaçoya benziyordum. Bilirsin,&nbsp;tertipli bir adamımdır, görünüşüme önem veririm her zaman, tek başıma da olsam, bu dağınıklığa katlanamam. Ama&nbsp;o kadar mesuttum ki, ne sabah uykumu bölen bu sağanak ne&nbsp;şu pejmürde halim, hiçbiri bozamadı moralimi. Bir kahkaha&nbsp;koyuverdim üstüne üstlük. Çünkü sen bu şehirde olabilirdin. Belki de benden sadece birkaç yüz metre ötede bir yerde&nbsp;uyuyordun şimdi. İşte bu ihtimal, sonsuz bir bahtiyarlık veriyordu bana. Hiç üşenmedim, tıraş oldum, güzel bir banyo&nbsp;yaptım, giyindim, bir heves indim kahvaltıya.</span></p>

  <p><span class="font4">Başgarson İhsan’ın gözünden de kaçmamıştı neşem.</span></p>

  <p><span class="font4">“Günaydın Şehsuvar Bey, ne güzel sizi böyle mesut görmek. Hem de bu berbat havada.”</span></p>

  <p><span class="font4">“Günaydın, günaydın İhsan Bey,” dedim gülümseyerek. “Mühim olan havanın değil, ruhumuzun vaziyetidir. Bakma&nbsp;böyle yağıp estiğine, güz yağmuru bu, öğleye kalmaz geçer&nbsp;gider... Boşver şimdi yağmuru fırtınayı, bana şöyle güzel bir&nbsp;omlet yaptırır mısın? Üç yumurtalı olsun.”</span></p>

  <p><span class="font4">“Derhal efendim,” döndü bir adım attı, önemli bir mevzuyu hatırlamış gibi durdu. “Sabah gazetelerini getireyim mi önce?”</span></p>

  <p><span class="font4">Ben tereddüt ettim bir an.</span></p>

  <p><span class="font4">“Hayır,” dedim sonra. “İç karartan havadislerle moralimi bozmak istemiyorum bu sabah.”</span></p>

  <p><span class="font4">Seni yeniden görebilmek umudu, beni bekleyen tehlikeyi, başıma gelecek kötülükleri unutturmamıştı, hayır, ama artık fazla bir kıymetiharbiyesi kalmamıştı. Ne Mehmed&nbsp;Esad’ın gizli saklı işleri ne Cezmi’nin o delice öfkesi, hiçbiri&nbsp;umurumda değildi. Dün ikindiden beri tek bir gayem vardı;&nbsp;senin İstanbul’a gelip gelmediğini öğrenmek. Şu Çolak Cafer’i tanıyan başka birini bulamaz mıydım acaba? Eski tanıdıkların kapısını çalsam... Kara Kemal’in adamlarını ziyaret&nbsp;etsem. Hayır, bu kadar da değil. Cafer bile sabit bir yerde kalmıyorsa, tehlike henüz geçmiş değildi. Tam seni bulduğum&nbsp;anda, tutuklanmayı göze alamazdım doğrusu. Ya da kafama&nbsp;bir kurşun sıkılmasını. Ortalığı karıştırmanın manası yoktu,&nbsp;sabırlı olmalıydım. Zaten ne kadar bekleyecektim ki, iki gün&nbsp;sonra uğra demişti Cezmi Binbaşı... Evet, hepi topu iki gün.&nbsp;Kırk sekiz saat bile kalmamıştı şunun şurasında... Bu arada&nbsp;otelden aynlmasam çok iyi olacaktı. Gerçi takip eden filan&nbsp;kalmamıştı ama yine de durduk yere iyi saatte olsunları kışkırtmanın âlemi yoktu. Odamda yazılarıma devam ederdim.&nbsp;Böylece vaktin nasıl geçtiğini bile anlayamazdım.</span></p>

  <p><span class="font4">“Şehsuvar Bey... Şehsuvar Bey...”</span></p>

  <p><span class="font4">Başımı çevirince resepsiyondaki Ömer’i gördüm, hemen sağ yanımda ayakta dikiliyordu.</span></p>

  <p><span class="font4">“Oo, günaydın Ömer...”</span></p>

  <p><span class="font4">“Günaydın efendim.” Elinde tuttuğu küçük zarfı bana uzattı. “Bunu size bıraktılar... Üç gün önce gelen beyefendi.&nbsp;Hani ismini duyunca çok şaşırmıştınız? Sonra Kubbeli Salon’da oturup sohbet etmiştiniz ya...”</span></p>

  <p><span class="font4">Mehmed Esad’dan bahsediyordu. Zarfı alırken sordum:</span></p>

  <p><span class="font4">“Kendisi mi getirdi?”</span></p>

  <p><span class="font4">“Hayır, esmer, epeyce esmer bir adam getirdi. Zannederim Arap’tı. Tek söz etmedi. Ama zarfın üzerinde isminiz yazıyordu.”</span></p>

  <p><span class="font4">Mehmed Esad’ın yolladığını nasıl anladın diyecektim ki, şaibeli arkadaşımın adını da okudum zarfın üst köşesinde.&nbsp;Teşekkür edip Ömer’i yolladıktan sonra zarfı açtım. Son derece kısa bir not yazılıydı içindeki kâğıtta:</span></p>

  <p><span class="font4">“Avrupa Pasajı, 19 numaralı dükkânda olacağım. Bir halıcı dükkânı... Öğle vakti uğrarsan, hem yemek yer hem de sohbet ederiz. Mühim bir havadisim var sana. En samimi hürmetlerimle... Kardeşin Mehmed Esad...”</span></p>

  <p><span class="font4">Hayır, gitmeyecektim, ne işim olurdu benim bu adamla? Anlatmıştım işte, siyasetle bir alakam kalmamıştı benim, ne&nbsp;o tarafta ne de bu tarafta. Gitmezsem belki ısrar da etmezdi, bırakırdı yakamı. Ya bırakmazsa, ya yeniden gelirse, nasıl açıklayacaktım randevusuna gitmemeyi? Sana itimadım&nbsp;yok, diyemezdim. En iyisi notunu çok geç aldım demekti.&nbsp;Elbette bilecekti yalan söylediğimi ama böylece kendisiyle&nbsp;görüşmek istemediğimi de anlayacaktı. Evet, gitmeyecektim.&nbsp;Hayır, hiçbir olayın, hiç kimsenin neşemi kaçırmasına izin&nbsp;vermeyecektim bugün. Nitekim karnımı bir güzel doyurduktan sonra, aşağıda hiç oyalanmadan odama çıktım yeniden.&nbsp;Hevesle oturdum yazı masasına. Allah bozmasın nasıl güzel&nbsp;bir his vardı içimde, nasıl aydınlık bir umut. Oysa bundan 17&nbsp;yıl önce, 1909 yılının o bahar ayında Abdülhamit’i Selanik’e&nbsp;götürdüğümüzde bambaşka bir haletiruhiye içindeydim. Büyük bir boşluk, kopkoyu bir sıkıntı, derin bir manasızlık...&nbsp;İşte buydu Selanik’te beni esir alan hissiyat. Trenden iner inmez değil, Abdülhamit ve maiyetindekileri Alatini Köşkü’ne&nbsp;yerleştirdikten sonra da değil, doğduğum şehre geldikten&nbsp;tam iki gün sonra... Vazifemizi o sabah köşke gelen yeni müfrezeye devrettikten sonra...</span></p>

  <p><span class="font4">Fakat, önce başımdan geçen o küçük olayı anlatmalıyım. Evet, padişah üç küsur yıl ikamet edeceği yeni evine yerleşirken, payitahttan Selanik’e kadar ona eşlik eden bizim küçük&nbsp;grubumuz da köşkten ayrılıyordu. Geniş bahçeyi geçip kapıdan çıkmak üzereyken bir asker seslendi arkamızdan:</span></p>

  <p><span class="font4">“Durun, durun, bekleyin!”</span></p>

  <p><span class="font4">Durduk, evet sadece ben değil, Basri Bey ve Mülazım Fuad da demir kapının önünde öylece kaldık. Koşarak gelen asker&nbsp;doğrudan bana yöneldi.</span></p>

  <p><span class="font4">“Sultan sizi çağırıyor.”</span></p>

  <p><span class="font4">Şaşkınlık içinde mırıldandım:</span></p>

  <p><span class="font4">“Beni mi?”</span></p>

  <p><span class="font4">Hazır ol vaziyetinde duran asker tekrarladı:</span></p>

  <p><span class="font4">“Evet, sultan sizi çağırıyor, yanına gitmeliymişsiniz.”</span></p>

  <p><span class="font4">Küçük bir kahkaha koyuverdi Basri Bey.</span></p>

  <p><span class="font4">“Merak etme evlat, artık o sultanlık devri bitti. Seni sürgüne gönderecek hali yok. Git bakalım, ne istiyormuş?”</span></p>

  <p><span class="font4">Merak içinde, kırmızı tuğlalı köşke yürümeye başladım. Güzelce düzenlenmiş bahçeyi geçerek mermer merdivenlere&nbsp;yönelmiştim ki, sabık padişahımızı gördüm. En üst basamakta duruyordu, hiç şüphe yok ki beni bekliyordu. İster istemez&nbsp;hareketime, yürüyüşüme bir çeki düzen vererek tırmandım&nbsp;merdiveni. Bir alt basamağa gelince dudaklarında o mesafeli&nbsp;gülümsemeyi fark ettim yine.</span></p>

  <p><span class="font4">“Neyse ki son anda yakaladım sizi.” Mahcup bir sesle konuşuyordu: “Yanlış anlamayın. Babanız için hakikaten çok üzüldüm. Tabii sizin için de... Büyük acılar çekmiş olmalısınız... İster inanın, ister inanmayın, kimsenin ölmesine taraftar değildim. Fakat artık bunu telafi etmem mümkün değil.” Uzun&nbsp;ceketinin arkasında sakladığı sağ elini bana uzattı. Baktım,&nbsp;bir kitap tutuyordu. “Ama bu kitabı kabul ederseniz çok mutlu olacağım. Babanızın diyeti olarak değil, bir edebiyat okurunun, bir diğer edebiyat okuruna hediyesi olarak.” Tereddüt&nbsp;ettiğimi görünce ısrar etti. “Lütfen alınız, isterseniz geçen geceki sohbetimizin hatırına sayın. Bir lahza da olsa beni sıkıntılarımdan kurtaran o edebiyat dolu sohbetin hatırına...”</span></p>

  <p><span class="font4">Sanki 30 küsur yıl vatanı istibdadı altında inleten bir zorba değil, bir edebiyat meraklısı vardı karşımda. Belki de vicdanını rahatlatmak istiyordu yahut ailesinin başına gelebilecek bir bela karşısında kendisini müdafaa edecek insanların sayısını artırmaya çalışıyordu. Bilemiyorum ama öyle hazin&nbsp;bir görünüşü vardı ki, ne kadar öfke duyarsam duyayım bu&nbsp;yaşlı adamı kırmak içimden gelmedi.</span></p>

  <p><span class="font4">“Teşekkür ederim efendim,” diyerek aldım kitabı. Kapağına şöyle bir göz attım.</span> <span class="font4" style="font-style:italic;">Bir Sherioch Holmes Macerası, Bruce Partington Planları</span> <span class="font4">yazıyordu. “Bunu okumamıştım,” diye&nbsp;mırıldandım.</span></p>

  <p><span class="font4">Solgun yüzü ışıdı.</span></p>

  <p><span class="font4">“Kıymetli bir kitaptır, iç sayfada müellifinin imzası da var.”</span></p>

  <p><span class="font4">Kapağını açtım, üçüncü sayfada Arthur Conan Doyle’un imzası yer alıyordu. “Devlet-i Aliyye’nin Büyük Sultanı Abdülhamit’e en derin saygılarımla” yazıyordu. Ne yalan söyleyeyim çok hislendim. Artık karşımdaki adamın kim olduğunun hiçbir kıymeti kalmamıştı. O da benim gibi iflah olmaz&nbsp;bir edebiyat müptelasıydı, bir kitapseverdi, mühim olan buydu. Minnetle gülümsedim.</span></p>

  <p><span class="font4">“Çok teşekkür ederim efendim, iyi günler.” Gidecektim ama bir noksanlık hissettim. Döndüm ve şunları söyledim.&nbsp;“Umarım güzel vakit geçirirsiniz bu köşkte.”</span></p>

  <p><span class="font4">Cevap vermedi, sadece baktı, yenilmiş bir adamın mahzun gözleriyle baktı. Onu orada bırakarak, merdivenlerden indim.</span></p>

  <p><span class="font4">Olanı biteni öğrenen Basri Bey’le Mülazım Fuad kitabı alıp merakla sayfalarını karıştırdılar. Arthur Conan Doyle’un imzasını görünce çok şaşırdılar. “Ee, sultan yeniden&nbsp;tahta çıkarsa artık yerin sağlam,” diye latife ettiler. Sonra yol&nbsp;ayrımına geldik, onlar kendi mahallelerine yöneldiler, ben&nbsp;de baba evine...</span></p>

  <p><span class="font4">Mutlu olmalıydım, Selanik’e gelmiştim daha mühimi, inkılap için çok lüzumlu bir vazifeyi yerine getirmiştim, ama nedense bir huzursuzluk vardı içimde. Sebebini tam olarak&nbsp;anlayamıyordum, belli belirsiz bir sıkıntı ağır ağır pençesine alıyordu beni. Beyaz Kule’yi geçip sahile inince, hatıralar&nbsp;hiç solmamış gibi, sanki dün yaşanmış gibi hafızamda birer&nbsp;birer canlanmaya başlayınca anladım. Sen, artık bu şehirde&nbsp;değildin. Zaten bildiğim bu hakikati idrak edince, dünya başıma yıkılmış gibi geldi. Evet, koca Selanik’te bir&nbsp;başımaydım. İlk kez o zaman nefret ettim bu şehirden. Yokluğundan&nbsp;bahsediyorum Ester... Birlikte dolaştığımız o sokaklardan geçerken yanımda bulunmayışından. Bedenimde bir kalp gibi&nbsp;sessizce atan hasretinden. Hayalinden, sesinden, kokundan&nbsp;bahsediyorum. Sensizliğin, sürekli seni hatırlatmasından&nbsp;bahsediyorum. Korkunçtu.</span></p>

  <p><span class="font4">Artık emindim, iki Şehsuvar vardı, biri ruhunu tamamıyla sana adamış o genç yazar, ikincisi ise tarihin rüzgârına kapılmış, bu uğurda ölmeyi, öldürmeyi göze almış o inkılapçı. Şu ana kadar bu ikisi hiç anlaşamamıştı, bundan sonra anlaşacaklarını da zannetmiyordum. Evet, bir tür delilik bu, bir&nbsp;tür kendine acı çektirme hali.</span></p>

  <p><span class="font4">O bahar akşamı şehrin bütün ağaçları gizli bir neşeyle çiçeğe durmuşken, ben Şehsuvar Sami dünyanın bütün kederini sırtlanmış bir halde ayaklarımı sürükleyerek girmiştim baba&nbsp;evinin kapısından içeriye. Aylardır uzak kaldığım annemi görecek olmanın verdiği sevinç bile dağıtamıyordu yüreğime çöreklenen melankoliyi. Annem de bu yüzden endişelenmişti.</span></p>

  <p><span class="font4">“Değişmişsin evladım,” demişti gözlerini yüzüme dikerek. “Sanki birden yaşlanmışsın...”</span></p>

  <p><span class="font4">Endişelerini gidermek istemiştim.</span></p>

  <p><span class="font4">“Daha bir yıl bile olmadı anneciğim Selanik’ten ayrılalı, bu kadar kısa sürede yaşlanır mı insan?”</span></p>

  <p><span class="font4">Üzüntüyle sallamıştı başını.</span></p>

  <p><span class="font4">“Evet, yaşlanmışsın, yüzünün çizgileri sertleşmiş, bakışın değişmiş. O yumuşaklık kaybolmuş. Daha sevecen bakardın&nbsp;sen.” Elleri saçlarımda dolaşırken çaresizce cevap aramıştı sorularına: “Çok mu çalıştırıyorlar seni evladım?” Ben kem küm&nbsp;edince... “Yok,” demişti iyice endişelenerek. “Yok, çalışmak değil bu, başka bir ağırlık çökmüş üstüne. Kötü bir şey yok değil&nbsp;mi Şehsuvar? Bir derdin, bir sıkıntın yok, değil mi evladım?”</span></p>

  <p><span class="font4">Ruhumu ele geçirip bedenime kadar sirayet eden yokluğundan kurtulmak, yeniden mesut günlerime dönmek için bir gayret, silkelenmek istedim. Tekrar o eski, iyimser, hercai&nbsp;Şehsuvar Sami olmak...</span></p>

  <p><span class="font4">“Yok anneciğim, ne derdim olacak. Hiçbir sıkıntım yok. Yol yorgunluğu, tren sarstı da biraz...” En sevgi dolu gülümsememi takınarak sarılmıştım, her zaman beni benden daha&nbsp;çok düşünen o mukaddes kadına. “Ah, çok özlemişim seni...”</span></p>

  <p><span class="font4">İşte o sarılış ikna etmişti annemi, biricik oğlunun kokusunu içine çekmek, bütün kaygılarından kurtarmıştı onu. Bilmiyorum, belki kurtaramamıştı da öyle görünmek istemişti.</span></p>

  <p><span class="font4">“Allah, bu ayrılığın gözünü kör etsin,” demişti bana sarılarak. “Daha sık gelmelisin Şehsuvar. Ne kadar yol ki şunun şurası? Akşam bindin mi sabah buradasın. Daha sık görmelisin ihtiyar anneni. Bak bir ayağım çukurda artık...”</span></p>

  <p><span class="font4">Doğru söylüyormuş ama ben aldırmamıştım. Oğlunu özleyen bir annenin yaptığı naz zannetmiştim.</span></p>

  <p><span class="font4">“Vazifemiz çok ağır anneciğim, o kadar sık gelemem ama söz, çıkan ilk fırsatta yine geleceğim yanına,” diyerek bu bahsi kapatmıştım. Hep öyle yapmaz mıyız zaten? Anne baba söz&nbsp;konusuysa, onları hiç önemsemeyiz. Çünkü fedakârlıklarını&nbsp;ve sevgilerini hep yanımızda bulacağımızı biliriz. Ancak kaybettiğimizde anlarız kıymetlerini. Ne yazık ki, bende de öyle&nbsp;olacaktı. İki yıl sonra annemi toprağa verirken farkına varacaktım, o çilekeş kadının benim için ne kadar önemli olduğunu. Ama o kadar da kalpsiz sanma, iznim iki gün olmasına&nbsp;rağmen, ne yapıp edip Basri Bey’i kandırdım, bir gün daha&nbsp;kaldım annemin yanında. Üstelik bu şehrin sokaklarında dolaşmak acı veriyorken. Hayır, sizin eve gitmedim. Gitmedim&nbsp;değil, gidemedim. Ayaklarım kaç kez kendiliğinden Yahudi&nbsp;mahallesine kaysa da yapamadım. Oysa Paloma Nine’yi de&nbsp;en az annem kadar özlemiştim. Ama o kapıdan içeri girdiğimde kendimi tutamamaktan korktum... Sen olmadan o&nbsp;bahçede dolaşmaktan... Bu hislerle yüzleşmeyi göze alamadım. Leon Dayı’ya bile uğramayı düşünmüyordum, fakat o&nbsp;beni buldu. Selanik’ten ayrılacağım günün sabahı çaldı kapımı. Evimizin misafir odasında ağırladım onu. Kahvelerimizi&nbsp;içerken düpedüz azarladı beni.</span></p>

  <p><span class="font4">“İnsan Selanik’e gelir de uğramaz mı? Hiç ahde vefa yok mu Şehsuvar?”</span></p>

  <p><span class="font4">Haklıydı, yerden göğe kadar haklıydı ama “Ester’in hatıralarından uzak durmak için uğramadım yanınıza,” diyemezdim elbette. Beni, Goethe’nin Genç Werther’i gibi çaresiz zannetmesini istemiyordum.</span></p>

  <p><span class="font4">“Kusura bakmayın Mösyö Leon,” dedim utanarak. “Vakit bulamadım. Duymuş olmalısınız, buraya önemli bir vazifeyle geldim, çok meşguldüm. Fırsatını bulur bulmaz uğrayacaktım yanınıza.”</span></p>

  <p><span class="font4">İnanmayan gözlerle süzdü.</span></p>

  <p><span class="font4">“Yapma Şehsuvar, uğramayacaktın. Yalan söylemeyi beceremiyorsun. Evet, uğramayacaktın. Cemiyet, beni sarı kaplı defterinden sildi. Elbette, sana da söylediler bunu. Sakın o&nbsp;Sosyalist Yahudi’ye uğrama dediler.”</span></p>

  <p><span class="font4">Hayretler içinde kalmıştım.</span></p>

  <p><span class="font4">“Ne diyorsunuz Mösyö Leon? Kimse bana böyle bir ikazda bulunmadı. Bulunsa bile, onları dinlemezdim. Üzerimde büyük&nbsp;emeğiniz var... Size nasıl saygısızlık yaparım? Hem nedir bu defterden silme meselesi? Kim karışmaya cüret edebilir ki size?”</span></p>

  <p><span class="font4">Şaşkınlık sırası ona gelmişti:</span></p>

  <p><span class="font4">“Sahiden bilmiyor musun?”</span></p>

  <p><span class="font4">“Bilmiyorum,” dedim omuz silkerek. “Nerden bileyim, aylardır Dersaadet’teyim.”</span></p>

  <p><span class="font4">Gözlerindeki sitem yerini şüpheci bir ifadeye bırakmıştı.</span></p>

  <p><span class="font4">“Neden gelmedin yanıma o zaman?” Cevap vermemi beklemeden elini yukarı kaldırdı. “Meşguldüm filan deme yine. İki gündür boş boş dolanıyormuşsun sahilde... Annemi de ziyaret etmedin. Seni ne kadar sevdiğini bilirsin...”</span></p>

  <p><span class="font4">Elbette inkâr ettim:</span></p>

  <p><span class="font4">“Yok öyle bir şey, boş boş dolaşmak kim ben kim? Abdülhamit’i getirdik Selanik’e. Sabık sultanın emniyetini sağlamak bize düştü. Nasıl aylak aylak gezebilirim sokaklarda? Dolaşıyorsam bir sebebi vardır mutlaka.”</span></p>

  <p><span class="font4">Fikrinde ısrar etmeyince bu kez ben sordum:</span></p>

  <p><span class="font4">“Sahi Paloma Nine nasıl?”</span></p>

  <p><span class="font4">Sıkıntısı iyice koyulaştı.</span></p>

  <p><span class="font4">“Çöktü, Ester gidince birdenbire yaşlandı. Korkuyorum bir şey olacak diye... Aslında ben de iyi değilim, önce sen,&nbsp;ardından Ester... Ben de yalnız kaldım bu şehirde.” Damdan&nbsp;düşer gibi sordu: “Ester’le yazışıyor musunuz? Yoksa dargın&nbsp;mısınız hâlâ?”</span></p>

  <p><span class="font4">Galiba neden ziyaretlerine gitmediğimi anlamıştı sonunda. Anlasındı, beni alakadar etmezdi, yalanımı sürdürdüm.</span></p>

  <p><span class="font4">“O mesele eskide kaldı Mösyö Leon. Sizin de söylediğiniz gibi olmayacak bir işti. Ben, Dersaadet’e gitmeden kapanmıştı. Aslında bu konuda size teşekkür borçluyum. O zamanlar&nbsp;yaptığınız ikaz için...”</span></p>

  <p><span class="font4">Pişman olmuş gözlerle süzdü beni.</span></p>

  <p><span class="font4">“Belki de kötülük yapmışımdır.” Derinden bir iç geçirdi. “O ikazın doğru olduğundan artık emin değilim... Garip şeyler oluyor Şehsuvar... Bu inkılap hayal kırıklığına uğrattı&nbsp;beni. Evet, çok erken bir hayal kırıklığı...”</span></p>

  <p><span class="font4">Öfkelenmeye başlamıştım, daha dokuz ay önce inkılap, aşktan önemlidir diyen adam, şimdi karşıma geçmiş hata yaptığından söz ediyordu.</span></p>

  <p><span class="font4">“Anlayamadım, inkılap, sizi niye hayal kırıklığına uğrattı ki?”</span></p>

  <p><span class="font4">Hemen başlayamadı konuşmaya. Bir süre bakışları, yerdeki el dokuması kilimin mavilerinde yeşillerinde dolaştı.</span></p>

  <p><span class="font4">“Aslında başından beri kaygılarım vardı. Bir kısmından sana da bahsetmiştim. İnkılap için objektif şartlar lazım. İktisadi buhran lazım. İdare edenlerin eskisi gibi idare edememesi, baskıya, zulme başvurması, idare edilenlerin de eskisi&nbsp;gibi idare edilmek istememesi lazım. Nümayişler, protestolar, grevler... Yani milletçe bir hoşnutsuzluğun baş göstermesi lazım. Fransa’da ve Prusya’da böyle oldu. Ayrıca sübjektif&nbsp;şartlar da lazım. Yani inkılabı isteyen sınıflar, zümreler, bu&nbsp;kitleleri idare edebilecek siyasi bir fırka, onun tecrübeli liderleri lazım. Bizde inkılabı isteyen sınıflar var ama sadece&nbsp;birkaç şehirde. Dersaadet, İzmir, Selanik... Bu şehirler dışında sanayimiz, buıjuvamız, küçük buıjuvamız, işçi sınıfımız&nbsp;neredeyse yok. Olanlar da teşkilatlı değil, daha fenası inkılabı yönetecek siyasi bir fırkamız yok İttihat Terakki Cemiyeti&nbsp;kurulalı yirmi yıl oldu. Ama bak, bütün inisiyatifi askerlerin&nbsp;eline geçmiş durumda. Bu, iyi değil. Üstelik asker olsun, sivil&nbsp;olsun, kadrolarımız çok tecrübesiz. Her şeyi yaşayarak öğreniyoruz, bu da pahalıya mal oluyor bize.</span></p>

  <p><span class="font4">31 Mart Ayaklanmasını hazırlayan şartları düşün. Yaptığımız hataları gözünün önüne getir. Düşmanlarımızı aynı saflarda buluşturduk. Karşı çıktığımız baskıyı, zulmü biz uygular hale geldik. Söyler misin, Hasan Fehmi gerici bir yazar&nbsp;mıydı? Abdülhamit’in hafiyesi miydi? Niye vurduk biz o insanı? Saint-Just’un söylediği gibi ‘Hürriyetin istibdadını mı yaratıyoruz?’ Eğer öyleyse Tanrı yardımcımız olsun. Çünkü Saint-Just’ün de, Robespierre’in de başına gelenleri biliyorsun.&nbsp;Korkuyorum Şehsuvar, Fransız İhtilali’ndeki terör devrine&nbsp;benzer bir fecaatin ortaya çıkmasından korkuyorum, inkılabın kendi çocuklarını yemesinden... Halbuki halledilmesi&nbsp;gereken devasa meseleler var. Osmanlı birliği çatırdıyor. Buradaki Yunanlar, Bulgarlar, Romenler yani bütün azınlıklar&nbsp;bağımsızlıktan, kendi devletlerini kurmaktan bahsediyor.&nbsp;Bizim Yahudilerin arasında da bu fikir yaygın. ‘Neden Selanik bir Yahudi devleti olmasın?’ diyorlar. Yüzlerce yıldır&nbsp;halledilmemiş artık kangrene dönüşmüş hadiseler bunlar.&nbsp;Bunları halletmek yerine baskıya, şiddete başvuruyoruz. Bu,&nbsp;çaresizlik anlamına gelir. Evet, henüz çok erken, henüz dokuz ay oldu meşrutiyeti kuralı, henüz cemiyet tam manasıyla&nbsp;iktidar olamadı diyebilirsin. Doğru ama şu yaşananlar dahi&nbsp;telaşa kapılmama neden oluyor...”</span></p>

  <p><span class="font4">Elbette onun kadar umutsuz değildim ama söylediklerini başta Ahmed Rıza olmak üzere cemiyetteki birçok münevverden de duymuştum.</span></p>

  <p><span class="font4">“Ne demek istediğinizi çok iyi anladım,” dedim sakin bir tavırla. “Bu hususta yalnız değilsiniz. Arkadaşlar arasında da&nbsp;bu meseleler tartışılıyor. Ama neden cemiyetle aranız bozuldu onu anlamadım.”</span></p>

  <p><span class="font4">Kederli bir ifade belirdi gözlerinde.</span></p>

  <p><span class="font4">“Tartışılıyor mu? Emin misin bundan? Çünkü benim eleştirilerim hiç de iyi karşılanmıyor burada. Dersaadet’te durum farklı mı? Zıt görüşlere tahammül var mı?”</span></p>

  <p><span class="font4">Tabii var diyecektim ki, bizim Kolağası Basri Bey’in, Ahmed Rıza hakkında söylediklerini hatırladım. Şehzadebaşı’ndaki o evde o büyük münevverle uzun süren sohbetlerimizin ardından telaşa kapılarak beni bir köşeye çekip ikaz etmişti:</span></p>

  <p><span class="font4">“Aman dikkat et Şehsuvar. Bu adamların ayakları yere basmaz. Yıllarca Paris’te yaşadıklan için memleketin hakikatlerinden bihaberler. Bildikleri tek şey yazmak, çizmek ama iş nazariyeyi hayata tatbik meselesine gelince apışıp kalıyorlar.&nbsp;Söyledikleriyle bizim gibi vatan fedailerinin kafalarını karıştırıyorlar. Halbuki bize gereken, hedefimize doğru inançla ve&nbsp;fedakârca yürümek. Boş lakırdılara, anlamsız nazariyelere lüzum yok. Bu nevi işler havanda su dövmekten başka bir işe yaramaz. Üstelik zihnimizi bulandırır, maneviyatımızı bozar...”</span></p>

  <p><span class="font4">O zaman tam olarak ne demek istediğini anlamamıştım Basri Bey’in. Küçük grubumuzdan mesul olan kişi kendisi&nbsp;olmasına rağmen Ahmed Rıza’nın benimle alakadar olmasını kıskandığı için böyle düşündüğünü zannetmiştim. Ama&nbsp;şimdi Leon Dayı’nın söyledikleri başka bir koridor açıyordu&nbsp;zihnimde. Çünkü onun tenkitleriyle, Ahmed Rıza’nın sözleri arasında büyük bir benzerlik vardı. İkisi de aynı açıdan&nbsp;bakıyorlardı meselelere. Oysa Basri Bey hiç de onlar gibi düşünmüyordu. Muhtemelen Cemiyetin Merkez-i Umumisi de&nbsp;Basri Bey’le aynı fikirdeydi. Ne olacaktı peki şimdi? Münevverlerle askerler arasında cemiyet içi bir çatışma mı yaşanacaktı?</span></p>

  <p><span class="font4">Fakat Talat Bey geldi aklıma. O asker değildi, namuslu bir münevver olmasına rağmen askerlerle birlikte çalışmaktan&nbsp;hiç de rahatsız görünmüyordu. Enver Bey’le, Cemal Bey’le&nbsp;omuz omuza kavgaya devam ediyordu. Üstelik Merkez-i&nbsp;Umumi’nin en etkili adamlarından biriydi. Yok canım, Leon&nbsp;Dayı gereksiz evhama kapılıyordu, Ahmed Rıza da hakikatleri tam olarak göremiyor olabilirdi. Evet, kâğıt üzerinde her&nbsp;şey kolaydı ama koca bir imparatorlukta yeni rejimi oturtmak dünyanın en zor işiydi. Elbette şiddet de olacaktı, baskı&nbsp;da... Tabii geçici bir süre. Hürriyet devri yıkılmaz bir şekilde&nbsp;inşa edilince, bunlara gerek de kalmayacaktı. Aynen söyledim bunları Leon Dayı’ya. Hiç çekinmeden, hiç saklamadan&nbsp;aklimdakileri tek tek sıraladım.</span></p>

  <p><span class="font4">Dudaklarında buruk bir tebessümle dinledi beni. Hayır, tartışmayı tercih etmedi,</span></p>

  <p><span class="font4">“Anlaşılan Talat çok etkilemiş seni,” dedi yenilmiş bir ifadeyle. “Umarım bu yaptıklarından bir gün pişmanlık duymazsın. Çünkü ben daha şimdiden pişmanlık duyuyorum. Keşke, seni aza olarak teklif etmeseydim cemiyete. Keşke,&nbsp;Ester’le gitmene karşı çıkmasaydım...” Duraksadı, derin bir&nbsp;keder, derin bir pişmanlık vardı yüzünde. “Artık gitmek istemezsin değil mi Paris’e?”</span></p>

  <p><span class="font4">Başardığım için kendime kızdım, rolümü o kadar iyi oynamıştım ki, Leon Dayı seni unuttuğuma inanmış, o imkânsız sevdanın sona erdiğini zannetmişti. Öte yandan belli belirsiz bir umut kıvılcımı da çakmadı değil içimde; demek hâlâ&nbsp;vaktim vardı. Demek hâlâ hakikati söyleyebilir, senin yanına&nbsp;gidebilir, hâlâ bütün kaderimi değiştirebilirdim ama yapmadım, yapamadım, yapamazdım. Rolümü daha bir heyecanla&nbsp;sürdürdüm:</span></p>

  <p><span class="font4">“Paris’e filan gidemem Mösyö Leon. Bu akşam Dersaadet’e dönüyorum. Yapılacak çok mühim işler var. Hem hatırlarsanız, bana şöyle demiştiniz: ‘Ülke ateşler içinde kalmışken, kendi gönül yaranı söndürmenin peşinde koşamazsın.’ Haklıydınız, vatan bu haldeyken ne münevver züppeliklerini&nbsp;dikkate almak lazım ne de kırık gönülleri onarmak gibi bir&nbsp;zafiyete kapılmak. Bir tek hayat var artık benim için. Milletin&nbsp;ittihadı, vatanın terakkisi... Başka tür bir hayat ihtimalini düşünmeyi, kendime hakaret sayıyorum...”</span></p>

  <p><span class="font4">Ama dur, dur... Galiba kapının önünde yine biri var? Temizlikçi mi? Yok, sanki kulağını dayamış içeriyi dinliyor. Nefes alışlarını hissediyorum. Kim bu yahu? Evet, şimdi de&nbsp;alçakça çalıyor kapıyı. Hiç de çekingen olmayan bir tavırla.&nbsp;Ardı ardına vuruyor ahşap kapıya. Kusura bakma Ester, yine&nbsp;ara vermek zorundayım.</span></p>
</body>
</html>
