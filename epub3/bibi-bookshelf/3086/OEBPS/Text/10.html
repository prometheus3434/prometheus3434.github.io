<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><a id="egv10">“Av olan bendim...”</a><br /></h2>

  <h2><span style="text-align: justify; text-indent: 0.4in;"><br /></span></h2>

  <p><span class="font4" style="font-weight:bold;font-style:italic;">İyi Geceler Ester, (3. Gün, Gece)</span></p>

  <p><span class="font4" style="font-weight:bold;font-style:italic;"><br /></span></p>

  <p><span class="font4">Umarım yazdıklarımla seni endişelendirmemişimdir. Şimdi daha iyiyim. Beni gafil avlayan Mehmed Esad’ın gelişiydi. Yani Milli Emniyet’in benimle irtibat kurma tarzı... Hâlâ maksatlarının ne olduğunu anlayamamış olmama rağmen, şimdi yeniden eski sükûnetime kavuşmuş bulunuyorum. Dışarı çıkmak iyi fikirmiş; bu yaşlı kentin güngörmüş sokaklarını&nbsp;adımlamak, Pera’nın o ışıklı mekânlarına girip çıkmak, eğlence peşinde koşan insanların arasına karışmak iyi geliyor.&nbsp;Yürüdükçe endişelerim dağıldı, denizden esen nemli rüzgâr&nbsp;aklımın koridorlarına yapışıp kalmış karamsarlığı sürükleyip&nbsp;götürdü. Hangi yazardı o, yürürken daha iyi kurgulayabiliyorum eserlerimi diyen? Elbette benim durumum o yazarınki&nbsp;gibi hayalî bir hal değildi, neticesi belki de hayatıma mal olabilecek kadar ciddi bir vaziyetti. Ama birilerinin bu vaziyeti&nbsp;ustalıkla kurgulamış olma ihtimali de hayli yüksekti.</span></p>

  <p><span class="font4">Evet, uzun yürüdüm bu defa. Pera Palas’tan, Pangaltı’ya kadar... Hızlı değil kısa ve yavaş adımlarla. Her adımda, olanları ölçüp biçerek, her adımda neler olabileceğini hesaplayarak. Ve bu iki saatlik yürüyüşün sonunda verdiğim tek karar,&nbsp;beklemek oldu. Hiçbir teşebbüste bulunmadan, bugün de,&nbsp;yarın da beklemeliydim. Çünkü av olan bendim, üstelik teslim de olmuştum. Evet, kaderimi avcılarımın eline bırakmıştım, ne kaçacak, ne de direnecektim. Galiba, hafiyeler de bu&nbsp;niyetimi anladıkları için beni rahat bırakmaya karar vermişlerdi. Evet, bu akşam kimse takılmamıştı peşime. Ne dünkü&nbsp;üç kafadar, ne de başkaları vardı kuyruğumda. Böylece biraz daha inandım Mehmed Esad’ın sözlerine. Demek ki, eski&nbsp;silah arkadaşım benimle irtibat kurunca, resmî hafiyelerini&nbsp;çekmişlerdi peşimden. Ama kati bir kanaate varmam için&nbsp;kâfi malumata sahip değildim, o sebepten beklemem gerekiyordu. Evet, sabırla ve umut etmeden beklemeliydim. Çünkü&nbsp;yeni hayal kırıklıklarını kaldıracak takatim yoktu.</span></p>

  <p><span class="font4">Beklemek korkunçtur diyeceksin, haklısın öyleydi. Bu gergin, sıkıntılı ve birbirinin aynı dakikalarla başa çıkmanın bir tek yolu vardı. Hem de oldukça keyifli bir yol: Yazmak... Kelimeleri ardı ardına sıralarken seni düşünmek. Bütün incelikleri, bütün zalimlikleri, çirkinlikleri ve güzellikleriyle maziyi&nbsp;yazmak... Hatırlamak değil, adeta tekrar yaşamak. Sana yazmamın bana armağan ettiği mucize buydu işte: Göremediklerimi, dokunamadıklarımı, söyleyemediklerimi, adeta yaşıyormuş gibi hissedebilmek...</span></p>

  <p><span class="font4">Yürüyüşten döner dönmez yine kâğıtları önüme çektim, kalemi elime aldım ve yazmaya başladım. Mübalağa olacak&nbsp;biliyorum ama çalışkan bir yazar gibi hissediyorum kendimi.&nbsp;İlham perilerinin başında haleler oluşturduğu şanslı bir sanatçı. Bedenimin zaruri ihtiyaçları da olmasa, hiç kalkmayacağım masanın başından. Bir kez daha hak veriyorum sana,&nbsp;evet, bende yazar kumaşı varmış. Gerçi yazdıklarım hayalî&nbsp;olaylar değil, hakikatin ta kendisi, üstelik kendi başımdan&nbsp;geçenleri aksettiriyorum ama kaleme sarılmak için güçlü bir&nbsp;istek duyduğum da inkâr edilmez bir vaka. Elbette bunlar bir&nbsp;insanı yazar yapmaz, hele bu yaştan sonra hiç yapmaz.</span></p>

  <p><span class="font4">Treni çoktan kaçırdığımın farkındayım, mutluluğumuz gibi yazarlık da artık pek mümkün olmayacak bir ihtimal&nbsp;benim için. Ama 1908 yılının sonbaharında İstanbul’a değil,&nbsp;seninle Paris’e gitseydim hakikat olabilecek bir ihtimal. Ama&nbsp;olmadı, olaylar beni şiirin ve aşkın şehrine değil, yaşlı ve yorgun payitahtımıza savurdu. Fakat dur, daha oraya gelmedik,&nbsp;daha temmuz ayındayız, sonbaharda yapılacak seçimler var&nbsp;ülkenin gündeminde ve ben son derece karmaşık hisler içindeydim. Bir yanda sen varsın, şahsi hayallerimiz, hülyalarımız, bir yanda bütün görkemiyle kanımı ateşleyen isyan.</span></p>

  <p><span class="font4">“Bir gün beni unutacaksın,” demiştin. “Büyük bir yazar olacaksın, kadınlar pervane gibi dönecek etrafında. Seninle&nbsp;konuşabilmek, esmer tenine dokunabilmek için birbirleriyle&nbsp;yarışacaklar. Ve o kadar güzel olacaklar ki kapılıp gideceksin&nbsp;birinin cazibesine.”</span></p>

  <p><span class="font4">Öyle olmadı, inkâr edecek değilim, bazı maceralar yaşadım hanımlarla, üstelik çok da güzel olanları vardı aralarında ama hiçbiri senin yerini tutmadı, tutamadı. Hayır, senin rakibin kadınlar değil, inkılaptı. O temmuz isyanı, kadınlardan&nbsp;çok daha evvel çelmişti gönlümü. Evet, seni, o kiraz ağacının&nbsp;altında Poe’nun şiirleriyle baş başa bırakıp gittiğim gün, başlamıştı aramızdaki ayrılık. Ve sen ilk o gün hissetmiştin bizi&nbsp;bekleyen mutsuz istikbali. Ama yine de hemen vazgeçmedin&nbsp;benden, bunun için şükran borçluyum sana. Böylece iki ay&nbsp;daha birlikte olduk... Her ne kadar tartışmalı, kavgalı, sancılı olsa da, şimdi anlıyorum ki hayatımın en güzel günlerini&nbsp;yaşamışım o iki ay boyunca. Yalan söyleyecek değilim, kaderimi tayin edecek en önemli siyasi adımları da o iki ay içinde&nbsp;atmıştım. Biraz onlardan bahsetmek istiyorum sana, yıllar&nbsp;önce anlatamadıklarımı şimdi yazmak istiyorum.</span></p>

  <p><span class="font4">Evet, sonunda muradıma ermiştim, cemiyet nihayet fedaileri arasına almıştı beni. Bu, çok büyük bir şerefti. Vatanseverliğinden, namusundan, cesaretinden kuşku duyulmayan cemiyet üyelerine nasip olan bir şeref. Birden büyük bir adam olarak görmeye başlamıştım kendimi. O günlerde kapıldığım tuhaf bir hissi aktarmadan geçemeyeceğim. Fedailer arasına karışınca, bir ara kendimi Mülazım Atıf gibi hissettim.&nbsp;Evet, saçma bir durum ama ne zaman kendimi düşünsem,&nbsp;Şemsi Paşa’yı vuran o vatan kahramanının siması geliyordu&nbsp;gözlerimin önüne. Sanki artık Şehsuvar Sami değil, Mülazım&nbsp;Atıftım... Neden hürriyet için Fizan’da hayatını kaybeden&nbsp;babam değil de o genç mülazım dersen, cevabım yok. Babam&nbsp;mülayim bir adamdı, münevverdi, çok okurdu, asla kıyıcı değildi. Hatta Robespierre’e öfkelenirdi. “Saçmalıyor bu herif,&nbsp;ihtilalin başarıya ulaşması için illa da şiddet şart değil!” diye.&nbsp;Çok iyi silah kullanırdı ama değil birini vurmak, canlı tek&nbsp;bir mahluka çevirmemişti Revolver’inin namlusunu. “Baban&nbsp;seni görseydi gurur duyardı,” derdi arkadaşlarım. Hiç emin&nbsp;değilim bundan. Babam Emrullah Bey nazariyatçıydı. Fikri,&nbsp;fiiliyattan daha mühim bulurdu. O da senin gibi düşünürdü, oğlunun bir tetikçi değil, bir yazar olmasını isterdi. “En&nbsp;mühim mücadele, fikirle yapılandır, şiddet eninde sonunda&nbsp;onu uygulayana dönen bir bumerangdır,” derdi. Belki sağ olsaydı, ikiniz el ele verip kaderimi değiştirebilirdiniz ama öldürdüler onu. Bizzat Abdülhamit öldürdü, hayatta kalmanın&nbsp;imkânsız olduğu o çöl kentine sürgüne yollayarak. O dayanılmaz sıcağın içinde, kendi terinde ağır ağır boğularak öldü&nbsp;babacığım. Belki de ta o zaman ölmüştü benim yazarlık hayalim, babam bir deri bir kemik kalmış bedeniyle o kumdan&nbsp;kabre konulduğu anda... Evet, acı, hep acı ve keder. Ne yazık&nbsp;ki ömrümüzün büyük durakları bu ızdıraptan ibaret...</span></p>

  <p><span class="font4">Neyse, biz yine Selanik’e dönelim, Enver Bey’in konuşmasından bir gün sonra avukatlık bürosuna gelmiştin. Aslında çok şaşırtmıştı bu davranışın beni. Küstüğünü, darıldığını,&nbsp;bir süre benimle konuşmayacağını sanıyordum. Aksine çok&nbsp;samimiydin, çok sevecen. Bir kitap vardı elinde, Voltaire’in&nbsp;</span><span class="font4" style="font-style:italic;">Candide ya da İyimserlik</span> <span class="font4">adındaki şaheseri. Armağan almıştın bana. Dün Leon Dayı’nla yaptığımız konuşmanın bütün&nbsp;kötümserliğini silmişti bu kitap. “Çok eğleneceksin, müthiş&nbsp;bir hiciv, şahane bir üslup.” Umurumda değildi kitabın üslubu; bana gelmiştin ya, bana gülümsüyordun ya, benimle&nbsp;ilgileniyordun ya, bu kafiydi. Kitabın sayfalarını açıp birkaç&nbsp;satır okumaya kalkmıştın ama fırsat vermedim, seni kollarıma aldım, gözlerinin içine baktım. Öylece kaldık bir süre...</span></p>

  <p><span class="font4">“Beni bırakma Şehsuvar,” dedin teslim olmuş bir sesle. “Bana da, kendine de bu kötülüğü yapma.”</span></p>

  <p><span class="font4">Verecek cevabım olmadığı için değil, seni canımın içine sokmak istediğim için uzanıp öpmüştüm dudaklarından.&nbsp;Aramızdaki ayrılığı bütünüyle ortadan kaldırmak, kendi bedenlerimizden, kendi şahsiyetimizden kurtulmak, seninle&nbsp;bir olmak, aynı insana dönüşmek için... O anda hayattaki gayen ne diye sorsalar, hiç tereddüt etmeden, “Ester,” derdim.&nbsp;“Ester’in aşkı, sevdası... Bana, Ester’le geçecek bir ömür bağışlayın yeter.”</span></p>

  <p><span class="font4">Sen de hissetmiş olmalısın ki, soluk soluğa fısıldamıştın kulağıma.</span></p>

  <p><span class="font4">“Bu bir şans. Her zaman, herkese böyle gülümsemez aşk, bu şansı heba etmeyelim.”</span></p>

  <p><span class="font4">“Etmeyeceğiz,” diye mırıldanmıştım tekrar sana sarılırken. “Asla etmeyeceğiz.”</span></p>

  <p><span class="font4">Hayır, seni kandırmıyordum, inanıyordum o anda söylediklerime ama öğleden sonra fedailer grubuyla karargâhta buluştuğumda bambaşka bir haletiruhiyeye bürünmüştüm.</span></p>

  <p><span class="font4">Bu fedai grubuyla üçüncü görüşmemdi. İlk temas, Şemsi Paşa’nın vurulmasının ardından Selanik’e döndüğümün beşinci günü yapılmıştı. İlk buluşmada sadece Basri Bey vardı.&nbsp;Evet, hayatta tanıdığım en iyi insandı Basri Bey. Ve yıllar sonra Trablusgarp’ta gözlerimin önünde hayata elveda diyecek&nbsp;efsanevi kumandan.</span></p>

  <p><span class="font4">Beyaz Kule’nin karşısındaki bahçelerden birinde görüşmüştük. Orta boylu, yapılı bir adamdı, açık kestane rengi gözlerinde, insana dostluk aşılayan bir sıcaklık vardı. Burnu&nbsp;inceydi ama gür bıyıklan bu kusurunu gizliyor, azametli bir&nbsp;ifade veriyordu yüzüne. İlk görüşmede kanım ısınmıştı o zamanlar kolağası rütbesinde olan Basri Bey’e. Yaz sıcağında,&nbsp;denizden esen ılık rüzgâra karşı soğuk biralarımızı içerken&nbsp;ikaz etmişti beni ilk kumandanım:</span></p>

  <p><span class="font4">“Cemiyet mensubu olmak başkadır, fedailer grubuna girmek başka. Burası harbin ön cephesidir. Verilen vazifeler çok daha mühim, çok daha tehlikelidir. Bak Şehsuvar kardeşim,&nbsp;çok gençsin, öldürmek mecburiyetinde kalabilirsin, daha fenası öldürülebilirsin.”</span></p>

  <p><span class="font4">“Çok mühim, çok tehlikeli, ölmek, öldürmek...” gibi kelimeler bir kulağımdan girip ötekinden çıkıyordu, öyle coşku doluydum ki, daha o an biri silahını çekip bütün mermilerini üzerime boşaltsa gam yemezdim. Biranın etkisi değil&nbsp;elbette, fedailer grubunun önemli bir kumandanın yanında&nbsp;olmak sarhoş ediyordu beni. Üstelik Atıf gibi mülazım değil,&nbsp;bir kolağası konuşuyordu karşımda.</span></p>

  <p><span class="font4">“Hepsine hazırım efendim.”</span></p>

  <p><span class="font4">Şöyle bir süzdü beni.</span></p>

  <p><span class="font4">“Düşünmeden konuşuyorsun, gençlik heyecanıyla karar veriyorsun...”</span></p>

  <p><span class="font4">“Yok efendim... Asla... Ben ne söylediğimi biliyorum. Kararlıyım.” &nbsp; &nbsp;</span></p>

  <p><span class="font4">Sağ elinin işaret parmağını kaldırarak susturdu beni.</span></p>

  <p><span class="font4">“İtiraz etme, şimdi evine git, iyice düşün taşın. Yarın sabah gene burada buluşalım. Gelmezsen, kızmam, korkak biri olduğunu da zannetmem, cemiyete böyle rapor da vermem.&nbsp;Başka bir alanda, başka bir vazifeyle katkı sağlarsın davamıza. Bize katılmak istediğinden emin olmalıyım, daha mühimi&nbsp;sen emin olmalısın. Tamam mı? Yarına kadar mühlet, kati kanaatini ver, öyle gel. Çünkü sonrası yok bunun, bir kere girdin&nbsp;mi dönüşü yok. Ne sen üzül, ne biz zor durumda kalalım...”</span></p>

  <p><span class="font4">İncinmiş, kırılmıştım, ne manaya geliyordu şimdi bu? Yoksa gözü tutmamış mıydı beni? Kabul, olduğumdan daha&nbsp;genç gösteriyordum ama bunun ne önemi vardı ki? Bedenimle, ruhumla bu davaya adamıştım kendimi. Hayal kırıklığı&nbsp;içinde döndüm evime. Zavallı, anacağım, “Neyin var Şehsuvar?” deyip kaygılandı yatıncaya kadar.</span></p>

  <p><span class="font4">O gece gözüme uykunun kırıntısı girmedi. Elbette attığım adımın neticesi üzerine tasa duymuyordum. Kararımı vermiştim bir kere. Ne zannediyorlardı ki beni? Gel geç akıllı bir&nbsp;maceracı mı? Ne olacaktı yani, vatan istibdadın altında inim&nbsp;inim inlerken kendi canımı mı düşünecektim? Önemli bir&nbsp;vazifenin ortasındayken, sarhoştum aydım, ben bu işten caydım deyip vaz mı geçecektim? O bitmek bilmeyen saatleri hiç&nbsp;unutamam, adeta bir cehennem azabıydı, sabahı nasıl iple&nbsp;çektiğimi anlatamam. En büyük korkum, kapısına kadar gelmişken, fedailer grubunun beni kifayetsiz bulması, bu kutsal&nbsp;vazife için gereken cesaret ve beceriye sahip olmadığımı düşünmeleriydi...</span></p>

  <p><span class="font4">Sonunda Kolağası Basri Bey’le buluşma vakti geldi çattı. Yüreğim ağzımda korka korka gittim bira bahçesine... Ya görüşmeye gelmezse? Bir daha buluşmayı bile gerekli görmemişse? Ama korkum boşunaydı, Basri Bey bir çitlembik ağacının altındaki masaya tek başına kurulmuş sabah kahvesini&nbsp;höpürdetiyordu. Yaklaştığımı fark edince, gözlerini yüzüme&nbsp;dikerek, şöyle bir ölçtü biçti beni. Ezikliğimi belli etmeden,&nbsp;karşısındaki iskemleye oturdum. Ee, verdin mi kararını demesini bekledim, hiç oralı değildi.</span></p>

  <p><span class="font4">“Ne içersin?” diye sordu.</span></p>

  <p><span class="font4">“Kahve,” diye kendiliğinden döküldü kelime ağzımdan. “Sade kahve.”</span></p>

  <p><span class="font4">Gülme lütfen, evet şekerli severim ama böyle mühim, böyle ciddi bir adamın yanında şekerli kahve isteyemedim&nbsp;işte. Tamam, şimdi düşününce çocukça geliyor... Öyleydim&nbsp;zaten... Yeterince olgun olsaydım, bugünkü aklım olsaydı,&nbsp;sadece kahveyi istediğim gibi söylemekle kalmaz belki de...&nbsp;Belki de... Bilmiyorum, orası hâlâ müphem. “Kusura bakma B</span><span style="text-indent: 0.4in;">asri Kumandanım, bütün gece düşündüm, bu iş bana göre değil, ben, sevgilimle Paris’e gideceğim,” der miydim, bundan hiç emin değilim. Neyse, Basri Bey garsona kahveyi söyledi, sonra müşfik bir ışıkla aydınlanan kahverengi gözlerini&nbsp;bana dikti.</span></p>

  <p><span class="font4">“Eee, ne diyorsun?”</span></p>

  <p><span class="font4">Aslında boşuna soruyordu, ne karar verdiğimi biliyordu zaten.</span></p>

  <p><span class="font4">“Ben aynı karardayım Kumandanım. Sizce de münasipse aranıza katılmak benim için büyük şeref olacak.”</span></p>

  <p><span class="font4">Yüzünü aydınlatan bir gülümseme belirdi kalın bıyıklarının altında.</span></p>

  <p><span class="font4">“Aramıza hoş geldin Şehsuvar kardeş...”</span></p>

  <p><span class="font4">Saatler boyunca çektiğim bütün o işkenceler, bütün o tereddütler, kendimi itham etmeler, hepsi bir anda sona ermişti.</span></p>

  <p><span class="font4">“Evet, artık sen de bizden birisin.” Ardından sesini biraz kısarak sordu: “Silahın var mı?”</span></p>

  <p><span class="font4">“Babamın bana hatıra bıraktığı bir Revolver var... Elim ona alışkındır...”</span></p>

  <p><span class="font4">“Tamam, işe yarıyorsa ne âlâ, yoksa bakarız çaresine... öğleden sonra atış talimine gideceğiz, bakalım nasılmış silahşorluğun?”</span></p>

  <p><span class="font4">İşlerin bu kadar hızlanması hoşuma gitmişti. Öğleden sonra atlı bir arabayla Selanik’in dışına çıktık. Şehri kuşatan&nbsp;yedi tepenin ardında, taşlık bir arazide durduk. Arabayı ve&nbsp;sürücüsünü orada bırakıp küçük bir vadiye yürüdük. Vakit&nbsp;ikindiye gelmesine rağmen ortalık cayır cayır yanıyordu. Yaşlı bir söğüdün gölgesine sığındık. Otuz metre kadar uzaklıktaki, taştan seti gösterdi Basri Bey.</span></p>

  <p><span class="font4">“Bu mesafe iyi mi?”</span></p>

  <p><span class="font4">“İyi,” dedim başımı sallayarak. “Biraz daha uzak olabilir.”</span></p>

  <p><span class="font4">İnanmayan gözlerle şöyle bir süzdü beni.</span></p>

  <p><span class="font4">“Önce bu mesafeyi bir tecrübe edelim de...”</span></p>

  <p><span class="font4">Sıcağa aldırmadan taştan sete yürüdü. Setin arkasından üç bira şişesi çıkardı, yan yana dizdi. Söğüdün gölgesine döndüğünde kan ter içinde kalmıştı. Fesini çıkarıp alnındaki ter&nbsp;damlacıklarını sildikten sonra eliyle şişeleri gösterdi.</span></p>

  <p><span class="font4">“Hadi bakalım, göster marifetini!”</span></p>

  <p><span class="font4">Sıcağın verdiği sıkıntı mı, imtihan ediliyor olmanın verdiği heyecan mı boğazım kupkuru olmuştu. Belimden Revolver’i çıkarırken, elimin belli belirsiz titrediğini fark ettim. Bu kötüydü işte. Rahmetli babamın sözlerini hatırladım.</span></p>

  <p><span class="font4">“Ne bileğinin sağlamlığı ne gözünün keskinliği, hiçbiri önemli değildir silah atarken, önemli olan sakin olmaktır.&nbsp;Tabancayı bedeninin bir uzvu gibi hissetmelisin, gerisi kendiliğinden gelir.”</span></p>

  <p><span class="font4">Derin derin soluk aldım, nefesimi tuttum, Revolver’i omzumun hizasına kadar kaldırdım, en sağdaki şişeye nişan aldım. Gez, göz, arpacık, uzatmadan bastım tetiğe, silahın&nbsp;patlama sesine, bir şişe kırılması eşlik etti. Bir daha bastım,&nbsp;tetiğe, ikinci şangırtı, üçüncüsünde de aynı netice. Sanki sıcak kaybolmuş, serin bir rüzgâr çıkmış gibi rahatlamıştım.</span></p>

  <p><span class="font4">“Aferin!” diye söylendi Basri Bey. “Üçte üç. Şimdi hedefleri küçültelim biraz...”</span></p>

  <p><span class="font4">Taş sete yönelirken,</span></p>

  <p><span class="font4">“Ben halletsem...” diyecek oldum.</span></p>

  <p><span class="font4">Kati bir ifadeyle başını salladı.</span></p>

  <p><span class="font4">“Herkes kendi işine baksın. Senin vazifen hedefi vurmak.”</span></p>

  <p><span class="font4">Bu kez üç küçük konserve kutusunu kırılan şişelerin yerine koydu.</span></p>

  <p><span class="font4">“Ne duruyorsun?” dedi uzun adımlarla söğüdün gölgesine dönerken. “Şu konserveleri de devir bakalım.”</span></p>

  <p><span class="font4">Hiç acele etmedim. “Silah atarken en büyük düşmanın kendine duyduğun güvendir,” diyen babamı hatırladım&nbsp;yine. “Hedefin ister bir taş olsun, ister bir kuş, asla küçümseme, başaracağından asla emin olma. Bir yanın hep temkinli&nbsp;olsun, hafif kaygılı.”</span></p>

  <p><span class="font4">İlk kez tetiğe basacakmış gibi dikkatle yeniden doğrulttum Revolver’i. Üç kez bastım tetiğe, üç konserve kutusu da ardı ardına uçuverdi havaya. Basri Bey’in gözlerindeki tereddüdün tümüyle kaybolduğunu gördüm.</span></p>

  <p><span class="font4">“Söyledikleri kadar varmış, rahmetli Emrullah Bey iyi yetiştirmiş seni.”</span></p>

  <p><span class="font4">Böyle söylemesine rağmen yaptığımız talimi kâfi bulmamış olacak ki, iki düzineye yakın fişek yaktırdı bana, Allah’a şükür ikisi hariç hepsi buldu hedefini kurşunlarımın. Ancak&nbsp;bu neticeden sonradır ki, elimi dostça sıktı.</span></p>

  <p><span class="font4">“Cesaretin de, atıcılığın kadar iyiyse, cemiyet iyi bir silahşor kazandı demektir.” İtimat dolu bakışlarını gözlerime dikerek sabah söylediği sözleri tekrarladı. “Aramıza hoş geldin&nbsp;</span><span class="font4" style="text-indent: 0.4in;">Sehsuvar Sami.” Ama sesi artık daha inançlıydı, daha samimi. Arabaya dönerken sanki kırk yıllık ahbap gibi senli benli olmuştuk. Ailemden konuşmaya başladık. Babamın ölümünün sonra annemin neler hissettiğini, çektiğimiz güçlükleri sordu. Sanki bir ağabey gibi özel meselelerimle alakadar&nbsp;oldu. Elbette senden bahsetmedim, o da sormadı zaten. Leon&nbsp;Dayı’nın avukatlık yazıhanesinde çalıştığımdan haberdardı&nbsp;ama seninle aramızdaki münasebeti bilmiyordu. Selanik’e&nbsp;döndüğümüzde, “Yakında seni arayacağım,” dedi. Ama aralara Resneli Niyazi’ye kuryelik meselesi girdi. Senin, bana Voltaire’in</span> <span class="font4" style="text-indent: 0.4in; font-style: italic;">Candide ya da İyimserlik</span> <span class="font4" style="text-indent: 0.4in;">kitabını verdiğin o güne&nbsp;kadar görüşmemiştik Kolağası Basri Bey’le.</span></p>

  <p><span class="font4">O gün senden ayrıldıktan sonra bana bildirilen adrese gittim. Cemiyet tarafından sahte kimlikle kiralanan, güya&nbsp;Tütün ticareti yapılacak olan küçük bir yazıhaneydi burası.&nbsp;Basri Bey yalnız değildi içeride, ince uzun, kömür gibi kara&nbsp;kaşlı, kara bıyıklı, kıvırcık saçlı bir zabit vardı yanında: Evet,&nbsp;bugün otele gelen Mehmed Esad... Görür görmez küçümsenerek baktı elimde duran Voltaire’in kitabına.</span></p>

  <p><span class="font4">“İdadiye çevirdiler,” burayı diye mırıldandı. “Bize dövüşecek adamlar lazım, onlar çoluk çocuk yolluyor.”</span></p>

  <p><span class="font4">Mülazımdı Mehmed Esad; asker olduğu için kendini benden daha üstün görüyordu. Daha önce de işitmiştim bu tartışmayı. Aslında, Fransız Ihtilali’nin yüzüncü yılında, yani 1889 senesinde İttihad-ı Osmanî adıyla kurulan cemiyetin,&nbsp;ancak 1906’da askerlerin arasında taraftar bulmasıyla hakiki&nbsp;bir güç haline geldiği iddia ediliyordu. Zannederim Mehmed&nbsp;Esad da bu fikre inanan alıklardan biriydi. Birlikte ölüme,&nbsp;öldürmeye gideceğimiz dava arkadaşımın gösterdiği bu kabalık canımı sıkmıştı. Neredeyse bütün hevesim kaçacaktı...&nbsp;Allahtan yardımıma Basri Bey yetişti.</span></p>

  <p><span class="font4">“Rahat bırak delikanlıyı Mehmed,” diye ikaz etti. Elimdeki kitaba göz attı. “Hem ne var? Voltaire okuyor, fena mı?”</span></p>

  <p><span class="font4">Hiç umursamadan omuz silkti Mehmed.</span></p>

  <p><span class="font4">“Kitap okuma vakti geçti kumandanım, artık silaha sarılma vakti.”</span></p>

  <p><span class="font4">Sen ona aldırma gibilerden sevecen bir bakış attı bana kumandanımız.</span></p>

  <p><span class="font4">“Silahlarımıza sarılacağız zaten,” dedi kaba zabite dönerek. “Ama muvaffak olmak için önce iyi etüd yapmamız lazım.”</span></p>

  <p><span class="font4">Kibirli mülazım da en az benim kadar merakla bakmıştı bu aklıselim askere.</span></p>

  <p><span class="font4">Eliyle masayı gösterdi kumandanımız.</span></p>

  <p><span class="font4">“Lütfen oturun arkadaşlar.”</span></p>

  <p><span class="font4">Mehmed Esad, sanki bulaşıcı bir hastalığım varmışçasına, iskemlesini çekerek mümkün olduğunca uzağa oturdu benden.</span></p>

  <p><span class="font4">“Evet, bir suikast ihbarı aldık. Şemsi Paşa’nın Arnavut fedailerinden ikisi, cemiyetin ileri gelenlerini vurmayı planlıyormuş. Şemsi Paşa’nın mezarının başında,</span> <span class="font4" style="font-style:italic;">Kur’an</span> <span class="font4">üzerine intikam yemini etmişler. Bu işin tevatür kısmı, bence sarayın&nbsp;direktifiyle harekete geçiyorlar. Evet, Şemsi Paşa vurulduktan iki gün sonra alınmış bu karar, planı, programı o günlerde yapılmış. Anlayacağınız ok yaydan çıkmış. Ve siyasetten&nbsp;zerre kadar anlamayan bu avanak silahşorlar, Şemsi Paşa’ya&nbsp;bir sadakat nişanesi olarak tetiğe basmakta tereddüt etmeyecekler. Hedefteki kişi de Talat Bey.”</span></p>

  <p><span class="font4">Küstah zabitle birlikte ben de irkildim oturduğum iskemlede.</span></p>

  <p><span class="font4">“Evet, mühim bir hedef seçmişler kendilerine. Nasıl ki biz Şemsi Paşa’yı vurarak isyanın bastırılmasını önlediysek,&nbsp;onlar da Talat Paşa’yı, yani cemiyetin beynini ortadan kaldırarak inkılabı zayıf düşürmek istiyorlar. Onların bu menfur&nbsp;amaçlarının gerçekleşmesine müsaade edemeyiz. Talat Bey&nbsp;için hazırladıkları o soğuk mezara onları gömmek boynumuzun borcudur.”</span></p>

  <p><span class="font4">Daha ben neler olup bittiğini anlamaya çalışırken Mehmed Esad vaziyeti kavramıştı.</span></p>

  <p><span class="font4">“Kimmiş bu herifler?”</span></p>

  <p><span class="font4">Kahverengi deri çantasından bir zarf ile bir kroki çıkardı Basri Bey.</span></p>

  <p><span class="font4">“Yanık Halid ile Kısır İsmail...” Zarfın içinden çıkardığı bir fotoğrafı uzattı. “Adamlar bunlar işte.”</span></p>

  <p><span class="font4">Mülazım çevik bir hareketle kaptı fotoğrafı. Önce ilgiyle baksa da gitgide merakı azaldı, sonra da masanın üzerine bıraktı.</span></p>

  <p><span class="font4">“İkisini de tanımıyorum, herhalde hiç karşılaşmadım bu zibidilerle.”</span></p>

  <p><span class="font4">Bu defa ben uzandım fotoğrafa.</span></p>

  <p><span class="font4">“Sen nereden tanıyacaksın Kâtip Çelebi?” diye sataştı bana. “Boşuna yorma aklını, çıkaramazsın bu herifleri...”</span></p>

  <p><span class="font4">Aldırmadım, anlaşılan bir müddet böyle gidecekti bu zabitle münasebetimiz. Üç kişi vardı fotoğrafta ama biraz dikkatli bakınca, ortadaki kişinin üzerindeki giysilerden Bulgar komitacısı olduğunu anladım. Sağ gözünün birkaç santim&nbsp;üzerindeki kanlı, kara delik, öldürülmüş olduğunu gösteriyordu. Namlı bir eşkıya olmalıydı ki, Şemsi Paşa’nın iki silahşoru bir gurur vesilesi olarak almışlardı öldürdükleri adamın&nbsp;cesedini aralarına. Ama daha tuhafı bu iki silahşor hiç de yabancı görünmedi gözüme. Özellikle kısa boylu olanı, yüzünün yarısı yanık izleriyle dolu olanı...</span></p>

  <p><span class="font4">“Ben bunlarla nerede karşılaştım?” diye mırıldandım. “Evet, evet hatırlıyorum gördüm ben bu herifleri...”</span></p>

  <p><span class="font4">Basri Bey merakla gözlerini yüzüme dikmişti ama nobran zabit hiç inanmamıştı sözlerime.</span></p>

  <p><span class="font4">“Rüyanda görmüşsündür evladım, senin mektebin önünden geçmez bu sergerde takımı...”</span></p>

  <p><span class="font4">Gitgide daha çok canımı sıkıyordu bu adam ama kendimi tuttum, tekrar baktım fotoğrafa.</span></p>

  <p><span class="font4">“Manastır’da...” Evet, hatırlamıştım. Basri Bey’e bakarak tekrarladım. “Evet Manastır’da gördüm onları... Şemsi Paşa’nın vurulduğu yerde...”</span></p>

  <p><span class="font4">Kumandanımız anlamaya çalışıyordu ama mülazım alaycı bir ifadeyle başını salladı.</span></p>

  <p><span class="font4">“Atıf’ın yanındaydım deme şimdi...”</span></p>

  <p><span class="font4">Söylememem lazımdı ama tecrübesizlik işte, daha fazla çenemi tutamadım.</span></p>

  <p><span class="font4">“Elbette yanındaydım, eğer onun başına bir iş gelseydi, Şemsi Paşa’yı ben vuracaktım...”</span></p>

  <p><span class="font4">Abartılı bir kahkaha koyuverdi.</span></p>

  <p><span class="font4">“Atma be birader, sen kim Atıf’ın yanında olmak kim?” Ciddileşerek Basri Bey’e döndü. “Yapacağımız iş çok mühim,&nbsp;üçüncü kişi olarak böyle hayalci gençleri yanımıza almak&nbsp;doğru mu?”</span></p>

  <p><span class="font4">Buz gibi bir ifade belirdi kumandanımızın yüzünde.</span></p>

  <p><span class="font4">“Belki de seni almamamız lazım.” Oturduğu yerden Mehmed Esad’a eğildi. “Geldiğinden beri takılıp duruyorsun Şehsuvar’a. Ne biliyorsun onun geçmişi hakkında? Tanıyor musun bu kardeşimizi?”</span></p>

  <p><span class="font4">Şaşırmıştı küstah zabit.</span></p>

  <p><span class="font4">“Ama kumandanım,” diye toparlamaya çalıştı.</span></p>

  <p><span class="font4">“Aması maması yok Mehmed, bizi cemiyet seçti. Bizler belli vasıflara sahip olduğumuz için buradayız. Cemiyet, seni&nbsp;de, beni de, Şehsuvar’ı da çok iyi tanıyor. Bizi buluşturduğuna göre bir sebebi olmalı. Yok, ben cemiyete güvenmiyorum&nbsp;diyorsan o başka. Yaz maruzatını, arz edeyim Merkez-i Umumiye’ye...”</span></p>

  <p><span class="font4">Suratı düştü bizim cakalı mülazımın.</span></p>

  <p><span class="font4">“Estağfurullah, olur mu öyle şey. Yani ben...”</span></p>

  <p><span class="font4">Basri Bey dinlemiyordu artık.</span></p>

  <p><span class="font4">“Bizim aramızdaki en önemli husus itimattır. İcabında, senin için canımı verebilmeliyim, sen de Şehsuvar için. Şehsuvar da benim için. Şimdi sen, dava arkadaşına itimat etmediğini mi söylüyorsun?”</span></p>

  <p><span class="font4">Pişkinliğe vurdu Mehmed.</span></p>

  <p><span class="font4">“O kadar değil canım, latife ettim biraz.”</span></p>

  <p><span class="font4">“Bu konularda latife olmaz. Hele bizim aramızda hiç olmaz. Bu tür lakırdıları bir daha duymak istemiyorum. Anlaşıldı mı?”</span></p>

  <p><span class="font4">Cüretkâr gülümsemesi yılışmaya dönüşen mülazım.</span></p>

  <p><span class="font4">“Anlaşıldı kumandanım,” diye toparlandı. “Siz nasıl emredersiniz.”</span></p>

  <p><span class="font4">Mesele kapanmış gibi görünüyordu ama şimdi de bende derin bir itimatsızlık uyanmıştı. Biliyordum ki, baş başa kaldığımızda yine maraza çıkaracaktı bu kendini bilmez asker.&nbsp;Nasıl olacaktı bu iş? İtiraz etmedim tabii, oluruna bıraktım.&nbsp;Bazen bizim çabamıza ihtiyaç kalmadan hayat çözerdi meseleleri.</span></p>

  <p><span class="font4">Suikast düzenleyeceğimiz Arnavutların kaldıkları evlerin krokisi üzerinde çalıştık o gün, hangi sokaktan, hangi saatlerde geçiyorlar, hepsini tek tek anlattı Basri Bey. Ama bu kâfi&nbsp;değildi, yarın buluşup tatbikat yapacaktık, ertesi gün de vazifeyi tamamlayacaktık... Evet, yakında ikinci kez insan avına&nbsp;çıkacaktım. Öldürmek için silahımı doğrultacak, kurbanımın gözüne bakacak ve tetiğe basacaktım. Katil mi olacaksın&nbsp;demiştin ya, bu defa hakikaten katil olacaktım.</span></p>
</body>
</html>
