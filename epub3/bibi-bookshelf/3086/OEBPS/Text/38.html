<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="egv38">“Harbe girdiğimiz filan yok.”</a><br /></h2>

  <h2><span style="font-weight: bold; text-indent: 0.4in;"><br /></span></h2>

  <p><span class="font4" style="font-weight:bold;font-style:italic;">İyi Akşamlar Ester, (11. Gün, Akşam)</span></p>

  <p><span class="font4" style="font-weight:bold;font-style:italic;"><br /></span></p>

  <p><span class="font4">Yanılmamışım Ester. Kaygılarımda haklıymışım. Biliyordum zaten, hiçbir zaman bu kadar rast gitmezdi işler. Biliyordum, mutlaka bir çapanoğlu çıkardı bunun altından. Ama itiraf etmeliyim ki, bu kadarını, ben de beklemiyordum. Büyük bir sürpriz, sarsıcı bir heyecan ve yeniden doğan umut...&nbsp;Evet, birileri bu gece, kâbusumu hakikat kıldı. Şu sıklıkla gördüğüm karabasandan söz ediyorum. Şu tiyatroda geçen ürkütücü rüyadan... Bak yine dağıttım... Evet, sakinleşmeliyim,&nbsp;bu akşamdan itibaren başıma gelenleri sırasıyla yazmalıyım&nbsp;sana.</span></p>

  <p><span class="font4">Akşam yemeğini otelde yemiştim. Biraz da geç inmiştim aşağıya, sanırım insanlara tahammül edemiyorum artık.&nbsp;Ancak üç masası dolu olan restoranın kuytu bir köşesine çekilip karnımı doyurmuştum. Yanımdaki aralık pencereden&nbsp;hoş bir serinlik sızıyordu içeriye. Yemeğimi bitirdikten sonra yürümek istedim; temiz havayı içime çekip, bacaklarımı&nbsp;açmak, bu şahane sonbahar gecesinin tadını çıkarmak. Çok&nbsp;uzaklaşmak niyetinde değildim aslında. Amerikan Konsolosluğu’nun önünden geçip, 6. Belediye Dairesi’nin oradan&nbsp;yukarı vurarak Tünel meydanına çıkmak, kafelerden birinde kahve keyfi yapmak... Evet, böyle kısa bir yürüyüş düşünmüştüm ama olmadı...</span></p>

  <p><span class="font4">Dışarı çıktığımda hiçbir tuhaflık yoktu aslında. Ama Kroker Otel’in önüne gelince birilerinin beni izlediği vehmine kapıldım. Güya Kroker Otel’in vitraylı camlarına bakıyormuş gibi yaparak geriye döndüm, hayır kimse yoktu. Sadece&nbsp;Pera Palas’ın önünde ışıkları yanan bir otomobil duruyordu.&nbsp;Olabilirdi, her gün onlarca otomobil durup kalkardı kapıdan.&nbsp;Yani şüphe uyandıracak bir vaziyet yoktu caddede. Belki de&nbsp;Kroker Otel’le alakalı kötü hatıralarım olduğu için bu hisse&nbsp;kapılmıştım.</span></p>

  <p><span class="font4">Neyse, işte, Kroker Otel’in küf ve kan kokan bodrumunda geçirdiğim o korkunç yedi günün ruhumda bıraktığı tesirin&nbsp;etkisiyle takip edildiğimi zannetmiştim. İşgal İstanbul’unun&nbsp;tekinsiz sokaklarında yürüdüğüm zamanları hatırlamış olmalıydı şuuraltım. Kendimi böyle teskin ederek adımlarımı&nbsp;sürdürdüm ama elli metre kadar gittikten sonra yaklaşan bir&nbsp;motor gürültüsü işittim. Elbette umursamadım, bu caddeden&nbsp;günün her saatinde otomobiller geçerdi. Birkaç adım daha&nbsp;atmıştım ki, acı bir fren sesiyle irkildim. Daha ne oluyor dememe kalmadan, bir arabanın yanımda durduğunu fark ettim, aynı anda kapıları açıldı, yüzleri maskeli iki kişi üzerime&nbsp;atladı. Birinin suratına yumruğu yerleştirdim ama yeterince&nbsp;çevik davranamadım, öteki herif, kafama sert bir cisimle vurdu. Başım döndü, kusacak gibi oldum, sonra ortalık karardı.</span></p>

  <p><span class="font4">Uyandığımda bir iskemlede otururken buldum kendimi. Gözlerim siyah bir kumaşla bağlanmıştı ama ellerim serbestti. Kumaşı çıkarmak istedim.</span></p>

  <p><span class="font4">“Unutmuşsun,” diyen bir ses duyuldu aynı anda. “Unutmuşsun Şehsuvar. Biz çöz demeden o bağı çıkaramazsın.”</span></p>

  <p><span class="font4">Bu sesi daha önce de işitmiştim, hem de defalarca ama kim olduğunu çıkaramadım.</span></p>

  <p><span class="font4">“Sadece yemin şartlarını unutsan yine affedilebilirdi ama sen cemiyete dair her şeyi unutmuşsun...”</span></p>

  <p><span class="font4">Neler oluyordu? Neden bahsediyordu bu adam?</span></p>

  <p><span class="font4">“Çıkarabilirsin gözbağını.” &nbsp; &nbsp;</span></p>

  <p><span class="font4">Siyah kumaşı çözdüm. Işıktan gözlerim kamaştı. Kafalarına siyah kukuletalar geçirmiş, siyah pelerinler içinde üç adam oturuyordu karşımdaki üç koltukta. Bir sahnedeydik,&nbsp;bir tiyatro sahnesinde, tıpkı rüyamdaki gibi, sadece seyirciler yoktu, evet gülkurusu koltuklar bomboştu. Eminim sen&nbsp;de çıkıp gelmeyecektin bir yerlerden. Ama dekor neredeyse&nbsp;aynıydı. Üstelik tanıyordum da bu mekânı... Evet, evet, hiç&nbsp;şüphem yok, defalarca oyun seyrettiğim, Şehzadebaşı’ndaki&nbsp;Ferah Tiyatrosu’ndaydık.</span></p>

  <p><span class="font4">“Yemin etmiştin,” dedi aşina olduğum sesin sahibi. Pelerinin altından çıkardığı eliyle, masanın üzerini göstererek sürdürdü&nbsp;sözlerini.</span> <span class="font4" style="font-style:italic;">“Kur’an,</span> <span class="font4">silah ve bayrak üzerine yemin etmiştin! Vatan için, hürriyet için, kardeşlik, eşitlik ve adalet için kanının&nbsp;son damlasına kadar mücadele edeceğine söz vermiştin.”</span></p>

  <p><span class="font4">Fransızların dejavu dedikleri durumu yaşıyordum. Yoksa yine rüya mı görüyordum?</span></p>

  <p><span class="font4">“Evet, Selanik Maarif Müdürü, Baş Muallim Emrullah’ın oğlu, cemiyetimizin 1117 numaralı üyesi Şehsuvar Sami, neden yeminine sadık kalmadın?”</span></p>

  <p><span class="font4">Hayır, rüya değildi, adamlar son derece ciddiydi. Başımın ağrısını o anda hissettim, derinden derine zonkluyordu ensemde bir yer. Elimi başımın arkasına götürecek oldum, sertçe ikaz etti:</span></p>

  <p><span class="font4">“Soruma cevap ver! Söyle, neden bozdun yeminini? Neden cemiyete, davana, silah arkadaşlarına ihanet ettin.”</span></p>

  <p><span class="font4">“Ben kimseye ihanet etmedim,” dedim elimi, başımın zonklayan yerine götürürken. “Ortalıkta bir dava kalmamıştı&nbsp;ki ihanet edeyim.”</span></p>

  <p><span class="font4">Başım yarılmamıştı ama ceviz büyüklüğünde bir şiş vardı. Birden vaziyeti anladım. Bir imtihandı bu. Mehmed Esad hâlâ emin değildi benden. Bir tiyatro düzenlemişlerdi. İşte&nbsp;o an benliğimi ele geçiren korkudan sıyrıldım. Bu vaziyeti&nbsp;gayriciddi görmeye başladım, hatta düpedüz komik gelmeye&nbsp;başladı. Ama pelerininin içindeki adam kendini rolüne kaptırmış, adeta bir yargıç edasıyla oyunu sürdürüyordu.</span></p>

  <p><span class="font4">“Yani inancını kaybettin.”</span></p>

  <p><span class="font4">Acıyla gülümseyerek başımı salladım.</span></p>

  <p><span class="font4">“Hayır, ben inancımı yitirmedim, cemiyetimiz mağlup oldu. Evet, hem ülke sathında hem beynelmilel alanda korkunç bir hezimete uğradık.” Bakışlarım masanın üzerindeki&nbsp;tabanca,</span> <span class="font4" style="font-style:italic;">Kur’an</span> <span class="font4">ve bayrağa kaydı. “Verdiğim söze, ettiğim yemine sonuna kadar sadık kaldım. Senelerce bu idealler için&nbsp;dövüştüm, kan akıttım, kanımı akıttılar. Ama mağlup olduk,&nbsp;İttihat ve Terakki Cemiyeti bitti. İnkar edecek değilim, bu neticede benim de payım var. Fakat bana gelinceye kadar, sayısız insan var suçlanacak.”</span></p>

  <p><span class="font4">Bir an tereddüt etti pelerinli sorgucu ama çok sürmedi.</span></p>

  <p><span class="font4">“Peki, cemiyet toparlanacak olsa,” diyerek güya beni tongaya düşürecek yemi attı. “Yeniden başlayacak olsak...”</span></p>

  <p><span class="font4">Bu adamlar ya hakikaten aptaldı ya da beni hiç tanımamışlardı. Sinirimden gülmeye başladım.</span></p>

  <p><span class="font4">“Niye gülüyorsun?” diye ikaz etti adam. “Ne var bunda gülecek?”</span></p>

  <p><span class="font4">“Kusura bakmayın ama bu çok saçma değil mi? Kafasına vurup bayıltarak getirdiğiniz bir adama, gizli örgüt üyeliği&nbsp;teklif ediyorsunuz...” Kısa bir suskunluk oldu. “Ben İttihat ve&nbsp;Terakki’ye gönüllü olarak katıldım. Ama siz, beni zorla getirdiniz buraya. İstemediği halde, cemiyete soktuğunuz birine&nbsp;nasıl itimat edeceksiniz?” Sanki yüzlerini görüyormuş gibi&nbsp;tek tek baktım siyah pelerinli üç adama. “Anlamıyor musunuz, bu mesele bitti beyler. Artık İttihat ve Terakki diye bir&nbsp;cemiyet yok. Eğer vatan için mücadele etmek istiyorsanız,&nbsp;cumhuriyete destek verin. Zaten bizim gayemiz de böyle bir&nbsp;idare kurmak değil miydi?”</span></p>

  <p><span class="font4">“Ama onlar arkadaşlarımızı katletti,” diye bağırdı ortadaki adam. “Kara Kemal’i öldürdüler... Bir zamanlar senin birlikte çalıştığın adamı. En yakın silah arkadaşını öldürdüler...”&nbsp;Birden başındaki kukuletayı çıkardı. Hayretten ağzım açık&nbsp;kalmıştı. Karşımda bizim Fuad duruyordu. Evet, belki de hayattaki tek dostum, kardeşten öte sevdiğim, arkadaşım Fuad.&nbsp;Deminden beri tanımaya çalıştığım bu ses onundu. Yine de&nbsp;emin olamadım. Hafifçe açılmış saçlarına, kırçıllaşmış bıyıklarına bakarak mırıldandım:</span></p>

  <p><span class="font4">“Fuad! Fuad kardeşim, sen misin?”</span></p>

  <p><span class="font4">Hayır, ne gülümsedi ne de benim gibi hızla yaşlanmaya başlayan yüzünde bir yumuşama meydana geldi.</span></p>

  <p><span class="font4">“Benim Şehsuvar, evet benim. Bu kadar kayıtsız, bu kadar vurdumduymaz olmana dayanamayıp geldim. Farkında değil misin Şehsuvar, bir şeyler yapmamız lazım. Farkında&nbsp;değil misin, bizi öldürüyorlar. Tek, tek, hem de buldukları&nbsp;her yerde...”</span></p>

  <p><span class="font4">O konuşurken, nasıl yani, Mehmed Esad’la birlikte mi çalışıyor eski arkadaşım diye geçiriyordum aklımdan. Beni&nbsp;sınamak için eski arkadaşımı mı yollamışlardı? Boşuna değilmiş, Mehmed Esad’ın, bugün Fuad’ı sorması.</span></p>

  <p><span class="font4">“Susacak mıyız? Daha ne kadar sessiz kalacağız bu zulme?”</span></p>

  <p><span class="font4">Evet, kışkırtmak istiyordu beni, samimi fikirlerimi, hakiki maksadımı öğrenmek istiyordu. Umurumda değildi, ama seni bulma ihtimalimi kaybetmemek için gereken sözleri&nbsp;söyledim.</span></p>

  <p><span class="font4">“Fevkalade günlerden geçiyoruz Fuad,” dedim sakin bir sesle. “Tarih yeniden yazılıyor. Büyük hatalar yapılabilir bu&nbsp;dönemlerde. Beklemeliyiz, Ankara’dakiler de anlayacaklardır bu işin böyle gitmeyeceğini. Biraz zaman...” Samimi bir&nbsp;gülümseme takındım. “Sahi yahu, sen nasılsın? Nerelerdeydin bunca sene?”</span></p>

  <p><span class="font4">Hayal kırıklığına uğramış gibiydi.</span></p>

  <p><span class="font4">“Beni boşver şimdi. Sen bu işte yokum mu diyorsun yani.”</span></p>

  <p><span class="font4">İsyan edercesine, ellerimi yana açtım.</span></p>

  <p><span class="font4">“Hangi iş Fuad, anlamıyor musun, bitti. Cemiyet filan yok artık. Olanları da Gazi Paşa bitirdi. Evet, artık kimse müsaade&nbsp;etmez size. Daha seneler önce, Kara Kemal’i uyarmış Mustafa&nbsp;Kemal. İktidarı kimseyle paylaşmam demiş lisanı münasiple.&nbsp;Daha İstiklal Harbi sürerken, daha cumhuriyet kurulmadan&nbsp;önce, daha bu kadar kuvvetli değillerken... İzmir Suikastı’nın&nbsp;neticelerinden haberin yok mu senin? Takip etmiyor musun&nbsp;olanı biteni? Koca Kâzım Karabekir’i asacaklardı az daha. Yok&nbsp;Fuadcım, lüzumsuz maceraya girmenin manası yok. Görmüyor musun İttihat Terakki filan kalmadı artık...”</span></p>

  <p><span class="font4">Asabi asabi soludu burnundan.</span></p>

  <p><span class="font4">“Niye onlarla görüşüyorsun o zaman? Neden eski arkadaşlarla buluşuyorsun?”</span></p>

  <p><span class="font4">Cezmi’den mi bahsediyordu acaba? Başka kimden olacak? Ne kadar hatalı davranmıştım emekli binbaşıyla buluşarak,&nbsp;bak hâlâ sürüyordu tesiri.</span></p>

  <p><span class="font4">“Biliyorsun, rahmetli Cezmi eski arkadaşımızdı. Hatta seninle birlikte tanışmıştık. 31 Mart Ayaklanmasında... Şehzadebaşı’ndaki evde... Hatırlıyorsun değil mi? Ne zamandır&nbsp;görmüyordum o sebepten gittim evine...”</span></p>

  <p><span class="font4">Sanki beni işitmiyormuş gibiydi.</span></p>

  <p><span class="font4">“Cezmi’den bahsetmiyorum,” diye çıkıştı. “Cezmi zavallının biriydi, kafayı üşütmüştü. Mehmed Esad’la buluşmanızdan bahsediyorum. Madem cemiyet bitti, niye görüşüyorsun o eski ittihatçıyla?”</span></p>

  <p><span class="font4">Hoppala, işte bu enteresandı. Kartları açık oynamaya mı başlamıştı Fuad? Yoksa Mehmed Esad hakkında ne düşündüğümü mü öğrenmek istiyorlardı? Belki de ne kadar ketum&nbsp;olduğumu anlamaya çalışıyorlardı.</span></p>

  <p><span class="font4">“Evet, eski ittihatçı ama aynı zamanda eski arkadaşım. Eski ittihatçı olması beni alakadar etmiyor, eski ahbabım&nbsp;olduğu için buluşuyorum. Biliyorsun, sen Basri Bey’in grubuna katılmadan önce Mehmed Esad bizimleydi. Şimdi de&nbsp;rakı içip eski günlerden bahsediyoruz. İstersen bir gün sen&nbsp;de gel. Hep birlikte sohbet ederiz. Fakat, sana şu kadarını söyleyeyim, Mehmed’in o taraklarda bezi yok. Hatta hükümetin&nbsp;siyasetini beğendiğini bile söyleyebilirim.”</span></p>

  <p><span class="font4">Kuşkuyla bakıyordu.</span></p>

  <p><span class="font4">“Yani senden bir talebi olmadı?”</span></p>

  <p><span class="font4">Yalanımı kararlılıkla sürdürdüm.</span></p>

  <p><span class="font4">“Olmadı, ne isteyebilir ki benden? İş ortaklığı filan mı?”</span></p>

  <p><span class="font4">Hayır, inanmıyordu anlattıklarıma, Mehmed Esad’la aramızda geçenlerden haberdardı. Hepsi el birliği yapmış, beni sınıyorlardı. Takdire şayandı, devletin gizli emniyet teşkilatı&nbsp;da böyle çalışmalıydı. Ama benim renk verecek halim yoktu.&nbsp;Gülerek, kukuletalı iki adamını işaret ettim.</span></p>

  <p><span class="font4">“Bu arkadaşlar hep böyle mi oturacaklar?”</span></p>

  <p><span class="font4">Ciddiyetini hiç bozmadı Fuad.</span></p>

  <p><span class="font4">“Cemiyete katılmayacağına göre, arkadaşlarımızın yüzünü niye gösterelim ki sana?”</span></p>

  <p><span class="font4">Tartışmaya niyetim yoktu, hemen çark ettim.</span></p>

  <p><span class="font4">“Kesinlikle haklısın ama seni gördüğüme sevindim. Tabii bütün bu tiyatroya gerek yoktu. Madem biliyordun Pera Palas’ta kaldığımı, bir gün uğrayabilirdin bana. Hatta uğramalısın, yemek yeriz birlikte, eski günleri yâd ederiz.”</span></p>

  <p><span class="font4">Şeytani bir parıltı geçti mavi gözlerinden.</span></p>

  <p><span class="font4">“Seni buradan sağ salim göndereceğimize mi inanıyorsun?”</span></p>

  <p><span class="font4">“Getirirken pek misafirperver değildiniz ama gönderirken daha kibar davranacağınızdan eminim.” Bakışlarım yine masanın üzerindeki Revolver’e kaydı. “Sana hiçbir zararı olmayan eski dostunu vuracağını zannetmem. Ne o kadar akılsızsın ne de merhametsiz.”&nbsp;&nbsp;&nbsp;&nbsp;</span></p>

  <p><span class="font4">Son cümleyi söylerken iğneleyici bir tonda konuşmuştum.</span></p>

  <p><span class="font4">“Kusura bakma,” dedi bakışlarını kaçırarak. “Karşı koymasaydın, sana vurmayacaktık... Adamın burnunu kırmışsın, kanı durdurana kadar akla karayı seçtik.”</span></p>

  <p><span class="font4">Elim bir kez daha enseme kaydı, yumru hâlâ büyüyordu.</span></p>

  <p><span class="font4">“Eh sizinkiler de fena değildi. Neyse, canınız sağ olsun, biz sert adamlarız, olacak o kadar.” Muhabbetle baktım eski dostuma. “Ama seni tekrar görmek isterim. Sahiden sevindim&nbsp;tekrar karşılaştığımıza...” Bakışlarım bulunduğumuz mekânın içinde gezindi. “Ferah Tiyatrosu’nu nasıl ayarladınız?&nbsp;Eski bir ittihatçı mı işletiyor yoksa burayı?”</span></p>

  <p><span class="font4">Gururla güldü.</span></p>

  <p><span class="font4">“Sen küçümsüyorsun ama her yerde adamlarımız var hâlâ.”</span></p>

  <p><span class="font4">Kalkmak istedim, eliyle oturmamı işaret etti, sonra yanındaki meçhul şahıslara döndü.</span></p>

  <p><span class="font4">“Bizi yalnız bırakır mısınız?”</span></p>

  <p><span class="font4">Otoritesi o kadar kuvvetliydi ki, adamlar sözünü ikiletmediler bile; seyirci tarafından pek alkışlanmamış iki mutsuz oyuncu gibi ayaklarını sürükleyerek ayrıldılar sahneden.</span></p>

  <p><span class="font4">“Mahinur’u buldun mu?” diye atıldım adamlar perdenin arkasında kaybolurken. “En son onları Selanik’ten getirmenin derdindeydin. 1923’teki mübadelede geldiler mi?”</span></p>

  <p><span class="font4">Yüzü allak bullak olmuştu.</span></p>

  <p><span class="font4">“Yok be Şehsuvar, Mahinur’u bulamadım. Ne onu ne de ailesini. 1915 senesinde Selanik’ten yola çıkmışlar. Evet babası, Naki Dayı, annesi Mevlide Teyze, kız kardeşi, Mahperi’yle&nbsp;birlikte... Çıkış, o çıkış, bir daha ne gören olmuş ne duyan...”&nbsp;Derinden bir iç geçirdi. “Makedonya’da bir köye yerleşmişlerdir diye umut etmekten başka bir şey gelmiyor elimden...&nbsp;Umarım orada biriyle evlenmiş, çoluk çocuğa karışmıştır...”</span></p>

  <p><span class="font4">Sustum, ne diyeceğimi bilemedim...</span></p>

  <p><span class="font4">“Peki nasıl yaşıyorsun Şehsuvar?” diye o bozdu sessizliği. “Bir işin var mı? Nasıl sürdürüyorsun hayatını?”</span></p>

  <p><span class="font4">İşte şimdi hakiki Fuad vardı karşımda; benim için kaygı duyan, beni merak eden o eski arkadaş.</span></p>

  <p><span class="font4">“Miras kaldı, akrabam bile olmayan Rum bir kadından... Ha tanıyorsun zaten onu. Bizim Madam Melina, ev sahibem.&nbsp;Huzur içinde uyusun, neyi var neyi yoksa hepsini bana bıraktı. Mütevazı bir hayat sürmeme yetiyor. Çeviri filan da yapıyorum...”</span></p>

  <p><span class="font4">“Ya evlilik, çoluk çocuk?”</span></p>

  <p><span class="font4">Mutsuz bir ifadeyle başımı salladım.</span></p>

  <p><span class="font4">“Olmadı be Fuad. Evlenemedim.” Halime üzülmüş gibiydi, izah etmek gereği duydum. “Ben iyiyim ama evlenmek gibi bir niyetim yoktu zaten...”</span></p>

  <p><span class="font4">“Ester yüzünden mi?”</span></p>

  <p><span class="font4">Hiç beklemiyordum bu soruyu. Hayır diyecektim ama o kadar çok yalan söylemiştim ki, artık sıkılmıştım.</span></p>

  <p><span class="font4">“Evet, Ester yüzünden...” dedim cesaretle. “Kapatamadım o sayfayı Fuad. Belki aşk değil... Tamamlanmamışlık hissi...&nbsp;Bir nevi yarıda kalmışlık... Sanki iki hayatım var... Biri bu&nbsp;yaşamış olduğum, diğeri Ester’le yaşayabileceğim. İkincisi&nbsp;Ester’le ayrıldığım günde kalmış gibi...”</span></p>

  <p><span class="font4">Birden yüzüm kızardı, bu kadar mahrem bir meseleyi niye paylaşıyordum ki Fuad’la. Evet, Ester mevzusunu biliyordu,&nbsp;çok konuşmuştuk birlikte ama aradan o kadar sene geçmişti.&nbsp;Karşımdaki bu adam, artık o eski arkadaşım bile olmayabilirdi. Dahası belki de kötülüğümü isteyen bir düşmandı.</span></p>

  <p><span class="font4">“Duydun mu bilmem ama Mösyö Leon İstanbul’da.”</span></p>

  <p><span class="font4">Damdan düşer gibi söylemişti bunu, hatta biraz kederli çıkmıştı sesi. Ama aldırmadım, önemli olan sana ulaşmamı&nbsp;sağlayacak bir ipucuydu. Gözlerimin parladığını görünce teferruata girdi.</span></p>

  <p><span class="font4">“Evet, bir arkadaşımız karşılaşmış Mösyö Leon’la. Güvenilir bir arkadaş. Hatta oturup sohbet etmişler eski günlerden. Burada yaşıyormuş...”</span></p>

  <p><span class="font4">Hiç düşünmeden araya girdim...</span></p>

  <p><span class="font4">“Adres, adresini bulabilir miyiz?”</span></p>

  <p><span class="font4">Bulabilirdi, bundan emindim ama nedense tereddüt ediyordu. Yoksa Mehmed Esad gibi şantaj mı yapacak diye düşünürken,</span></p>

  <p><span class="font4">“Bulabiliriz,” diyerek mahcup etti beni. “Yarın otele birini yollarım, o söyler sana adresi...”</span></p>

  <p><span class="font4">Ne endişe kalmıştı içimde ne de başımın zonklayan ağrısını hissediyordum artık.</span></p>

  <p><span class="font4">“Teşekkür ederim, çok teşekkür ederim Fuad.”</span></p>

  <p><span class="font4">Dostça el sıkıştık, ama ayrılmadan önce yeniden o teşkilat adamına dönüştü.</span></p>

  <p><span class="font4">“Şu meseleyi bir daha düşün... Cemiyeti yeniden ayağa kaldırmayı diyorum... Esaslı bir planım var, bir anlatayım istersen. Belki değiştirirsin fikrini...”</span></p>

  <p><span class="font4">Bana bunu yapma Fuad dercesine, kati bir tavırla başımı salladım. Aldırmadı,</span></p>

  <p><span class="font4">“Yine görüşeceğiz,” dedi kendinden emin bir tavırla. “Sen, bu meseleyi bir düşün, yine görüşeceğiz.”</span></p>

  <p><span class="font4">Evet, Esterciğim, işte böyle. Büyük bir endişe ve korkuyla başlayan bu geceki serüvenim taptaze bir umutla sona ermişti. Talih bir parmak bal sürmüştü ağzıma, bakalım gerisi gelecek miydi?</span></p>

  <p><span class="font4">Otele gelince bir parça buz istedim restorandan, ensemdeki şişin üstüne bastırdım. Kendimi daha iyi hissedince yeniden oturdum masanın başına. Hâlâ neler olduğunu anlayabilmiş değildim. Mantıklı açıklamalar buluyor ama sonra yine kendim çürütüyordum bulduğum ihtimalleri. Bilmiyorum, sahiden bilmiyorum, hakikat hangisi? Fuad’ı düşünüyordum, en son 1914 yılının kışında görüşmüştük. On iki&nbsp;sene evvel... Süleyman Askeri Bey’le Irak Cephesi’ne gitmeden önce. Teşkilat-ı Mahsusa’nın ilk idarecilerindendi Süleyman Bey. Biz de onun emrine girmiştik. Başlarda Fuad’la&nbsp;yıldızlan pek barışmasa da tanıyınca birbirlerini sevmişlerdi. Ve Harb-i Umumi çıkınca, İstanbul’da dönen entrikalara&nbsp;daha fazla tahammül edememiş cephede vazife istemişlerdi.&nbsp;“Bu devirde şerefli kalmanın bir tek yolu var; o da ölmek,”&nbsp;demişti Fuad vedalaşırken. “İşte o ihtimali hakikat yapmaya&nbsp;gidiyorum.”</span></p>

  <p><span class="font4">Bugüne kadar bölük pörçük haberler almıştım. Kimileri Enver Paşa’yla birlikte Orta Asya’daki Türkleri ayaklandırmaya gittiğini, kimileri ise Anadolu’ya geçerek Milli Müdafaa&nbsp;Hareketi’ne katıldığını söylüyordu. Hangisi doğru, hangisi&nbsp;tevatür bilmek imkânsızdı. Fakat bugün birdenbire çıkıvermişti karşıma, üstelik sıkı bir ittihatçı olarak. Oysa 1914 senesinin kışında hiç de sıcak duygular beslemiyordu cemiyet&nbsp;hakkında. Mağlubiyet, fikrini müspet manada değiştirmiş&nbsp;olabilir miydi? Aslında aksi beklenirdi, bu büyük yıkım hepimiz gibi onda da cemiyete karşı daha büyük bir itimatsızlık&nbsp;oluşturmalıydı. Velhasıl, henüz çözemediğim bir muammanın içinde sürükleniyorduk işte. Fakat şundan emindim, çok&nbsp;sürmeyecek, yakında çıkacaktı herkesin foyası ortaya. O yüzden hikâyemi bir an önce bitirmeliydim. Sana söyleyeceklerimin hepsini yazmalıydım; zira bu muamma çözüldüğünde, benim hayrıma bir netice çıkacağından hiç emin değilim.</span></p>

  <p><span class="font4">Yine maziye dönelim, o meşum 1914 senesinin yaz aylarına. Almanlarla görüşmeler bütün süratiyle sürüyordu. Bu mahrem toplantılarda Talat Paşa, Enver Paşa ve Baron Konrad Von Wangenheim mutlaka hazır bulunuyordu. Bazen,&nbsp;hem bizim taraftan hem de Almanlardan bazı güvenilir zabitler de girip çıkıyorlardı binaya. En son görüşme Sadrazam&nbsp;Sait Halim Paşa’nın Yeniköy’deki Aslanlı Yalı’sında oldu.&nbsp;Avusturya-Macaristan İmparatorluğu’nun Sırbistan’ı işgal etmesinden altı gün sonraydı. Harb-i Umumi resmen başlamıştı. Dünya diken üzerindeydi, Avrupa’yı saran yangının bize&nbsp;ulaşması an meselesiydi. İlk biz gelmiştik, ardımızdan sırayla, Enver Paşa ve Almanya Sefiri Baron Konrad Von Wangenheim’in arabaları da görkemli yalının bahçesine girdi. O gün,&nbsp;vatanın kaderini belirleyecek üç adam birlikte girdiler yalıya.</span></p>

  <p><span class="font4">“Görüyorsun değil mi Şehsuvar?” dedi öfkeli bir sesle Fuad. “İmza bugün atılıyor. Sait Halim Paşa’yı da ikna etmişler sonunda. Başka türlüsü olmazdı zaten. Talat Bey’in utana&nbsp;sıkıla söylemeye çalıştığı melanet hakikat oluyor.”</span></p>

  <p><span class="font4">İşi alaya vurdum.</span></p>

  <p><span class="font4">“Anladık yahu, anladık, kabul sen kazandın. Tamam, çekeceğiz sana bir ziyafet Tokatlıyan’da...”</span></p>

  <p><span class="font4">Gülümsemedi bile; yaklaşmakta olan felaketi gören bir kahinin kötümserliğiyle başını salladı.</span></p>

  <p><span class="font4">“İstemiyorum, kutlayacak bir olay yok. Bu bahiste kimse kazanmadı, aslına bakarsan hepimiz kaybettik. Bir hafta önce harp başladı, bugün de biz Almanlarla anlaşıyoruz. Çok&nbsp;fena olacak bunun neticesi Şehsuvar.”</span></p>

  <p><span class="font4">Ne diyeceğimi bilemediğim için sustum.</span></p>

  <p><span class="font4">Ama toplantıdan çıkan Talat Bey başka bir konuda müjdeli bir haber verdi bize.</span></p>

  <p><span class="font4">“İki hafta sonra bugün saat on birde şu adrese gidin.” Elindeki küçük kâğıdı uzattı. “Süleyman Askeri Bey sizi bekliyor olacak. Evet, Fuad Bey kardeşim siz de gideceksiniz.” Neşeyle&nbsp;gülümsedi. “Evet, artık teşkilatınız aleni hale geliyor.”</span></p>

  <p><span class="font4">Çoktandır beklediğimiz bu haberin bizi neşelendirmediğini görünce şaşkınlıkla sordu.</span></p>

  <p><span class="font4">“Ne oldu? Memnun olmadınız mı?”</span></p>

  <p><span class="font4">“Harbe mi giriyoruz?” Fuad’dı soran; çekingenliği, saygıyı bir yana bırakmış, mavi gözlerini meydan okurcasına Büyük&nbsp;Efendi’ye dikmişti. “İttifak Devletleri’ne mi katıldık?”</span></p>

  <p><span class="font4">Bozulmuştu Talat Bey.</span></p>

  <p><span class="font4">“Hayır,” dedi kati bir ifadeyle. “Bunu da nereden çıkardınız? Harbe girdiğimiz filan yok. Harpten zarar görmemek için tedbir alıyoruz, hepsi bu.”</span></p>

  <p><span class="font4">Elbette inanmadı Fuad, bense kararsızdım. Büyük Efendi’nin harbe girmek istemediğine inanıyordum, gelin görün ki Enver Paşa’ya laf dinletemiyordu adamcağız. Yine de Talat&nbsp;Bey’in öyle kolayca teslim olacağını zannetmiyordum. Belki&nbsp;de zaman kazanmak için uğraşıyordu. Almanya’yı oyalayarak, tarafsız kalmaya devam etmeyi planlıyorlardı. Yine de&nbsp;emin olmak zordu. Neyse ki Fuad fazla üstelememiş harp konusu da kapanmıştı. Ama Talat Bey’i evine bıraktıktan sonra&nbsp;karnımızı doyurmak için girdiğimiz çorbacıda,</span></p>

  <p><span class="font4">“Şu toplantıya gidecek misin?” diye sordu birdenbire bana. “Süleyman Askeri’yle buluşmaya diyorum.”</span></p>

  <p><span class="font4">Çorbamı kaşıklamayı bırakıp ona baktım. Önemli bir kararın öncesindeymiş gibi düşünceliydi.</span></p>

  <p><span class="font4">“Elbette gideceğim, yıllardır yaptığımız şerefli vazife, nihayet aleni bir hal alıyor, niye gitmeyeyim kardeşim?” Durdum. “Yoksa sen gelmeyecek misin?”</span></p>

  <p><span class="font4">Elindeki kaşığı çorba kasesinin içine bıraktı.</span></p>

  <p><span class="font4">“Bilmiyorum Şehsuvar,” dedi dert yanar gibi. “Valla bilmiyorum. Kafam o kadar karışık ki. Aslında kendime yedirebilsem kaçıp gideceğim. Ama şehit düşen arkadaşlarımızın aziz hatıraları engel oluyor buna. Üstelik artık gidebileceğim bir&nbsp;şehir bile yok. Ne bir şehir, ne bir vatan... Bilmiyorum Şehsuvar, valla bilmiyorum kardeşim ama yıllardır sakladıkları teşkilatı tam da harp çıkmasının arifesinde ortalığa çıkarmaları&nbsp;manidar değil mi? Hem de Enver Paşa tarafından.”</span></p>

  <p><span class="font4">“Enver Paşa tarafından olduğunu nereden biliyorsun?”</span></p>

  <p><span class="font4">Yapma, dercesine baktı.</span></p>

  <p><span class="font4">“Süleyman Askeri kimin adamı? Kimin yakını? Adım gibi eminim bu kararın ardında bizim Hürriyet Kahramanı var.”</span></p>

  <p><span class="font4">Hürriyet Kahramanı derken sesine alaycı bir ton vermişti, onu ikaz etmek lüzumu hissettim.</span></p>

  <p><span class="font4">“Lütfen başkalarının yanında Enver Paşa hakkında böyle kinayeli laflar etme. Karışık günlerden geçiyoruz, kim kimin&nbsp;adamıdır belli değil. Durduk yere başımıza iş almayalım.”</span></p>

  <p><span class="font4">Mavi gözleri kederlendi.</span></p>

  <p><span class="font4">“Ne kadar acı. Aynı cemiyetin üyesiyiz, hepimiz aynı dava için dövüşüyoruz ama sanki hâlâ hürriyetten yoksunmuşuz&nbsp;gibi fikirlerimizi söylemekten çekiniyoruz. Kardeşlikten,&nbsp;eşitlikten, adaletten söz etmiyorum bile.”</span></p>

  <p><span class="font4">Her zamanki gibi haklıydı ama idare etmek yine bana düşecekti.</span></p>

  <p><span class="font4">“Öyle diyorsun da boyacı küpü değil ki bu. Hürriyeti ilan etmek başka, milletin sahiplenmesini sağlamak başka. Karar&nbsp;almakla, kanun çıkarmakla olmuyor. İnsanların ruhlarına&nbsp;tesir etmek lazım, gelenek haline gelmesi lazım. Hürriyet,&nbsp;kardeşlik, eşitlik ve adalet. Elbette bu amaçlarımızdan vazgeçmedik ama önce vatanı ayağa kaldırmalıyız ki, bu ideallerimize ulaşalım. Biraz sabır, biraz metanet, biraz itimat...”</span></p>

  <p><span class="font4">O kadar çok duymuştu ki bu lakırdıları, artık ilgisini çekmiyordu. Ben de daha fazla kafasını şişirmedim zaten, ama Süleyman Askeri’yle olan randevu için ısrar etmeden de duramadım.</span></p>

  <p><span class="font4">“Fakat o toplantıya mutlaka gelmelisin. Daha mahiyetini bilmeden burun kıvırmanın bir âlemi yok. Üstelik şu Süleyman Askeri hiç de kötü bir adam değil. Şemsi Paşa’nın vurulduğu günlerde tanımıştım Manastır’da. Mülazım Atıf’ın&nbsp;kaçırılmasında önemli bir rol oynamıştı. Biliyorsun, Trablusgarp’ta da iyi bir sınav vermişti. Balkan Harbi’nde cephe&nbsp;gerisine sızmış, gerilla harbini teşkilatlandırmıştı. Hatta üç&nbsp;ay kadar ömür süren Trakya Türk Cumhuriyeti’nde genelkurmay başkanı olmuştu. Evet, Enver Paşa’nın adamı ama&nbsp;bir Yakup Cemil değil. Kim bilir belki de zannettiğimizden&nbsp;daha iyi biridir, doğru dürüst tanımıyoruz adamı. Ne dersek&nbsp;diyelim Basri Bey gibi kahramanlarla dolu bu cemiyet...”</span></p>

  <p><span class="font4">“Peki, Şehsuvar,” diye teslim oldu. “Tamam, ben de geleceğim o toplantıya. Ama umudum olduğundan filan değil, başka çarem olmadığından.”</span></p>

  <p><span class="font4">Yılgın bir tavırla ayrılmıştı yanımdan o akşam ama toplantıya katılmasını teşvik ettiğim için sonradan teşekkür edecekti bana. Öte yandan Fuad’ın tahminleri bir bir çıkmaya başlayacaktı, hem de ertesi günden itibaren. Evet, Aslanlı&nbsp;Yalı’ya gitmemizin üzerinden daha bir gün geçmeden, Almanya komşusu Fransa’ya harp ilan edecek, iki gün sonra&nbsp;da Belçika’ya saldıracaktı. Lamı cimi kalmamıştı, artık kanlı&nbsp;boğazlaşma başlamış, devletler ordularını ülkelerin üzerine&nbsp;sürmüşlerdi. Ama öte yandan Talat Bey’in söyledikleri de&nbsp;doğru çıkmıştı; Devlet-i Aliyye henüz çatışmalara katılmamış, kimseye harp ilan etmemişti. Bu da beni umutlandırıyor, belki de bizimkiler ustaca bir siyasetle tarafsız kalmayı&nbsp;başaracaklar diye sevindiriyordu. Fakat ne yazık ki öyle olmayacaktı.</span></p>

  <p><span class="font4">İki hafta sonra Teşkilat-ı Mahsusa’nın binasında Süleyman Askeri ile buluştuğumuzda harbe her zamankinden daha çok yaklaşmıştık. Binanın iki kanatlı tahta kapısından&nbsp;girerken, ben de Fuad kadar gergindim. Arkadaşımın endişelerini gidermek için her ne kadar vaziyet normalmiş gibi&nbsp;davransam da, Yakup Cemil’le yaşadığım tatsızlığı unutamıyordum. Süleyman Askeri Bey’in de en az Yakup Cemil kadar&nbsp;Enver Paşa’ya bağlı olduğu hakikatini göz önüne aldığımda,&nbsp;bu binada nasıl karşılanacağımız konusunda ciddi kuşkularım vardı. Ama hiç de korktuğum gibi olmadı. Hem Fuad’ı,&nbsp;hem de beni dostlukla karşıladı Süleyman Bey.</span></p>

  <p><span class="font4">“Sizi gördüğüme sevindim arkadaşlar,” diyerek ikimizin de ellerini sıktı. “En son Bingazi’de görüşmüştük...”</span></p>

  <p><span class="font4">Benim karnımdan yaralandığım süngü muhaberesinden bahsediyordu.</span></p>

  <p><span class="font4">“Allah biliyor ya Şehsuvar kardeşim, o gün orada öldüğünüzü zannetmiştim. O kadar çok kan kaybetmişsiniz ki kurtulmanız bir mucize diye düşünüyordum. Sıhhatinize kavuştuğunuzu öğrendiğimde inanın çok sevinmiştim.”</span></p>

  <p><span class="font4">Hayır, laf olsun diye öyle söylemiyordu, son derece samimiydi sözlerinde.</span></p>

  <p><span class="font4">“Teşekkür ederim kumandanım,” dedim minnetle gülümseyerek. “Sayenizde yendik Azrail’i. Eğer İtalyanları püskürtmeseydiniz, öylece kalırdım muharebe meydanında. O kadar ölünün, yaralının arasında düşman niye uğraşsın ki&nbsp;benim gibi biriyle...”</span></p>

  <p><span class="font4">Mütevazı bir gülümseme geçti yüzünden.</span></p>

  <p><span class="font4">“Rica ederim, biz icap edeni yaptık. Sizin gibi kıymetli bir arkadaşımızı orada bıraksak, ömür boyu kendimizi affetmezdik.”</span></p>

  <p><span class="font4">Yarbay üniforması vardı üzerinde, otuzlarında olmalıydı ama daha yaşlı gösteriyordu. Fesinin kenarından görülen&nbsp;saçları şakaklarından beyazlamaya başlamıştı bile ama burma bıyıkları kömür gibi siyahtı. Asıl meseleye geçmeden bize&nbsp;kahve söyledi. Fuad’la da hasbihâl etti. Kahvelerimizi bitirdikten sonra fincanı masanın ortasına doğru usulca iterek,</span></p>

  <p><span class="font4">“Evet, arkadaşlar,” dedi otoriter bir ses tonuyla. “Allah’a şükürler olsun ki yine birlikteyiz, yine omuz omuza çalışacağız. Ne yazık ki size kolay bir vazife vaat edemiyorum. Sevindirici olan şu ki, meşrutiyetin kurulmasından beri mücadele&nbsp;eden bizler artık, aleni bir teşkilat olarak varlığımızı sürdüreceğiz. Şerefle, şanla, kahramanlıkla dolu olan kısa tarihimizi&nbsp;artık kimseden saklamaya lüzum görmeyeceğiz. Bildiğiniz&nbsp;üzere Trablusgarp’tan bu yana geçen iki yıl içinde vatanımızın üzerine kümelenen kara bulutlar dağılmadı. Bilakis daha&nbsp;da arttı, daha da koyulaştı.” Anlamak ister gibi yüzümüze&nbsp;baktı. “Son günlerde vuku bulan olaylar hakkında malumatınız var mı? İngilizlerle yaşadığımız husumet hakkında bir&nbsp;şeyler duydunuz mu?”</span></p>

  <p><span class="font4">Sorusuna soruyla karşılık verdim:</span></p>

  <p><span class="font4">“Sultan Osman ve Reşadiye gemilerinden mi bahsediyorsunuz?”</span></p>

  <p><span class="font4">Usulca başını salladı.</span></p>

  <p><span class="font4">“Evet, İngilizler, korsanlık yaptılar. Anlaşması birkaç yıl önce yapılmış, parası kuruşu kuruşuna ödenmiş iki gemimizi açıkça gasp ettiler. Sultan Osman ve Reşadiye gemilerini&nbsp;bize vermediler.”</span></p>

  <p><span class="font4">Fuad meseleyi deşmek istiyordu.</span></p>

  <p><span class="font4">“Winston Churchill, ‘Harp nedeniyle yaptık,’ diyor. Sadece Osmanlı gemilerine değil, İngiliz tersanelerinde yapılan bütün yabancı gemilere el koymuşlar.”</span></p>

  <p><span class="font4">“Yalan söylüyor,” dedi yeni kumandanımız. “Hepsi palavra, ordumuzu zayıflatmak istiyorlar.”</span></p>

  <p><span class="font4">Ama benim gibi Fuad da pirelenmişti.</span></p>

  <p><span class="font4">“Neden Süleyman Bey? Biz tarafsız bir ülke değil miyiz? Neden bizi silahsız bırakmak istiyorlar?”</span></p>

  <p><span class="font4">“Sizce?” dedi kumandanımız sesine gizem katarak. “Sizce neden yapmış olabilirler bu hukuksuzluğu?”</span></p>

  <p><span class="font4">Fuad’ı yalnız bırakmamak için ben cevapladım soruyu.</span></p>

  <p><span class="font4">“Almanlarla yakınlaştığımız için mi?”</span></p>

  <p><span class="font4">Neyi, nereye kadar bildiğimizden emin olmak maksadıyla şöyle bir süzdü beni.</span></p>

  <p><span class="font4">“Yok canım, biz Abdülhamit’ten beri Almanya ile yakınız. Kayzer Wilhelm’in 1898’deki ziyareti hâlâ milletin hafızasındadır. Rahmetli Mahmud Şevket Paşa da, Enver Paşa da&nbsp;Alman ekolündendir. Sır değil ki bu. Hayır, Almanlarla yakınlaşmamızla bir alakası yok bunun. İngilizlerin niyeti üzüm&nbsp;yemek değil, bağcı dövmek. Ne yaparsak yapalım, bize saldıracaklar. Şimdiden bunun tedbirlerini alıyorlar. Harb edecekleri bir ülkeye kendi elleriyle neden harp gemisi göndersinler ki?”</span></p>

  <p><span class="font4">“Gizli bir anlaşmadan bahsediliyor,” diye ağız yoklamayı sürdürdü Fuad. “Güya bizim hükümet, Almanlarla bir anlaşma yapmış. İngiliz istihbaratı da anlaşmayı öğrenmiş, bu&nbsp;sebepten...”</span></p>

  <p><span class="font4">Süleyman Askeri’nin gözlerinden bir öfke yalımı geçti.</span></p>

  <p><span class="font4">“Bakın İngilizler karşı istihbarata başlamış bile. Bu yalanlarla beynelmilel toplumu yanlarına çekmeye çalışıyorlar. Yarın bize saldırdıklarında, ‘Ama onlar Almanya’yla iş birliği yapıyorlardı,’ diyecekler. Ben topraklarımızda farklı kışkırtmalar da bekliyorum. Ermenileri, Arapları, hatta Kürtleri...&nbsp;Evet, Kürtleri de kışkırtmaktan geri durmayacaklar... Suikastlar, bombalamalar, isyanlar... Hiç şüpheniz olmasın, bunların&nbsp;hepsini yapmaya çalışacaklar. Teşkilatımızın vazifesi de burada başlıyor zaten. Uyanık olmak, bu tür kışkırtmalara izin&nbsp;vermemek...”</span></p>

  <p><span class="font4">Talat Bey’le Almanya meselesini konuştuğumuz için, yeni kumandanımızdan bir adım öndeydik. Fakat Süleyman&nbsp;Bey’e bunu söyleyemezdik. Emin olmadığımız şuydu, Teşkilat-ı Mahsusa’nın yeni idarecisi bu konudan bihaber miydi,&nbsp;yolsa hakikati bize açıklamaktan mı çekiniyordu? Yine benden önce davrandı Fuad,</span></p>

  <p><span class="font4">“Peki şu Alman zırhlıları mevzusu nedir?” diye bodoslamadan daldı. “Bizim gibi tarafsız bir ülkenin topraklarında bu harp gemilerinin işi ne?”</span></p>

  <p><span class="font4">O kendinden emin tavrını hiç bozmadan izah etmeye başladı Süleyman Bey.</span></p>

  <p><span class="font4">“Misilleme diye düşünelim Fuad kardeşim, misilleme... Osmanlı büyük bir devlettir. Parasını ödediğimiz iki gemiye&nbsp;göz göre göre el koyan İngilizlere karşı sessiz mi kalalım? Bir&nbsp;düşünün, adamlar hem gemilerimize el koyuyorlar, hem de&nbsp;paramızı geri ödemiyorlar. Ama şükürler olsun ki, Allah bize&nbsp;intikam alma fırsatı verdi. Goeben ve Breslau adındaki bu&nbsp;iki Alman zırhlısı, İngiliz harp gemileri tarafından sıkıştırılınca Çanakkale’ye sığındılar. Gemileri İngilizlere teslim etmek, Almanya’yla harp anlamına gelecekti. Bizimkiler de, en&nbsp;mantıklı davranışı gösterdiler, İngilizlerin el koydukları iki&nbsp;gemiye misilleme olarak, ‘Bu iki zırhlıyı içinde mürettebatıyla birlikte satın aldık,’ dediler.” Muzip bir gülümseme aydınlattı ciddi çehresini. “Bu durumda gemilerin adı da Yavuz ve&nbsp;Midilli olarak değiştirildi tabii.”</span></p>

  <p><span class="font4">Açıklama kâfiydi aslında, bana kalsa daha fazla üstelemez, işime bakardım ama Fuad itiraz etti tabii:</span></p>

  <p><span class="font4">“Kusura bakmayın kumandanım. Almanya’yla harp etmemek için gemileri İngilizlere vermiyoruz lâkin bu durumda İngiltere’yle karşı karşıya kalmış olmuyor muyuz? Çünkü&nbsp;Bab-ı Âli koridorlarında dolaşan söylentilere göre, Alman&nbsp;gemilerini kurtarma izni veren Enver Paşa, İngiliz zırhlıları&nbsp;Çanakkale Boğazı’na yönelirse ateş emrini de vermiş. Maazallah böyle bir durumda harbe girmiş olmaz mıydık?”</span></p>

  <p><span class="font4">Yeni kumandanımızın canı sıkılmaya başlamıştı.</span></p>

  <p><span class="font4">“Harbe girdiğimiz filan yok. O kadar kolay mı bu işler? Ama bu hiçbir zaman harbe katılmayacağız anlamına da gelmiyor. Muhtemelen bu harbin sonunda ülkelerin sınırları&nbsp;yeniden çizilecek. Milletlerin tarihinde öyle zamanlar olur&nbsp;ki, bitaraf olmak bertaraf olmak anlamına gelebilir. Biz artık&nbsp;toprak kaybeden taraf olmak istemiyoruz. O sebepten safımızı belirlemek gibi bir mecburiyetimiz var, fakat bunu düşman&nbsp;istediğinde değil, bizim için en uygun zamanda yapmalıyız.&nbsp;Yani sabırlı olmak lazım, fakat bir yandan da hazırlıklarımızı&nbsp;sürdürmeliyiz. Çünkü bir harpte en kötü durum hazırlıksız&nbsp;yakalanmaktır. ”</span></p>

  <p><span class="font4">“Veyahut oldu bittiye getirilmektir,” dedi manidar bir ifadeyle Fuad. “Başka devletlerin oyuncağı olmaktır. Kendi askerimizi yabancı bir ülkenin çıkarına cepheye sürmektir.”</span></p>

  <p><span class="font4">En küçük bir çekingenlik belirtisi yoktu sesinde. Haklılığından o kadar emindi ki, bundan sonra kumandanımız olacak adamın karşısında hiç geri adım atmadan savunuyordu düşüncelerini... O böyle özgürce konuşurken, eyvah baltayı&nbsp;taşa vurduk diye geçiriyordum içimden. İkimizi de sepetlerlerdi buradan artık. Hiç de korktuğum gibi olmadı. Aksine,&nbsp;Süleyman Askeri sanki bizim ateşli ittihatçının sözlerinden&nbsp;etkilenmiş gibiydi.</span></p>

  <p><span class="font4">“Çok haklısın Fuad kardeşim,” dedi duygusal bir sesle. “Bu milletin kendinden başka dostu yoktur. Ne yapacaksak&nbsp;kendi başımıza yapacağız. Haklısın, büyük devletler kendi çıkarlarının peşinde koşuyorlar. İngiltere ya da Almanya&nbsp;hiç fark etmez. Biz de kendi istiklalimizin ve istikbalimizin&nbsp;peşinde koşmalıyız. Ama bu prensibimiz, başka devletlerle&nbsp;ittifak yapmayacağız anlamına gelmemeli. Çünkü artık Devlet-i Aliyye’nin cihana meydan okuduğu o şaşaalı günlerde&nbsp;değiliz. Bugün hatalı olan ittifak kurmak değil, haysiyetsizce&nbsp;ittifak kurmaktır. Yapmamamız icap eden budur. Tam da bu&nbsp;sebepten, hem Almanların, hem İngilizlerin yani bize düşman ya da dost olan bütün ülkelerin ne yaptığını bilmemiz&nbsp;gerek. Devletimize, milletimize zarar verecek olan bütün siyasi ve askerî teşebbüsleri önceden görmek ve bu haince çabaları, daha vuku bulmadan engellemek mecburiyetindeyiz.&nbsp;Harbin kapımızı çaldığı bugünlerde istihbarat hakikaten çok&nbsp;mühim bir hale gelmiştir.”</span></p>

  <p><span class="font4">Cümleleri ardı ardına sıralarken sesine bir ahenk geliyor, kendi sözlerinin etkisinde kalıyordu. Hayır, gözümüzü boyamak, bizi ikna etmek için böyle konuşmuyordu. Sahiden&nbsp;heyecanlanıyor, sahiden kendini kaybediyordu konuşurken.</span></p>

  <p><span class="font4">Elbette, bize anlatmadığı mevzular vardı, elbette, Almanya’nın yanında harbe girmek üzere olduğumuzu o da çok iyi biliyordu. Ama başka çıkar yolumuzun olmadığını düşünüyordu. Belki de Almanlarla birlikte harbi kazanırsak, Osmanlı’yı<b>&nbsp;</b></span><span class="font4">yeniden ayağa kaldırabileceğimize inanıyordu. Yani, Fuad’la benden çok da farkı yoktu. Sadece biraz daha ketumdu.&nbsp;Şu cümlelerle tamamlamıştı Teşkilat-ı Mahsusa’nın binasındaki ilk toplantımızı,</span></p>

  <p><span class="font4">“Sizler, sadece vatanperver, canını milleti için vermekten çekinmeyen fedakâr kadrolar olduğunuz için seçilmediniz.&nbsp;Siyasi olgunluğunuz, tahlil kabiliyetiniz ve biriktirdiğiniz&nbsp;tecrübeler de büyük önem taşıyor. Devletin ve milletin, size&nbsp;hiçbir zaman bu kadar ihtiyacı olmamıştı. Sizden ricam, son&nbsp;sekiz yıldır yaptığınızdan daha fazlasını yapmanız. Elimizin&nbsp;altından kayıp giden vatan toprağını muhafaza etmenin, milletin birliğini yeniden sağlamanın başka yolu yok. Evet, zor&nbsp;günlerden geçiyoruz ama güzel bir istikbale olan inancım&nbsp;tam. Çünkü ateşle, çelikle, kanla sınanmış sizin gibi yiğit insanlarla birlikte çalışacağım... Şerefimle temin ederim ki, bu&nbsp;çatı altında sizinle birlikte olmaktan, sizinle birlikte dövüşmekten, gerekirse sizinle birlikte ölmekten büyük kıvanç duyacağım. Bir kez daha aramıza hoşgeldiniz aziz kardeşlerim.”</span></p>

  <p><span class="font4">Açıkçası bu konuşma beni ikna etmişti ama Fuad’ın kuşkuları sürüyordu. Üfürükten nem kapan muhalif arkadaşımın yanımızdan biraz uzaklaşmasını fırsat bilen Süleyman Askeri adeta fısıldayarak şunlan söyledi:</span></p>

  <p><span class="font4">“Yakup Cemil’le aranızda yaşanan nahoş olayı biliyorum. Konuyu Enver Paşa’yla da konuştum. Zaten olaydan haberdarmış. ‘Bizim Yakup’un işgüzarlığı,’ dedi. Bu hadise çok canını sıkmış. ‘Şehsuvar kardeşimize söyle, kendisi bize şehit&nbsp;Basri Bey’in yadigârıdır. Aramızda ayrı gayrı olamaz. Ona&nbsp;her mevzuda gözü kapalı itimat ederiz. Çünkü onun da bize&nbsp;itimat ettiğini biliriz,’ dedi. Yani o meseleyi hiç dert etme.&nbsp;Sen, cemiyetimizin gözbebeği olan fedailerden birisin. Hiç&nbsp;mübalağa etmiyorum. Ayrıca şunu da söyleyeyim, bugüne&nbsp;kadar zekâna, cesaretine ve tecrübene uygun bir vazife de&nbsp;verilmemiş sana. Oysa çok daha mühim işleri yapabilecek&nbsp;kabiliyette bir kardeşimizsin. Fakat hiç merak etme bu hatayı&nbsp;da telafi edeceğiz.”</span></p>

  <p><span class="font4">Ne yalan söyleyeyim, gurur duymuştum bu laflardan ama içim rahat değildi. Zira, Fuad da en az benim kadar kıymetli&nbsp;bir fedaiydi, en az benim kadar cesurdu, zekiydi, siyasi tahlil&nbsp;becerisi belki benden çok daha iyiydi, o da itimat edilecek bir&nbsp;arkadaştı... Ama nedense övgüler hep bana yapılmıştı. Yine&nbsp;de kalbimi bozmak, aklıma fitne sokmak istemedim. Yakup&nbsp;Cemil’in yaptığı saldırıdan duydukları üzüntüyü belirtmek&nbsp;için Enver Paşa’nın bunları söylemiş olabileceği ihtimaline&nbsp;inandım.</span></p>
</body>
</html>
