<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><span class="font4" style="font-weight:bold;"><a id="egv22">“</a>Kimin katil, kimin cani olduğuna karar verecek kişi ben değilim.”</span></h2>

  <h2><span class="font4" style="font-weight:bold;"><br /></span></h2>

  <p><span class="font4" style="font-weight:bold;font-style:italic;">Merhaba Ester, (7. Gün, Öğleden Sonra)</span></p>

  <p><span class="font4" style="font-weight:bold;font-style:italic;"><br /></span></p>

  <p><span class="font4">Galiba bu Mehmed Esad’dan kurtuluş yoktu. Öğle yemeği için verdiği adrese gitmedim ya, kendisi kalkıp gelmiş. Evet,&nbsp;kapımı çalan eski dava arkadaşımdan başkası değildi. Bu ne&nbsp;cüret diyeceksin ama adamın kendince sebebi vardı, çok da&nbsp;mühim bir havadisi. İçeri girmek istedi.</span></p>

  <p><span class="font4">“Oda çok dağınık,” diye engelledim. “Restoranda bekle, hemen geliyorum.”</span></p>

  <p><span class="font4">Restorana indiğimde, arkadaş masaya kurulmuş yemeğini ısmarlıyordu. Sanki ben davet etmişim gibi o kadar rahat, o&nbsp;kadar kendinden emin. Pişkinliğin bu kadarı da fazlaydı doğrusu. Bir de azarlamaya kalkmaz mı?</span></p>

  <p><span class="font4">“Niye gelmedin Şehsuvar? Seni beklerken öldüm açlıktan...”</span></p>

  <p><span class="font4">Karşısındaki iskemleye yerleşirken düpedüz tersledim.</span></p>

  <p><span class="font4">“Sana geleceğim dediğimi hatırlamıyorum Mehmed.”</span></p>

  <p><span class="font4">Ne alındı, ne bozuntuya verdi.</span></p>

  <p><span class="font4">“Kızdın mı yoksa?” diye sırıttı. “Bu kadar hukukumuz var zannediyordum.”</span></p>

  <p><span class="font4">Ellerimi masanın üzerine koydum.</span></p>

  <p><span class="font4">“Hukuk meselesi değil, vakit meselesi. Bana bir not yollamışsın ama ben o saatte müsait değildim.”</span></p>

  <p><span class="font4">Omuzlarını usulca yukan kaldırdı.</span></p>

  <p><span class="font4">“Tamam kuzum, olabilir, ne çıkışıyorsun?”</span></p>

  <p><span class="font4">Hayır, öfke yoktu sesinde, bir arkadaşın abartılı sitemi vardı sadece.</span></p>

  <p><span class="font4">“Çıkıştığım filan yok, sadece durumu izah etmeye çalışıyorum.”</span></p>

  <p><span class="font4">Dostlukla baktı.</span></p>

  <p><span class="font4">“Anlaşılmıştır, tamam, hatalı olan benim. Vurma artık yüzüme. Sahi sen ne yiyeceksin?” Önündeki menüyü bana doğru uzattı. “Şahane yemekler varmış sizin burada.”</span></p>

  <p><span class="font4">“Karnım tok,” dedim soğuk bir tavırla. “Başka bir arkadaşımla buluştum öğle yemeğinde...”</span></p>

  <p><span class="font4">Gözlerini kısarak baktı.</span></p>

  <p><span class="font4">“Bir hanım mı yoksa? Sahi yahu şu senin Yahudi kız ne oldu? Ester’di değil mi? Hani Selanik’teki... Birkaç kez birlikte görmüştüm sizi. Ne yalan söyleyeyim, acayip kıskanırdım.&nbsp;Güzel kızdı... Güzel olmanın ötesinde bir havası vardı... Sahi&nbsp;ne oldu o kız?”</span></p>

  <p><span class="font4">Yoksa Mehmed de mi haberdardı senin İstanbul’a geldiğinden? Belki de boş atıp dolu tutmak istiyordu. Aldırmadım.</span></p>

  <p><span class="font4">“Bilmiyorum ki, senelerdir görmüyorum. Ne Ester’i ne de dayısı Leon’u.”</span></p>

  <p><span class="font4">Mühim bir mevzuyu hatırlamış gibi çatıldı kaşları.</span></p>

  <p><span class="font4">“Mösyö Leon... Ha, onunla karşılaştım, biliyor musun? İki ay kadar önce... Tokatlıyan Otel’de... Lobide birileriyle oturmuştu...” Manidar bir bakış attı. “Ama yeğeni yoktu yanında.&nbsp;Yahut ben görmedim... Belki odasında filandı...”</span></p>

  <p><span class="font4">Mehmed Esad’a duyduğum tepki anında kaybolmuştu. Çünkü sözleri, senin bu şehre gelmiş olma ihtimalini güçlendiriyordu.</span></p>

  <p><span class="font4">“Bir daha gördün mü?” diye sordum. “Mösyö Leon’u diyorum. Biliyorsun, katiplik yapmıştım onun avukatlık bürosunda...”</span></p>

  <p><span class="font4">Başını salladı.</span></p>

  <p><span class="font4">“Hayır, sadece o akşam gördüm. Muhabbet edecek kadar tanışıklığımız olmadığı için, bir konuşma da geçmedi aramızda.” Birden ciddileşti. “İstanbul’a mı yerleşmişler?”</span></p>

  <p><span class="font4">Birden içime bir kurt düştü. Yoksa Cezmi’yle görüştüğümü biliyor muydu? Dün izlemişler miydi bizi? Takip etseler bile nereden duyacaklardı konuştuklarımızı? Ya biri rapor&nbsp;ettiyse? Biri? Yani kim? Cezmi değil herhalde... Reşit mi? Yok&nbsp;canım, yine evhama kapıldım. Belki de bizzat Çolak Cafer&nbsp;söylemiştir Mehmed’e. İyi de Mehmed hükümet adına çalışıyorsa, Cezmi’nin adamı Cafer yanaşır mı ona?</span></p>

  <p><span class="font4">“Daldın Şehsuvar,” diye ikaz etti eski dava arkadaşım. “Mösyö Leon diyorum, İstanbul’a mı yerleşti sence? Selanik düştüğünden beri Yahudiler birer ikişer ayrılıyormuş şehirden.”</span></p>

  <p><span class="font4">“Bilmiyorum,” dedim toparlanarak. “İlk senden duyuyorum Mösyö Leon’un İstanbul’da olduğunu.”</span></p>

  <p><span class="font4">İnanmamış gibiydi.</span></p>

  <p><span class="font4">“Yani Ester’i görmedin mi hiç?”</span></p>

  <p><span class="font4">Böyle doğrudan sorması hoşuma gitmemişti.</span></p>

  <p><span class="font4">“Görmedim,” diye kestirip attım. “Görmem için bir sebep de yok zaten.”</span></p>

  <p><span class="font4">Ekmek ve su getiren garsonun araya girmesiyle kesildi konuşmamız. Mehmed hakikaten acıkmış olmalı ki, gelen&nbsp;ekmeklerden bir parça koparıp ağzına attı. Garson uzaklaşırken, ağzındaki lokmayı yutmasına izin vermeden sordum.</span></p>

  <p><span class="font4">“Peki, neymiş şu notta yazdığın mühim havadis?”</span></p>

  <p><span class="font4">Hiç acele etmeden şişeye uzandı, hem kendi bardağına hem benimkine su doldurdu. Bir yudum içtikten sonra,</span></p>

  <p><span class="font4">“Bizimkilerle konuştum,” dedi ciddileşerek. “Senin hakkında. Bizimle çalışmanı istiyorlar. Evet, Şehsuvar seni vazifeye çağırıyorlar.”</span></p>

  <p><span class="font4">Bu kez ben ağırdan aldım, önümdeki bardaktan bir yudum su da ben içtim.</span></p>

  <p><span class="font4">“Gurur duydum, ayrıca çok da rahatladım. Çünkü ben bu hükümetin düşmanı değilim. Bunu anlamış olmalarına çok&nbsp;sevindim. Fakat sana söylediğim gibi ben artık emekli hayatı&nbsp;yaşamak istiyorum. Huzura ihtiyacım var Mehmed. Mümkünse ihtiyarlayıp kendi yatağımda ölmek istiyorum.”</span></p>

  <p><span class="font4">İlk kez endişeli, hatta itham eden bir ifade belirdi yüzünde.</span></p>

  <p><span class="font4">“Vazifeden kaçıyorsun yani...”</span></p>

  <p><span class="font4">Onunla tartışacak halim yoktu.</span></p>

  <p><span class="font4">“Bu yorgun bedenle, bu bozuk haletiruhiye ile vatana fayda yerine zarar veririm diye korkuyorum.” Samimiyetle, hatta yardım istercesine baktım. “Ben iyi değilim Mehmed, hakikaten iyi değilim. Eski Şehsuvar yok artık. Benden iş çıkmaz.”</span></p>

  <p><span class="font4">İskemleye yaslanarak kollarını kavuşturdu.</span></p>

  <p><span class="font4">“Peki nasıl geçineceksin? İş yok, güç yok parayı nereden bulacaksın?” Bakışları otelin restoranında gezindi. “Gerçi bu otelde kalabildiğine göre biraz paran vardır ama bitmeyecek mi?”</span></p>

  <p><span class="font4">Hiç sinirlenmeden, hiç kalbimi bozmadan, bir dostla dertleşir gibi izah ettim:</span></p>

  <p><span class="font4">“Evinde kaldığım Madam Melina, annem gibiydi. Nesi var, nesi yoksa bana bıraktı. Beşiktaş’ta bir ev, Karaköy’de küçük bir dükkân, biraz da nakit. Onlarla geçiniyorum şimdi.&nbsp;Evet, devamlı bu otelde kalamam, yeniden Beşiktaş’taki eve&nbsp;dönerim herhalde. Öyle fazla lüksüm yok, ne olacak işte, çeviri filan, kıt kanaat geçinir giderim.”</span></p>

  <p><span class="font4">Düşünceli gözlerle bakıyordu.</span></p>

  <p><span class="font4">“Anladım, anladım Şehsuvar ama seni kendi haline bırakacaklarını zannetmiyorum. Kimse inanmaz elini ayağını bu işlerden çekeceğine. Hükümet olmazsa, ötekiler bırakmaz&nbsp;peşini. Tabii, üstlerime anlatacağım söylediklerini ama ikna&nbsp;olmayacaklar. Adım gibi eminim bundan. Sen şu kararını bir&nbsp;daha düşün...”</span></p>

  <p><span class="font4">İtiraz edecektim, beni susturdu.</span></p>

  <p><span class="font4">“Şimdi demiyorum, şu an değil, biraz düşün bu mevzuyu. Sakin kafayla bir daha gözden geçir. Kimse bilmeyecek zaten&nbsp;hükümet için çalıştığını, sadece benimle irtibat kuracaksın.&nbsp;Yani kimse suçlamayacak seni, ittihatçıların katilleriyle çalışıyor diye.”</span></p>

  <p><span class="font4">Yem atıyor olabilirdi.</span></p>

  <p><span class="font4">“Öyle düşünmüyorum,” diye anında müdahale ettim. “Kimin katil, kimin cani olduğuna karar verecek olan ben değilim. Sadece böyle zor bir vazife için hazır olmadığımı söylemek istiyorum.”</span></p>

  <p><span class="font4">Aramızdaki gerginliği bozmak için suni bir kahkaha attı.</span></p>

  <p><span class="font4">“Seyahate yollarız seni, dinlenirsin, kendine gelirsin.” Birden ciddileşti. “Vatan tehdit altında Şehsuvar. Hükümetin bizim gibi tecrübeli insanlara ihtiyacı var. Gel, sen şu meseleyi bir daha düşün. Sana bir gün mühlet. Yarın yine konuşuruz.&nbsp;Ama bu defa benim dükkâna bekliyorum. Akşam buluşalım&nbsp;ki, oradan da bir yerlere gider kafa çekeriz.”</span></p>

  <p><span class="font4">Evet, işte bunları konuşmuştuk Mehmed’le. Ancak bu pek de itimat edemediğim eski arkadaşım, “Gel, sen şu meseleyi bir daha düşün,” derken, seneler evvel, fedailer grubuna&nbsp;katılmak için Basri Bey’le Selanik’te buluştuğumuz güne&nbsp;gittim. O da öyle demişti, “Şimdi evine git, iyice bir düşün&nbsp;taşın.” Ama o vakitler, durum tam tersiydi, ben fedailer grubuna girmek için can atıyordum, Basri Bey kararımdan emin&nbsp;olmamı istiyordu. Şimdi ise aynı fedai grubunda yer aldığım,&nbsp;üstelik çok da iyi tecrübelerimin olmadığı Mehmed, istemediğim bir iş için beni zorluyordu. Belki de doğru olan, daha&nbsp;o masadan kalkmadan, “Hayır, ben asla bu işte yokum!” demekti. Ama her an tutuklanabileceğim tehdidi altında yaşarken bunu yapamazdım, hele seni bulma umudum doğmuşken, hiç göze alamazdım.</span></p>

  <p><span class="font4">“Tamam, yarın sana uğrarım,” diyerek meseleyi erteledim. “Hiç değilse rakı içeriz beraber.”</span></p>

  <p><span class="font4">Odama çıktığımda, sabahki yağmurun kesildiğini fark ettim. Balkona çıkıp, nemli havayı içime çektim. Kirli bulutların ardından çıkan şen şakrak bir güneş yarım saat içinde kibrit&nbsp;gibi kurutmuştu balkonun zeminini. Ama serin bir rüzgâr, bunun kalıcı olmadığını, önümüzün sonbahar olduğunu hatırlatıyordu kendi lisanınca. Sahi ben hiç huzur bulamayacak mıydım? Tam mesut oldum derken hep bir olay oluyor, bir mevzu&nbsp;çıkıyor, yarıda kalıyordu mutluluğum. Baksana, seni bulacak&nbsp;olmanın sevincini bile yaşatmıyorlardı bana. Yok, bugün erteledim ama yarın katiyetle hayır demeliydim Mehmed’e. Hayır,&nbsp;ben artık hiçbir vazife almak istemiyorum, gizli ya da aleni&nbsp;hiçbir mesuliyet altına girmek istemiyorum. Evet, bu kadar. Aksi takdirde, yakamı kurtaramazdım bunlardan. Ama önce&nbsp;seni bulmalıydım. Bu kararla bir nebze olsun yerine gelmişti&nbsp;neşem. Odaya dönüp yeniden kalemi elime aldım.</span></p>

  <p><span class="font4">Selanik’te Leon Dayı’yla konuşmamızı anlatıyordum. Sana duyduğum hasreti saklayarak, onunla nasıl hamasi bir&nbsp;konuşma yaptığımı yazıyordum. Evet, bugünkü iyimserliğin&nbsp;aksine o gün büyük bir öfke vardı içimde. Dersaadet’e döndüğümde de sürdü o nedensiz öfke...</span></p>

  <p><span class="font4">Nedensiz mi? Elbette değil, seni kaybetmiş olmaktan dolayı yaşadığım hayal kırıklığı Leon Dayı’nın söyledikleriyle birleşmiş, derin bir umutsuzluk yaratmıştı. Hangi ipe tutunsam elimde kalıyordu, hangi sokağa girsem kör bir duvar çıkıyordu karşıma. Sanki melun bir el tek tek kapatıyordu bütün&nbsp;kapıları yüzüme. Çok değil daha dokuz ay önce hem sen yanımdaydın hem de ben vatanın istikbaline dair büyük umutlarla doluydum. Ama artık sen Paris’teydin, uğruna aşkımızı feda ettiğim inkılap, sıkıntılar içinde kıvranıyordu, Leon&nbsp;Dayı gibi, Ahmed Rıza gibi bu davaya gönül vermiş insanlar&nbsp;kırgınlıklarını açıkça dile getiriyorlardı. Yanlış bir tercih mi&nbsp;yapmıştım? Bütün hayatımı ateşe mi atmıştım? İçimde büyüyen öfke, işte bu zihinsel karmaşanın, bu duygusal zelzelenin&nbsp;neticesiydi.</span></p>

  <p><span class="font4">Bir izah yolu bulamadığım için sinirleniyordum, meselenin içinden çıkamadığım için... Evet çaresizliğimden. Kendime, sana, cemiyete ama bilhassa düşmanlanma. Evet, ister harici olsun, ister dahili, vatana hıyanet edenler, artık benim&nbsp;de şahsi düşmanımdı. Vatanı bu hale düşürdükleri yetmezmiş gibi benim hayatımı da bedbaht etmişlerdi. O sebepten&nbsp;böyle öfke doluydum, o sebepten böyle kararlı ve acımasız&nbsp;olmak gerektiğine inanıyordum. Basri Bey’in ikaz ettiği gibi&nbsp;benimki münevver hassasiyeti, lüzumsuz merhametti. Üstelik bu hal, maneviyatımı bozuyor, irademi zayıflatıyordu.&nbsp;“Evet, evet, Saint-Just haklıydı; ‘Hürriyetin istibdadını’ tesis&nbsp;etmek mecburiyetindeydik, aksi takdirde onlar ‘Esaretin istibdadını’ tekrar başımıza bela edeceklerdi, Son cümleyi cemiyetin Nuruosmaniye’deki lokalinde, Kara Kemal Bey’in de&nbsp;katıldığı geniş bir toplantıda söylemiştim. İnkılabımızı hedef&nbsp;alabilecek yeni kalkışmalara mani olunması ve karşı ihtilali örgütleyecek şahıs ve cemiyetlerin tespit edilerek, tesirsiz&nbsp;hale getirilmelerini konuşuyorduk. Acımasız ve kararlı olma&nbsp;hususunda hepimiz hemfikirdik. 31 Mart Ayaklanması’na sebep olan hatalarımızı unutmuş, tarifsiz bir vesvese içinde siyasi rakiplerimizi nasıl ortadan kaldırırız meselesine gelmiştik. Çünkü hâlâ tam manasıyla iktidar olamamıştık. Çünkü&nbsp;hâlâ kuyumuzu kazmaya çalışan şer çeteleri ortalıkta serbestçe dolaşıyor, gaflet anımızı, hata yapmamızı bekliyorlardı.</span></p>

  <p><span class="font4">31 Mart Ayaklanması’nın ardından sadaret makamı tekrar Hüseyin Hilmi Paşa’ya verilmiş, Talat Bey’le birlikte cemiyet&nbsp;üyelerinden bazıları hükümette nazır olmuşlardı. Daha da&nbsp;mühimi yeni Sultan Mehmed Reşad, cemiyetle uyum içinde&nbsp;çalışmayı kabul etmişti. Yani artık saraydan yana bir kaygımız kalmamıştı. Ama ayaklanmanın bastırılmasının ardından Mahmud Şevket Paşa’nın Dersaadet’te ilan ettiği örfi idare hâlâ sürüyordu. Yani padişahın gücü zayıflamış olmasına&nbsp;rağmen, ülkede hâlâ ikili yönetim vardı. 31 Mart’ı bastıran&nbsp;Mahmud Şevket Paşa, yetkilerinin dışına çıkmakta hiçbir sakınca da görmüyordu. Hiç kimseye müdanası yoktu, cemiyetle arasına hep mesafe koyuyor, orduya siyaset bulaşmasını istemiyordu. Yaşadığımız ayaklanmada hem meşrutiyeti&nbsp;hem de cemiyeti kurtaran ordu olmasına rağmen, aslında&nbsp;biz de askerlerin siyasete karışmasını doğru bulmuyorduk.&nbsp;Selanik’te toplanan cemiyet kongresinde, bu şartı alkışlarla&nbsp;kabul etmiştik ama içten içe biliyorduk ki, ordu olmadan siyasetin emniyeti sağlanamazdı. Ve daha mühimi İttihat ve&nbsp;Terakki’nin omurgası askerlerden müteşekkildi.</span></p>

  <p><span class="font4">O sebepten cemiyetin en çok itimat ettiği adamlar ordunun içine gönderilmişti, bozguncuları, meşrutiyet ve vatan düşmanlarını tespit etmek için. Ama sadece ordu değil, Kara&nbsp;Kemal Bey’in bir örümcek ağı gibi bütün şehre yayılan ilişkileri de kullanılarak, Dersaadet’in tüm camileri, külliyeleri,&nbsp;dershaneleri, kıraathaneleri, birahaneleri, meyhaneleri yani&nbsp;ahalinin toplandığı her yer gözetim altına alınmıştı. Millet&nbsp;ne konuşuyor, neden şikâyet ediyor, onları kim kışkırtıyor,&nbsp;kim cemiyet ve hükümet aleyhine propaganda yapıyor, hepsi&nbsp;öğrenilecek, hainler tek tek tespit edilecekti.</span></p>

  <p><span class="font4">Öte yandan, isyandan bu yana yoğun bir mesai yürüten divan-ı harp verdiği kararlarda eski cesaretini kaybetmiş, kendilerini hürriyetçi telakki eden muhalif gençlere karşı hoşgörülü bir davranış içine girmişti. Bu gevşek tutum, cemiyet düşmanlarına cesaret veriyor, 31 Mart Ayaklanması öncesine&nbsp;benzer bir ortam yaratarak muhalefeti güçlendiriyordu. Bilhassa basında cemiyete yönelik taarruzları artmıştı. Bu melun neşriyatın içinde Dersaadet mebusu Kozmidi Pandelaki&nbsp;Efendi’nin sahip olduğu</span> <span class="font4" style="font-style:italic;">Sada-i Millet</span> <span class="font4">gazetesi ve onun genç&nbsp;yazarı Ahmed Samim öne çıkıyordu. Esasında</span> <span class="font4" style="font-style:italic;">Sada-i Millet&nbsp;</span><span class="font4">gazetesini kimin desteklediği de bir muammaydı. Gazetenin&nbsp;arkasında Rum Patrikhanesi’nin bulunduğu söyleniyordu.&nbsp;Ahmed Samim bu şaibenin ne kadar farkındaydı bilinmez&nbsp;ama hiçbir zaman kalemini bize karşı kullanmaktan geri&nbsp;durmuyordu. Bizzat Talat Bey’in ikazlarına rağmen, belki de&nbsp;gençliğin verdiği o ateşli ruhla tenkitlerini sürdürüyor, bir&nbsp;santim olsun geri adım atmıyordu.</span></p>

  <p><span class="font4">“Başka çaremiz yok,” demişti Basri Bey. “Adamın kaleminden kan damlıyor. Birin üzerine bin koyarak, cemiyete duyulan düşmanlığı körüklüyor, nefreti artırıyor, etrafımızı&nbsp;saran hainleri cesaretlendiriyor. Bu işi tez vakitte halletmemiz gerek.”</span></p>

  <p><span class="font4">Halletmek dediği bu kabiliyetli gazeteciyi tümüyle susturmaktı, yani öldürmek. Tez vakit, beş gün sonra geldi. İnsanda öldürme hissi değil, yaşama hissi uyandıran ılık bir yaz akşamıydı. Bir dost evine yemeğe gidilecek, o güzel gecelerden&nbsp;biri... Yemeğe gidecek olan biz değildik, kendimize kurban&nbsp;seçtiğimiz Ahmed Samim’di. Şeyhülislam Cemalledin Efendi’nin oğlu Muhtar Bey’in davetine icabet edecekti. Günler&nbsp;önce almıştık bu istihbaratı. Bu sabah evinden çıktığından&nbsp;beri peşindeydik. Karar verilseydi gün ışığında da söndürürdük bu genç adamın hayat ateşini fakat karanlık çöksün,&nbsp;kimse katili görmesin isteniyordu. Herkes bu cinayeti bizim&nbsp;işlediğimizi bilmeli ama kimse emin olmamalıydı ki, cemiyet bu suçu işlemediğini rahatlıkla söyleyebilsin. Aksi takdirde muhalefetin eline çok sağlam bir koz vermiş olurduk.</span></p>

  <p><span class="font4">“Ya bu akşam ya da hiçbir zaman,” denmişti Basri Bey’e. “Sesini kesin artık şu kendini bilmez gazetecinin.”</span></p>

  <p><span class="font4">Bu emri kimin verdiğini bilmiyorduk, Merkez-i Umumi mi, yoksa her olan biten karşısında silahına sarılan bizim heyecanlı zabitlerimizden biri mi? Kim olursa olsun, bunun önemi kalmamıştı artık, Ahmed Samim’in hükmü imzalanmış,&nbsp;kalemi kırılmıştı. Mümkünü yok, bu akşam öldürülecekti.</span></p>

  <p><span class="font4">O sabah takibe başlamadan önce Cağaloğlu Yokuşu’ndaki binada Basri Bey tekrar tekrar tembihlemişti Fuad’la beni.</span></p>

  <p><span class="font4">“Mesele çıkmazsa biz müdahale etmeyeceğiz. Ancak tetiği çekecek arkadaş bir engelle karşılaşır ya da bir sebeple muvaffak olamazsa, o zaman biz ifa edeceğiz vazifeyi. Üçümüz&nbsp;birden değil, Şehsuvar çekecek tetiği. Evet Şehsuvar kardeşim, eğer öteki fedai herhangi bir sebeple işini yapamazsa,&nbsp;sen vuracaksın haddini çoktan aşmış olan bu gazeteciyi. Ama&nbsp;benden işaret bekle, çünkü öteki grupla irtibatımızı ben sağlayacağım. Hepimizin emniyeti için, sizin onları, onların da sizi&nbsp;tanımaması icap ediyor. Fakat bilhassa senin hedefe yakın olman lazım Şehsuvar. Çok da dikkatli olmalısın. Çünkü bu Ahmed Samim daha önce defalarca tehdit mektupları almış, bir&nbsp;hile sezerse kaçıp kurtulabilir. Aman gözünüzü seveyim bir&nbsp;açık vermeyelim, adamı ürkütmeyelim. Anlaşıldı mı?”</span></p>

  <p><span class="font4">Elbette anlaşılmıştı, avlarını kıstırmış tecrübeli kurtlar gibiydik. Silahın patlayacağı, kanın akacağı anın gelmesini&nbsp;bekliyorduk sabırla. Ahmed Samim’i gazetesine kadar takip&nbsp;ettikten sonra,</span> <span class="font4" style="font-style:italic;">Sada-i Millet</span> <span class="font4">gazetesinin Ebussuud Caddesi’ndeki binasının etrafında mevzilenmiştik. Herkes başka bir&nbsp;kuytuya, herkes başka bir köşeye.</span></p>

  <p><span class="font4">Ben,</span> <span class="font4" style="font-style:italic;">Sada-i Millet</span> <span class="font4">gazetesinin çıkış kapısına bakan Arap Selami’nin kahvesinde oturuyordum. Sanki çok içermişim&nbsp;gibi, kendime bir de nargile söylemiştim. Bir yandan kapıyı gözetlerken, bir yandan da tetiği çekecek arkadaşı arıyordum. Öyle ya Ahmed Samim’i vuracaksa katil buralarda bir&nbsp;yerlerde olmalıydı. Ama etrafımda şüphe uyandıracak kimseyi göremiyordum. Aferin diye geçiriyordum içimden, demek bu işlerde tecrübeli, mahir bir arkadaş... Silahşorun iş&nbsp;bilir olmasını diliyordum, çünkü gazeteciyi vurmak mecburiyetinde kalmayı hiç istemiyordum. Evet, muhaliflere derin&nbsp;bir öfke duymama rağmen içten içe bu gazeteciyi vurmanın&nbsp;yanlış olduğuna inanıyordum. İnanmaktan öte korkuya benzer bir his vardı içimde. Neden öldürecektik ki bu gazeteciyi?&nbsp;Bize nasıl bir zarar verebilirdi? Fazla tutkulu, kendini göstermeye meraklı, tecrübesiz aptalın tekiydi işte. Kozmidi denen&nbsp;o zibidinin oyununa gelmiş, kendi yazdıklarıyla sarhoş olmuş bir genç. Üstelik benim gibi edebiyat meraklısı. Elbette,&nbsp;cemiyet karar aldıysa, yanlış ya da doğru diye sorgulamak&nbsp;bizim işimiz değildi. Ama Abdülhamit’in eli kana bulanmış&nbsp;paşalarını, hafiyelerini avlamak başka, sadece kalemiyle, fikirleriyle mücadele eden birini öldürmek başkaydı. Üstelik&nbsp;daha Hasan Fehmi suikastı unutulmamışken...</span></p>

  <p><span class="font4">Bu endişelerimi kimseye söylemedim elbette; zabitlerin içinde bir sivil olarak zaten pek muteber biri değildim, bu suikastı da tenkit edersem, kim bilir hakkımda neler düşünürlerdi? O yüzden, tetikçinin muvaffak olmasını istiyordum,&nbsp;yoksa pişman olacağım, belki de ömür boyu vicdan azabı&nbsp;çekeceğim bir cinayetin faili olacaktım. Ama saatler geçiyor&nbsp;Ahmed Samim bir türlü çıkmıyordu gazeteden.</span></p>

  <p><span class="font4">Birden aptalca bir umuda kapıldım, belki de başka bir kapıdan savuşup gitmişti. Kim bilir belki de birileri suikastı&nbsp;haber vermişti ona. Belki de, biz burada beklerken, Marsilya’ya giden akşam gemisine kapağı atmıştı çoktan... Keşke&nbsp;öyle olsaydı ama olmamıştı; katılacağı davetin vaktinin gelmesini bekliyordu zavallı. Nitekim ortalık iyice kararınca da&nbsp;çıktı kapıdan. Yanında biri daha vardı, muhtemelen kendisi&nbsp;gibi bir muharrir. Karşı kaldırımdan geçerken yüzüne dikkatle bakma fırsatı buldum, benden ancak birkaç yaş büyük&nbsp;olmalıydı. Nedense onu kendimden daha küçük biri olarak&nbsp;düşünüyordum. Yapacağımız suikasta inanmadığımdan mı,&nbsp;yoksa hiçbir şeyden haberi olmayan kurbanımıza duyduğum merhametten mi, bilmiyorum, fakat kendisini bekleyen&nbsp;tehlikeden habersiz, adım adım ölümüne giden bu genç gazeteciyi, Mekteb-i Sultani’deki alt sınıflarda okuyan arkadaşlarımdan biri gibi görüyordum.</span></p>

  <p><span class="font4">Diyeceksin ki, “Madem öyle, neden onu ikaz etmedin? Neden kaç demedin?” Diyemezdim Ester, yapamazdım bir&nbsp;tanem. Bu, cemiyete ihanet olurdu. Ben bu davanın bir neferiydim, verilen vazifeyi yerine getirmekle yükümlüydüm.&nbsp;Kabul ediyorum tuhaf bir zihin karmaşası, ruhsal bir garabet. Ahmed Samim’e karşı büyük bir acıma duysam bile asıl&nbsp;dileğim tetiği çekmek zorunda kalmamaktı. Evet, zalimce bir&nbsp;durum, daha doğrusu alçakça... O ölsün ama benim ellerim&nbsp;kirlenmesin. Esasında, iş başa düşerse onu vurabileceğimden de emin değildim, belki de o tetiği hiç çekemeyecektim.</span></p>

  <p><span class="font4">Dün gece hissetmiştim bunu, uyumak için yatağıma uzandığımda. Kocaman bir dolunay vardı gökyüzünde; solgun ışığı yüzüme vuruyor, içimi ürpertiyordu. Kıraç bir tarlayı&nbsp;andıran aya takıldı gözlerim, birden her şey çok manasız geldi bana. Ne vatan, ne cemiyet, ne kendim, hatta ne de sen. O&nbsp;ayın altında ne yapacağını bilmeden oradan oraya sürünen&nbsp;bir kertenkele gibi hissettim kendimi. Korkunçtu, lambayı&nbsp;yaktım, belki çare olur diye, ne zamandır elime almadığım&nbsp;Anatole France’ın kitabını okumaya başladım. Tercüme için&nbsp;değil, damarlarıma kadar yayılan o gümüş rengi soğukluktan kurtulmak için. Faydası olmadı. Gözlerim satırların arasında dolaşırken aklım bambaşka yerlerde seyahat ediyordu.&nbsp;Kitabı kapatıp yatağa uzandım yeniden. Ne oluyordu bana,&nbsp;inancımı mı yitiriyordum, kendime duyduğum güveni mi?&nbsp;Belki her ikisi birden. Leon Dayı haklıydı galiba. Hâlâ çok&nbsp;geç değildi, yarın tası tarağı toplayıp önce Selanik’e oradan&nbsp;da Paris’e gidebilirdim. Senin yanına... Kim bilir ne kadar&nbsp;sevinirdin geldiğime... Sahi sevinir miydin? Artık bundan hiç&nbsp;emin değildim. Belki de artık tümüyle unutmuştun beni, çıkartıp atmıştın kalbinden. Seni suçlayacak halim de yoktu,&nbsp;bunu yapan bendim. Birden kendimi yapayalnız hissettim.&nbsp;Koca dünyada, şu karanlık gecenin içinde tek başıma. Gözlerim nemlendi, boğazım düğüm düğüm ağzıma geldi... Evet&nbsp;utanmadan bir çocuk gibi içimi çekerek ağladım. Zayıflık&nbsp;zannetme, insanca bir şeydi, üstelik iyi geldi, açıldım, fakat&nbsp;ruhumdaki tereddüt bitmedi. O gözü kara cemiyet fedaisi&nbsp;rolünü iyi oynamama rağmen, davaya duyduğum sadakatin&nbsp;gitgide azaldığını hissediyordum, işte bu nedenle, Ahmed&nbsp;Samim’i öldürecek olan o tabancanın tetiğini ben çekmek&nbsp;istemiyordum. Fakat gazetecinin peşine düşecek, elbette emredileni yapacaktım.</span></p>

  <p><span class="font4">Nitekim Ebüssuud Caddesi’ne çıkan iki muharriri, on beş yirmi metre öteden takip etmeye başladım, işin ilginci, hiç&nbsp;de tedirgin görünmüyordu Ahmed Samim. Ne sağını solunu&nbsp;kolluyor ne de arkada birileri var mı diye geriye bakıyordu.&nbsp;Zavallı, ya arkadaşıyla sohbetin akışına kaptırmıştı kendini&nbsp;ya da bu akşam gideceği davetin havasına girmişti şimdiden.</span></p>

  <p><span class="font4">Caddenin sonuna gelince kalabalık artmaya başladı. Ahmed Samim ve arkadaşı işinden çıkan insanlarla birlikte Sirkeci’ye döndüler, işte o vakit gördüm tetikçiyi. Köşedeki&nbsp;tütüncünün yanından çıktı. Siyahlar giymişti, başındaki fes&nbsp;hafifçe yana kaykılmıştı, sağ eli ceketinin cebindeydi; muhtemelen cinayeti işleyeceği tabancayı tutuyordu. Oldukça&nbsp;sakindi, telaşsız adımlarla yürüyordu, daha önce cemiyet lokalinde görmemiş olsam ben bile şüphelenmezdim ondan.&nbsp;Serez ya da Drama’dan olmalıydı, galiba Çerkez’ti, adını&nbsp;hatırlamıyorum. Cemiyetin gözü kara adamlarından olduğunu duymuştum. Fakat işlerinden evlerine gidenlerle dolu&nbsp;bu cadde suikast için hiç de iyi bir tercih değildi. O kadar&nbsp;ahalinin içinde nasıl vuracaktı gazeteciyi? Daha düşüncemi&nbsp;tamamlamama fırsat vermeden, Ahmed Samim ve arkadaşı&nbsp;karşı kaldırıma geçtiler. Çerkez silahşor ise hiç acele etmedi,&nbsp;bir süre daha önümde yürüdükten sonra o da yolun öteki&nbsp;tarafına yöneldi. Bu arada gazeteciler, Büyük Postane’ye açılan sokağa girmişlerdi. Tetikçinin adımlarını hızlandırdığını&nbsp;fark ettim, ben de ona ayak uydurdum. Sokağa girerken dönüp geriye baktım; evet, Kolağası Basri’yle, Mülazım Fuad da&nbsp;beş on metre arkadan bizi takip ediyorlardı. Derin bir nefes&nbsp;alıp daldım sokağa.</span></p>

  <p><span class="font4">Kalabalık azalmış gibiydi, zaten fedai de iyice hızlanmış Ahmed Samim’in birkaç metre yakınına kadar sokulmuştu.&nbsp;Bakışlarım, siyah elbiseli adamın sağ cebine soktuğu eline&nbsp;takılmıştı. Silahını ha çekti, ha çekecek... Boğazımın kuruduğunu hissettim, ne yani, burada mı vuracaktı? Ama hayır, hiç&nbsp;acelesi yoktu, daha müsait bir yer bulana kadar kurbanıyla&nbsp;arasındaki mesafeyi muhafaza etmek istiyordu. Hedeftekiler,&nbsp;postaneye gelmeden aşağıya dönen sokağa girdiler, bizimki&nbsp;de peşlerinden. Tuhaf bir düşünce takıldı aklıma. Şimdi müdahale etsem, Ahmed Samim’i kaçması için ikazda bulunup&nbsp;silahımla tetikçiyi durdursam... Yapamazdım elbette ama&nbsp;eğer yapmaya kalksam, hiç tereddüt etmeden vururlardı&nbsp;beni, hem de bizzat kendi arkadaşlarım...</span></p>

  <p><span class="font4">“İhanet edenlerin cezası büyük olur,” demişti o çok sevdiğim kumandanımız. “Onları asla affetmemeliyiz, aksi takdirde hainlerin sayısı artmaya başlar.”</span></p>

  <p><span class="font4">Yok, zaten öyle bir niyetim de yoktu ama bir mucize olsa, Ahmed Samim kurtulsa sevinirdim. Fakat öyle bir ihtimal&nbsp;bulunmamaktaydı, o sebepten rolümü oynamayı sürdürdüm. Bu dar ve kısa sokağı da patırtısız gürültüsüz ama yüreğim ağzımda geçtik. Gazeteciler bir kez daha sola, Bahçekapı&nbsp;yönüne döndüler, siyahlı fedai de peşlerinden. Onları gözden kaçırmamak için biraz daha hızlanmak mecburiyetinde&nbsp;kaldım. Caddeye çıkınca, Çerkez silahşorun adeta Ahmed&nbsp;Samim’in ensesinde olduğunu gördüm. Sanki daha gergin&nbsp;gibiydi, zannederim olayın sonuna gelmiştik. Ona engel olabilirmişim gibi adımlarımı hızlandırdım, işte o anda patladı silah. Ardı ardına üç kez. İşini bitiren katil, elinde Smith&nbsp;Wesson marka bir tabancayla ayakta dikiliyordu. Ahmed&nbsp;Samim’i enseden vurmuş olmalıydı, zavallı gazeteci yüzükoyun düşmüştü yere. Arkadaşı ise can havliyle, önünde bulundukları fırıncı dükkânının içine atmıştı kendini.</span></p>

  <p><span class="font4">Siyah kıyafetli tetikçi bir an yerde yatan kurbanına baktıktan sonra hızlı ama sakin adımlarla uzaklaşmaya başladı. Ben öylece durdum. Tamamıyla acayip bir durumdu, bakışlarımı kafası parçalanmış olarak yerde yatan genç ölüden&nbsp;alamıyordum. Yandan ne kadar da benziyordu bana. Sanki&nbsp;bir ikizim varmış da benim haberim yokmuş gibi. Yoksa beni&nbsp;vurmuşlardı da farkında mı değildim? Öldükten sonra, ruhumuz uzaklaşmadan önce son kez dönüp bedenine bakarmış&nbsp;ya, yoksa onu mu yaşıyordum? Sağımdan solumdan insanlar geçiyor, cinayet mahalli kalabalıklaşıyor, her kafadan bir&nbsp;ses çıkıyordu ama hiçbiri beni etkilemiyordu. Caddenin kenarında bir heykel gibi kalakalmıştım. Basri Bey imdadıma&nbsp;yetişmeseydi, belki de hep öyle kalacaktım.</span></p>

  <p><span class="font4">“Hadi Şehsuvar,” dedi koluma girerek. “Hadi evladım, burada işimiz bitti, hadi gidelim artık.” Yürürken de azarlamayı ihmal etmedi. “Ne yapıyorsun sen yahu, niye durdun öyle? Seni tanımasam kan tuttu diyeceğim...”</span></p>

  <p><span class="font4">Tümüyle haklıydı, kan tutmuştu beni ama şimdi değil, çok önceden, daha o zavallı gazeteci öldürülmeden. Belki Şemsi&nbsp;Paşa vurulduğunda, belki Arnavut tetikçileri haklarken, belki&nbsp;Topçu Kışlası’nda önüme çıkan her isyancıyı kurşunlarken...&nbsp;Evet, kan tutmuştu beni ama o zaman farkına varamamıştım.&nbsp;İnkılap o kadar cezbediciydi ki, olaylar o kadar süratle gelişiyordu ki, beni etkileyenin ne olduğunu anlayamamıştım.&nbsp;Fakat daha fazlasını kaldıramıyordum artık, tahammül sınırlarım çoktan aşmıştı bünyem, aklım artık kabul edemiyordu&nbsp;olup bitenleri... Aklım ikna olsa da ruhum razı gelmiyordu&nbsp;bu cinayetlere... Evet, kan tutmuştu beni, daha Manastır’da o&nbsp;ilk silah patladığında, Şemsi Paşa vurulduğunda. Ama şimdi&nbsp;fark ediyordum işte...</span></p>
</body>
</html>
