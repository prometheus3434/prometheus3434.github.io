<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><span class="font4" style="font-weight:bold;"><a id="egv32">“</a>Devlet kademesindeki herkes, eski ittihatçı değil mi?”</span></h2>

  <h2><span class="font4" style="font-weight:bold;"><br /></span></h2>

  <p><span class="font4" style="font-weight:bold;font-style:italic;">Merhaba Ester, (9. Gün, Akşam)</span></p>

  <p><span class="font4" style="font-weight:bold;font-style:italic;"><br /></span></p>

  <p><span class="font4">Kapıya vurulduğunu neredeyse duymayacaktım. Akşam yemeğinden sonra yukarı çıkmış, iskemlemi balkona atmış,&nbsp;güz serinliğinde hem şehri seyrediyor hem de Mehmed&nbsp;Esad’ın söylediklerini düşünüyordum. Israrla beni yanında&nbsp;istiyordu, ama ne tür bir vazife yapacağımızı henüz açıklamamıştı. Aslında yadırganacak bir durum yoktu, teklifini kabul etmemiştim ki, ne yapacağımızı söylesin. Aklımı kurcalayan asıl mevzu, Cezmi Binbaşı’nın öldürülmesiydi. Mehmed&nbsp;niye bu cinayetten hiç bahsetmemişti? Halbuki İzmir Suikastı öncesi Ahmet Şükrü Bey’in evindeki yemekli toplantıdan&nbsp;çok daha ciddi bir meseleydi bu emekli zabitin öldürülmesi. İsteseler, kolaylıkla bu suçu üstüme yıkarlardı. Kim bilir,&nbsp;belki de ikinci bir koz olarak elinde bulundurmak istiyordu&nbsp;bu meşum cinayeti Mehmed Esad. İşte tam bunlar aklımdan&nbsp;geçerken işittim kapının çalındığını. Akşamın bu vakti kimdi acaba? Çok da tedirgin değildim aslında. Mehmed Esad’la&nbsp;bugünkü konuşmamızın ardından polisler gelecek değildi&nbsp;ya. Nitekim kapıyı açınca karşımda Reşit’i buldum. Dört gün&nbsp;önce yaşadığımız sahnenin aynısı gibiydi. Bu öğlen polislerin geldiğini öğrenmiş, eli ayağı birbirine dolaşmış olmalıydı. Onu nasıl teskin edeceğimi düşünüyordum ki,</span></p>

  <p><span class="font4">“Karakoldan geliyorum,” diyerek beıjer koltuğa gömüldü. “Tam bir saat konuştuk polislerle...”</span></p>

  <p><span class="font4">Otel müdürünün genç yüzünde ne korku vardı ne de panik, aksine son derece rahat bir tavırla konuşuyordu. Zorlu bir imtihanı başarıyla vermiş bir talebenin heyecanı vardı&nbsp;gözlerinde. Yatağın ucuna ilişerek anlattıklarını dinlemeye&nbsp;başladım.</span></p>

  <p><span class="font4">“Otele döndüğümde sizi aradım ama çıkmışsınız. Ömer anlattı vaziyeti. Ben de kalkıp karakola gittim. Sizinle konuşan polislere yönlendirdiler beni.</span> <span class="font4">Ne</span> <span class="font4">biliyorsam, hepsini&nbsp;söyledim. Cezmi Amca’yı nereden tanıdığımı, neden evine&nbsp;gittiğimi bütün açıklığıyla anlattım. Sadece, sizin ikinci gidişinizi sakladım. Ki bence onu da anlatabilirdik. Çünkü polisler, katil ya da katillerin hırsızlık maksadıyla eve girdiğine&nbsp;inanıyorlar. Dolayısıyla sizden ya da benden şüphelenmeleri&nbsp;için bir sebep yok.”</span></p>

  <p><span class="font4">Zavallı Reşit, olan bitenin farkında değildi. Gizli bir el hem onu hem de beni koruyordu. Büyük ihtimalle Mehmed&nbsp;Esad olan bu şahıs, Cezmi Kenan dosyasının o iki acemi polise verilmesini de sağlamıştı. Elbette bu hakikati Reşit’le paylaşmadım.</span></p>

  <p><span class="font4">“Yok, aziz kardeşim, sakın ha,” diye ikaz ettim. “Sakın, benim cinayet mahalline gittiğimi söyleme. İşgüzar bir polis&nbsp;çıkar, ikimizin de başını belaya sokar. Bu meselede ne kadar&nbsp;ketum davranırsak o kadar iyi. Eğer polisler, Cezmi Binbaşı’yı hırsızlar öldürdü diyorsa öyledir. Buna itiraz edecek halimiz yok.”</span></p>

  <p><span class="font4">Şüpheli bir ifade belirdi gözlerinde.</span></p>

  <p><span class="font4">“Siz inanmıyor musunuz? Cezmi Amca’yı başkaları mı öldürdü yoksa?”</span></p>

  <p><span class="font4">Ağzımdan çıkan lakırdıya dikkat etmem gerektiğini anladım.</span></p>

  <p><span class="font4">“Hayır, hayır,” diye toparlamaya çalıştım. “Bence de, hırsızlardır Cezmi Binbaşı’ya kıyanlar. Polislerden daha mı iyi bileceğiz?” &nbsp;&nbsp;</span></p>

  <p><span class="font4">Hayır, kafasına yatmamıştı.</span></p>

  <p><span class="font4">“İttihatçı olduğu için öldürülmüş olabilir mi? Konuşmalarını duydunuz, hiç çekinmeden atıp tutuyordu hükümet hakkında...”</span></p>

  <p><span class="font4">Sonunda tedirgin olacağı bir neticeye ulaşmasını istemediğimden, düşünce akışını kestim.</span></p>

  <p><span class="font4">“Hiç zannetmem. Cezmi Binbaşı’yı niye ciddiye alsınlar? Nur içinde yatsın ama biliyorsun aklı da pek yerinde sayılmazdı rahmetlinin...”</span></p>

  <p><span class="font4">Endişeyle iri iri açılan gözleri anlamak istercesine bakıyordu.</span></p>

  <p><span class="font4">“Orası öyle ama şu İzmir Suikastı’ndan sonra polis, ittihatçı avına çıktı diyorlar. Cezmi Amca’yı da...”</span></p>

  <p><span class="font4">Zeki bir adamdı Reşit ama bu muammayı çözmenin ona&nbsp;</span><span style="text-indent: 0.4in;">hiçbir yararı yoktu.</span></p>

  <p><span class="font4">“Olur mu öyle şey? Hükümet, her ittihatçıyım diyenin peşine düşse, kimse kurtaramaz yakasını bu işten. Bizzat Reisicumhur’umuz, Başbakan’ımız, Bakanlanmız, Mebuslarımız... Neredeyse devlet kademesindeki herkes, eski ittihatçı değil mi? Yok, bu adi bir hırsızlık meselesi... Evi biliyorsun&nbsp;işte. Hiçbir tedbir yok. Elini kolunu sallayarak gir içeri. İktisadi durum da ortada. O kadar çok fakir var ki memlekette,&nbsp;onlardan biri bıçağını çekip dalmıştır eve...”</span></p>

  <p><span class="font4">“Öyle diyorsunuz da, Cezmi Amca kolay kolay alt edilecek bir adam değildi. Tamam yaşı vardı ama hâlâ dinçti. Gücü,&nbsp;kuvveti yerindeydi. Üstelik kavgaya, dövüşe yabancı biri de&nbsp;değildi.”</span></p>

  <p><span class="font4">Çaresizlik içinde ellerimi yana açtım.</span></p>

  <p><span class="font4">“Eve girenlerin tek kişi olduğunu bilmiyoruz ki. Belki birkaç kişiydiler. Belki adamlar çok tecrübeliydi. Belki Cezmi Binbaşı’yı uyurken yakaladılar. Yerde yatarken bulmuştum onu...”</span></p>

  <p><span class="font4">Daha fazla ısrar etmedi.</span></p>

  <p><span class="font4">“Olabilir tabii,” dedi kederle iç geçirerek. “Haklısınız Şehsuvar ağabey, polisler icap edeni yapacaktır zaten.” Oturduğu koltuktan kalktı. “Ben de gideyim artık.” Kapıya yöneldi, birkaç adım atmıştı ki, Çin vazosunun önünde durdu. “Az&nbsp;kalsın unutuyordum, Ali Yunus’la konuştum... Tokatlıyan’ın&nbsp;müdürü... Yarın öğleden sonra sizi bekliyor. Ne icap ediyorsa&nbsp;yapmaya hazır. ‘Buyursun bir kahvemizi içsin, o arada bakarız müşteri listesine. Eğer aradığı kişi bizde kalmışsa mutlaka buluruz. Adres filan bıraktıysa da Şehsuvar Bey’e veririz,’&nbsp;dedi. Samimi çocuktur Ali, öyle laf olsun diye konuşmaz. Ne&nbsp;söylediyse yapar.”</span></p>

  <p><span class="font4">İşte bu haber yüreğime su serpmiş, başımda dönen bütün melanetleri, bütün entrikaları unutturmuştu bana.</span></p>

  <p><span class="font4">“Çok teşekkür ederim Reşit,” dedim odanın ortasında dikilen genç arkadaşıma gülümseyerek. “Gerçekten çok teşekkür ederim. Senin bu iyiliklerini nasıl ödeyeceğim bilmiyorum.”</span></p>

  <p><span class="font4">Her zamanki mütevazı tavrını takınmıştı.</span></p>

  <p><span class="font4">“Rica ederim Şehsuvar ağabey. Ne olacak, alt tarafı bir telefon ettim... Umarım bulursunuz, şu adresi... Hadi iyi geceler...”</span></p>

  <p><span class="font4">Bu dilekle çıkmıştı odamdan ama verdiği haber, bu geceyi şimdiden iyi kılmıştı bile. Evet, öyle ya da böyle seni bulacaktım. Belki de yeni bir hayat başlayacaktı önümüzde. Kader, on&nbsp;sekiz yıl önce kaçırdığımız fırsatı belki yeniden sunacaktı bize.&nbsp;Aptalca gelebilir ama olsun, evet, kendimi bir idadi öğrencisi&nbsp;kadar heyecanlı hissediyordum. Yarın öğleden sonra ilk işim&nbsp;Tokatlıyan Otel’e gitmek olacaktı. Daha fazla uzatmadan Leon&nbsp;Dayı’ya ulaşmalıydım. Belki onu bulduğum yerde sen de çıkardın karşıma kim bilir? Ama şimdi yazıma dönmeliyim. Kaldığım yerden başlamalıyım yaşadıklarımı anlatmaya.</span></p>

  <p><span class="font4">Bu toprakların ilk hükümet darbesini yapıp, Kamil Paşa’yı cebren devirdiğimiz o yağmurlu gün, cemiyetimizin tek başına iktidar olacağı beş yıllık sürenin başlangıcı olacaktı. Ama kurulacak hükümette dahiliye nazırı vazifesini&nbsp;üstlenecek olan Talat Bey’e göre hâlâ iktidarı tam olarak ele&nbsp;geçirmiş sayılmazdık. Bu tespitte pek de haksız değildi. Çünkü Bab-ı Âli baskınından birkaç saat sonra Mahmud Şevket&nbsp;Paşa yeni sadrazam olarak atanmıştı. Öyle ki, biz Bab-ı Âli’de&nbsp;kalırken, Enver Bey, daha fazla kimseyi öldürmesin diye Yakup Cemil’i de yanına alarak sarayın yolunu tutmuş, aynı&nbsp;anda Mahmud Şevket Paşa da kendisine verilecek olan bu&nbsp;mühim vazifeyi üstlenmek için Üsküdar’daki evinden ayrılmıştı. Tahta çıktığı ilk günden beri cemiyetimizle uyumlu&nbsp;çalışmaya büyük ihtimam gösteren Sultan Reşad Hazretleri&nbsp;yeni duruma hiç şaşırmamıştı. Kendisine uzatılan, sadrazamın istifa mektubunu itiraz etmeden, tek soru dahi sormadan kabul etmişti.</span></p>

  <p><span class="font4">“Şevketli Padişahım, Kamil Paşa Hükümeti vatanın meselelerini halletmede acizlik göstermiştir. İktidara geldiklerinden bu yana milleti perişan etmiştir. Bunun neticesinde isyan eden milletin isteğine karşı duramayarak istifa etmiştir. Buyurun, istifalarını yüce makamınıza sunuyorum,” diyen&nbsp;Enver Paşa’yı büyük bir memnuniyetle dinledikten sonra,&nbsp;tek cümlelik bir cevap vermişti:</span></p>

  <p><span class="font4">“Allah sizden razı olsun evladım, beni bu adamlardan kurtardınız.”</span></p>

  <p><span class="font4">Mahmud Şevket Paşa’nın sadrazam, Talat Bey’in ise geçici olarak dahiliye nazırı olma teklifini de pek bir münasip bularak, atama kâğıdına basıvermişti mührü.</span></p>

  <p><span class="font4">Elbette hükümette yapılan bu değişiklikler darbe anında&nbsp;</span><span style="text-indent: 0.4in;">kararlaştırılmış değildi. Muhtemelen bu karar, çok daha önce,&nbsp;</span><span style="text-indent: 0.4in;">Beşezade Emin Bey’in Vefa Meydanı’ndaki evinde sabahlara&nbsp;</span><span style="text-indent: 0.4in;">kadar süren o son toplantıda alınmıştı. Ardından, Mahmud Şevket Paşa’ya teklif götürülmüş olmalıydı. Kudretli paşamız&nbsp;da, o dillere destan kibrine rağmen, koltuğun cazibesine kapılarak olanları unutmuş, kendisine gümüş bir tepside sunulan sadrazamlık makamını güle oynaya kabul etmişti. Şimdi&nbsp;yeni bir devir başlıyordu. Evet, devir yeniydi ama eski meseleler olduğu gibi duruyordu. Belki de bu sebepten, elinde&nbsp;sadrazamlığa atandığını gösterir belge ile Bab-ı Âli’nin basamaklarını tırmanan Mahmud Şevket Paşa’nın o dimdik bedeni hafifçe eğilmiş, yükleneceği sorumluluğun ağırlığı tıpkı sabık Sultan Abdülhamit gibi sırtında küçük bir kambur&nbsp;oluşturmuştu.</span></p>

  <p><span class="font4">“Bu meselede bir tuhaflık yok mu?” diye soran Fuad’ın sözleriyle bakışlarımı Bab-ı Âli’deki odanın penceresinden içeriye çevirdim. “Daha yedi ay önce Harbiye Nezaretinden istifa ettirdiğimiz bu adamı, şimdi niye sadrazam yapıyoruz?”</span></p>

  <p><span class="font4">Ne diyeceğimi bilemedim.</span></p>

  <p><span class="font4">“Siyaset işte,” diye geveledim. “Öyle zamanlar oluyor ki, dün kara dediğine bugün ak diyebiliyorsun.”</span></p>

  <p><span class="font4">Hiç katılmıyordu fikirlerime.</span></p>

  <p><span class="font4">“İyi de Mahmud Şevket Paşa nasıl çalışacak cemiyetle? Bilmiyor mu kendisini nezaretten kovduranın Talat Bey olduğunu?”</span></p>

  <p><span class="font4">Yerinde bir soruydu, benim de aklımda benzeri kuşkular vardı ama tartışmak istemiyordum.</span></p>

  <p><span class="font4">“Anlaşmışlar demek ki... Bulunduğumuz şartlar göz önüne alınınca herkesin, fedakârlık yapması icap eder. Düşman Çatalca’ya kadar gelmişken, böyle sorular sormanın manası&nbsp;yok. Şimdi elimizi taşın altına koyma vakti.”</span></p>

  <p><span class="font4">Kumral kaşları çatıldı arkadaşımın.</span></p>

  <p><span class="font4">“Ne diyorsun Şehsuvar?” Lüzumundan yüksek çıkmıştı sesi. Ama farkında değildi bağırarak konuştuğunun. “Elimi&nbsp;taşın altına koymuyor muyum yani? Korkuyor muyum? Kaytarıyor muyum? Kaçıyor muyum? Aklımızdakini dile getirince kötü mü oluyoruz? Konuşmayalım mı yani? Gördüğümüz&nbsp;noksanlıkları, yaptığımız hataları söylemeyelim mi?”</span></p>

  <p><span class="font4">Aslında aynı hisleri paylaşıyordum ama nedense aptalca bir koruma düşüncesiyle idarecileri savunmaya kalkıştım.</span></p>

  <p><span class="font4">“Yahu yok, yanlış anladın be Fuad. Susalım demiyorum, fakat her şeyin bir vakti, bir sırası var. Önce Ahmet Muhtar&nbsp;Paşa hükümeti, ardından Kamil Paşa altı aydır canımıza okudular. Kendi haline bıraksak, ya sürgüne yollayacaklardı bizi,&nbsp;ya mezara ya da zindana. Şükür kurtulduk. Bak, ilk defa güçlü bir hükümet kuruyoruz. Biraz daha dişimizi sıkmamız lazım diyorum, biraz daha sabır...”</span></p>

  <p><span class="font4">Umutsuz gözlerle bakıyordu.</span></p>

  <p><span class="font4">“Ben sabır gösteririm fakat bu sefer de muvaffak olamazsak, bu millet bize ne kadar tahammül eder, işte onu bilemem.”</span></p>

  <p><span class="font4">Yalandan bir kahkaha atarak, Bab-ı Âli’nin önünde nümayiş yapan kalabalığı gösterdim.</span></p>

  <p><span class="font4">“Dert ettiğin şeye bak. Millet bizimle birlikte... Görmüyor musun, her dakika çoğalıyor dışarıdaki ahali. Kazandık Fuad,&nbsp;kazandık kardeşim.”</span></p>

  <p><span class="font4">Yalancıktan olsa bile gülümsemedi.</span></p>

  <p><span class="font4">“Bilmiyorum Şehsuvar... Kazandık mı emin değilim. Ama umarım öyle olmuştur, umarım kazanmışızdır...”</span></p>

  <p><span class="font4">Omuzlarından tutarak dostça sarstım.</span></p>

  <p><span class="font4">“Tabii kazandık. Beyhude kaygılanıyorsun. Hatırlarsan bu sabah da karamsardın. Hatta akşama sağ çıkmayacağımızı&nbsp;zannediyordun. Bak, sapasağlamız ikimiz de.”</span></p>

  <p><span class="font4">Mahcup bir ifade belirdi yakışıklı yüzünde.</span></p>

  <p><span class="font4">“İnşallah bu defa da haklı çıkarsın,” dedi boyun eğerek, “inşallah bir kez daha ben yanılırım.”</span></p>

  <p><span class="font4">Ama hatalı olmadığını biliyordu, daha fenası ben de biliyordum. Bu şartlarda hükümet olmak, akıl kârı değildi. Dört yanımız düşmanla çevriliydi. Elimizdeki topraklar büyük&nbsp;devletlerin iştahını kabartıyordu. Birbirinden vahşi hayvanların arasında kalan, dişleri dökülmüş, tırnakları körelmiş&nbsp;yaşlı bir kurda benziyorduk. Bırak, İngiltere, Rusya, Almanya&nbsp;gibi büyük ülkeleri, bir zamanlar tebaamız olan Bulgarlarla&nbsp;bile başa çıkamıyorduk. Edirne’yi düşmana teslim ediyorlar&nbsp;diye Kamil Paşa’yı sadrazamlıktan indirmiştik ama Osmanlı’nın ikinci payitahtı olan olan bu şehri biz de koruyamıyorduk. Cephede vaziyet çok ciddiydi. Nitekim Mahmud Şevket Paşa hükümetinin kurulmasının akabinde Enver Bey’in&nbsp;planladığı Edirne’yi kurtarma harekâtı tam bir hezimetle&nbsp;neticelenmişti. Enver Bey, koordinasyon noksanlığını işaret&nbsp;ederek Bolayır kolordusundan Fethi Bey ile Mustafa Kemal&nbsp;Bey’i itham ediyordu. Fethi Bey ve Mustafa Kemal Bey ise,&nbsp;yine kendi başına buyruk hareket ederek, öteki birlikleri beklemediği için hezimetteki mesuliyetin Enver Bey’e ait olduğunu iddia ediyorlardı.</span></p>

  <p><span class="font4">Kurmaylarımız karşılıklı olarak birbirlerini suçlarken cephedeki vaziyet bir fecaate dönüşüyordu. Ne yazık ki, hepimizi derin bir utanç ve ızdıraba sürükleyen o mağlubiyet&nbsp;çok geçmeden hakikat olacaktı. Evet, 26 Mart’ta Edirne’yi&nbsp;resmen düşmana vermek zorunda kalacaktık. Evet, Selimiye&nbsp;Camii’nin, zarif minarelerinde dalgalanan Osmanlı bayrağı&nbsp;yere indirilecek, serhat şehrimizde artık ezan sesi duyulmayacaktı. Mesele sadece Osmanlıya payitahtlık da yapmış, kadim bir şehrinin kaybedilmesi değildi. Daha da vahimi vardı; Londra’da imzalanan barış anlaşmasıyla Trakya sınırımız&nbsp;Enez-Midye hattına kadar gerilemişti. Artık düşmanla İstanbul arasında sadece Çatalca savunma hattı kalmıştı.</span></p>

  <p><span class="font4">Kamil Paşa hükümetini düşürmek için söylediğimiz her ne varsa, hepsini, belki daha da fazlasını biz yapmıştık. Elbette bunun ağır siyasi neticeleri de olacaktı. Çünkü eski sadrazamın destekçisi olan Hürriyet ve İtilafçılar boş durmuyor,&nbsp;milleti her fırsatta Mahmud Şevket Paşa hükümetine karşı&nbsp;kışkırtıyorlardı. Ve Bab-ı Âli baskının ardından sinen muhalif&nbsp;basın, korkuyu üzerinden atıp tekrar tenkitlerine başlıyordu,&nbsp;hem de eskisinden çok daha gür, çok daha hiddetli bir sesle.</span></p>

  <p><span class="font4">Yine zor olanı başarmış, bütün muhalefeti, kendimize karşı birleştirmiştik. Öyle ki, çok geçmeden, Paris’teki Şerif Paşa’dan liberal Prens Sabahattin’e, sabık sadrazam Kamil Paşa’dan, Damat Salih Paşa’ya kadar ne kadar ittihatçı düşmanı varsa, hepsinin adının karıştığı kanlı bir komployla yüz yüze&nbsp;gelecektik. Bu pis işin başında, Çerkez Kâzım yer alıyordu.&nbsp;Tanırdım kendisini hem meymenetsiz hem de cibilliyetsiz&nbsp;bir herif. Eskiden ittihatçı olan bu zibidi, şimdi Hürrriyet&nbsp;ve İtilaf Fırkası’na katılmıştı. Ama hiç de küçümsenecek bir&nbsp;adam değildi; Halaskâran Zabitlerin arasında öne çıkmış, delilik mertebesinde cesur ve kıyıcı biriydi. Kendisi gibi Çerkez&nbsp;olan Nazım Paşa’nın vurulmasından sonra cemiyete derin&nbsp;bir nefret, dinmek bilmez bir öfke duymaya başlamıştı.</span></p>

  <p><span class="font4">“Onlar nasıl acımasızca basıyorlarsa tetiğe, biz neden basmayalım,” diyordu etrafını saran süfli topluluğa. “Biz de onların kafalarına birer kurşun sıkıp yollarız çukura. Madem ki onlar bir darbeyle hükümetimizi ele geçirdiler, biz de onları&nbsp;bir darbeyle yollarız geldikleri yere.”</span></p>

  <p><span class="font4">Evet, aralarına soktuğumuz hafiyelerden gelen malumat bunlardı. Dahası planlanan kanlı darbenin nasıl yapılacağı,&nbsp;içinde kimlerin yer alacağını da öğrenmiş bulunuyorduk. Davayla İstanbul Muhafızı Cemal Bey ilgileniyordu. Gelecekte&nbsp;cemiyetimizin üç önemli paşasından biri haline gelecek olan&nbsp;Miralay Cemal Bey’i, bizzat Mahmud Şevket Paşa atamıştı bu&nbsp;vazifeye. Yeni sadrazamın, biz ittihatçıların içinde en güvendiği adamdı Cemal Bey. Evet, Mahmud Şevket Paşa hâlâ kuşkusunu koruyor, hâlâ itimat edemiyordu cemiyete. Oysa bu tür endişelere mahal yoktu artık, çünkü hepimizin düşmanı ortaktı.</span></p>

  <p><span class="font4">Karşımızdaki şer çetesinin para kaynağı Paris’teki Şerif Paşa’ydı. Ama Dersaadet’te hatta sarayda da kuvvetli yandaşları vardı. Mesela Damat Salih Paşa hiç çekinmeden arka çıkıyordu bu katil sürüsüne. Prens Sabahattin’le de görüştüklerini tespit etmiştik. Ama Sabahattin akıllı davranmış, böylesi&nbsp;kanlı komplolara karşı olduğu için uzak durmuştu bu hergele takımından. İşin arkasında muhtemelen İngilizler vardı.&nbsp;Raporlarda İngiliz elçiliği tercümanı Fitz Maurice ile Binbaşı&nbsp;Tyirel’in adları geçiyordu. Ama işin acı tarafı, kapitülasyonlar elimizi kolumuzu bağladığı için bu iki İngiliz vatandaşını&nbsp;büyükelçiliğe soramıyorduk bile.</span></p>

  <p><span class="font4">Bu şer çetesi bir dizi suikast gerçekleştirmenin peşindeydi. Başta Sadrazam Mahmud Şevket Paşa olmak üzere, Talat Bey, Cemal Bey, Azmi Bey, Emanuel Karasu gibi liderleri öldürerek bir kaos ortamı yaratacaklar, ardından da, tıpkı bizim yaptığımız gibi kendi sadrazam adaylarını Bab-ı Âli’ye&nbsp;çıkaracaklardı. İki sadrazam adayı vardı; ilki 23 Ocak’ta hükümetten indirdiğimiz Kamil Paşa, İkincisi ise Prens Sabahattin’di. Bir tesadüf müdür, yoksa tasarlanarak yapılmış bir&nbsp;seyahat midir bilinmez ama tam da o günlerde Kamil Paşa,&nbsp;Mısır’dan payitahta gelmişti. Haberi öğrenen İstanbul muhafızı Cemal Bey, yaverini, Kamil Paşa’nın konağına yollayarak,&nbsp;payitahtta bazı karanlık şahısların birtakım suikastlar düzenleyeceğini, kendileri için hayırlı olanın Mısır’a geri dönmek&nbsp;olduğunu bildirmişti. Fakat kurnaz paşa, Mısır’a dönmek&nbsp;gibi bir mecburiyeti bulunmadığını, aksine payitahtta kalacağını belirterek üzerindeki kuşkuları hakikat kılmıştı. Demek ki suikastlar yakında başlayacak, demek ki, gizli şebeke,&nbsp;hükümet darbesi için harekete geçecekti. Vaziyeti anlamak,&nbsp;olayların akışını kontrol etmek için takibat ve gözetleme faaliyetlerimizi artırmıştık.</span></p>

  <p><span class="font4">Fuad’la ben, Kamil Paşa’nın konağının önünde tertibat almıştık. Ne kimseyi içeri sokuyor, ne de dışarı çıkartıyorduk. Resmî vazifesi, İngiliz elçiliğinde tercümanlık olarak görünen ama aslında Britanya hükümeti için casusluk yaptığı hepimizce malum olan Fitz Maurice o sabah konağa gelinceye&nbsp;kadar sürdürdük bu sıkı kontrolü. Elbette bir rastlantı değildi Maurice’in o sabah konağa gelişi. Kamil Paşa, İngiltere sefaretini arayarak, durumu arz etmiş, açıkça yardım istemişti.&nbsp;Arabasıyla konağın kapısına kadar gelen Fitz Maurice bizi&nbsp;karşısında görünce güya çok şaşırmış gibi yaptı.</span></p>

  <p><span class="font4">“Günaydın Beyler, ne yapıyorsunuz burada?”</span></p>

  <p><span class="font4">“Vazifemizi yapıyoruz,” dedi Fuad sakin bir tavırla. “Konağı koruyoruz.”</span></p>

  <p><span class="font4">Kibar bir gülümseme takındı tercüman.</span></p>

  <p><span class="font4">“İyi o zaman, izin verirseniz içeri girmek istiyorum. İngiltere Sefiri, Sir Gerard Lowther’in adına Kamil Paşa’yla konuşmaya geldim.”</span></p>

  <p><span class="font4">İngiliz’in dudaklarındaki o kibar gülümsemenin aynısını takındı bizim Fuad,</span></p>

  <p><span class="font4">“Ne yazık ki bu mümkün değil Mister Maurice. Sizi burada görmek çok güzel. Fakat korkarım ki siz, Kamil Paşa’yı göremeyeceksiniz. Kendisi Osmanlı kanunları gereğince bir&nbsp;nevi gözaltındadır. Amirlerimizden aldığımız emir uyarınca,&nbsp;ne yazık ki içeriye hiç kimseyi sokamıyoruz. O kişiler sizin&nbsp;gibi sadık dostlarımız olsa bile.”</span></p>

  <p><span class="font4">Sadık dostlarımızın üzerine basa basa konuşmuştu Fuad. Maurice’in pembe yüzü bir anlığına karardı ama sadece bir&nbsp;an, hemen toparlandı, yine o kibar gülümsemesini takındı.</span></p>

  <p><span class="font4">“Anlıyorum, anlıyorum, bu kadar yolu boşa geldik demek ki...” Duraksadı. “Kamil Paşa’nın sağlığı yerinde mi bari?”&nbsp;diye sordu.”</span></p>

  <p><span class="font4">“Gayet iyi,” dedi Fuad. “Paşa Hazretleri, maşallah, sağlık ve afiyetteler...”</span></p>

  <p><span class="font4">Daha fazla uzatmamıştı tercüman.</span></p>

  <p><span class="font4">“Bunu duyduğuma sevindim... İyi o zaman, madem içeri almayacaksınız, ben döneyim bari... Hadi size iyi günler...”</span></p>

  <p><span class="font4">Evet, centilmenliğine hiç halel getirmeden, nezaketini hiç bozmadan ayrıldı yanımızdan. Ama sefarete döner dönmez,&nbsp;ortalığı ayağa kaldırıp sefiri Mahmud Şevket Paşa’ya yollamaktan geri durmadı. Vaziyetin ciddiyetini bilmeyen Paşa,&nbsp;derhal Cemal Bey’i huzura çağırıp,</span></p>

  <p><span class="font4">“Bu kadar dertle uğraşırken, bir de İngiltere meselesi mi çıkarmak istiyorsun başımıza?” diye fena halde azarladı. Babası gibi sevdiği bu adamdan haksız yere zılgıt yiyen İstanbul&nbsp;Muhafızı derdini ancak ertesi gün izah edebildi:</span></p>

  <p><span class="font4">“Büyük bir komplo var Paşam. Kanlı bir ihtilal. Eğer mani olmazsak bir facia çıkacak. Başta siz olmak üzere bütün idarecileri öldürecekler. Ardından da Bab-ı Âli’ye el koyacak, Kamil Paşa’yı yeniden sadaret makamına getirecekler.”</span></p>

  <p><span class="font4">Meselenin iç yüzünü anlayan Mahmud Şevket, sonunda, İngiliz sefirinin baskılarına aldırmayarak Kamil Paşa’nın gözetim altında tutulmasına razı oldu. Fuad ile ben de ekibimizi yeniden eski sadrazamın görkemli konağının karşısındaki&nbsp;kiraz bahçesine kurduk. Hükümetin dirayetli olması işe yaramıştı. İngilizlerden yardım gelmeyeceğini anlayan Kamil&nbsp;Paşa, Sir Gerard Lowther’in özel arabasıyla limana kadar&nbsp;inip, geldiği vapurla yeniden Mısır’a döndü. Sefirin arabasını birlikte takip ettiğimiz Fuad, vapurun merdivenlerini tırmanan Kamil Paşayı göstererek şöyle demişti:</span></p>

  <p><span class="font4">“İngilizlerden fayda görmediği için değil, Çerkez Kâzım şebekesinin beceriksiz olduğunu anladığı için gidiyor.”</span></p>

  <p><span class="font4">Öyleydi, Kamil Paşa onca yıllık devlet hayatında kimlere ne kadar itimat edileceğini, kimlerin ipiyle kuyuya inilmeyeceğim çok iyi öğrenmişti. Dersaadet’te kaldığı şu birkaç gün&nbsp;içerisinde de Çerkez Kazım’ın ne olduğunu anlamış, kendisi için en hayırlı davranışın Mısır’a sıvışmak olduğuna kani&nbsp;olmuştu. Fakat yaşı seksene dayanmış olmasına rağmen bir&nbsp;türlü iktidar hırsını gemleyemiyordu, tıpkı kadim rakibi&nbsp;Said Paşa gibi toprağa girmeden de vazgeçmeyecekti. Üstelik&nbsp;Said Paşa dokuz kez sadrazam olmuştu, bu bahtsız ihtiyar ise&nbsp;hepi topu dört kez.</span></p>

  <p><span class="font4">Kamil Paşa’nın böyle hüsran içinde Mısır’a dönüşü, ardından Prens Sabahattin’in can korkusuyla Fransız sefaretine ait bir gemiye iltica etmesi bizi rahatlatmıştı. Üstelik bu menfur&nbsp;çetenin hepsini tespit etmiş bulunuyorduk. İlk buluştukları&nbsp;yer olan, Beyoğlu, Glavani Sokağı’ndaki bina sıkı gözetim altındaydı. Bu binayı kıdemli hain Şerif Paşa’nın adamı Pertev&nbsp;Tevfik tutmuştu. Alt katta</span> <span class="font4" style="font-style:italic;">Müdafa-i Milli</span> <span class="font4">gazetesi vardı, üst&nbsp;katta kendisi oturuyordu ancak binanın kiralanma amacı,&nbsp;cemiyete karşı düşmanca faaliyetleri organize etmek ve muhalif teşekküller oluşturmaktı. Ama o etap çoktan geçilmiş,&nbsp;fikri tartışmalar son bulmuş, Yüzbaşı Çerkez Kâzım reisliğinde bir nifak cemiyeti kurulmuştu. Kan dökmek için fırsat&nbsp;kolluyorlardı. Fakat geç kalmışlardı. Kim kiminle nerede ve&nbsp;nasıl görüşüyor, artık hepsi malumumuzdu. Vaziyete hakim&nbsp;oluşumuz, endişelerimizi azaltıyor, başta Cemal Bey olmak&nbsp;üzere hepimize lüzumsuz bir güven veriyordu. Tutuklamalara başlamamamızın bir başka sebebi daha vardı; bu vatan&nbsp;hainlerini suçüstü yakalayıp, onları en ağır cezalara çarptırmak istiyorduk.</span></p>

  <p><span class="font4">Ne var ki, Yüzbaşı Kâzım da en az bizim kadar tecrübeliydi. O da son beş yılın siyasi fırtınalarında ayakta kalmış, devletin kirli entrikalarıyla yüzleşmişti. Bizim gibi feleğin çemberinden geçmiş, nice çetin badireler atlatmıştı. Nitekim kısa sürede fark etti kuşatıldıklarını. Ve büyük bir ustalıkla bizim&nbsp;hafiyeleri atlatarak Romanya’da aldı soluğu. Cemal Bey’i de,&nbsp;bizi de o affedilmez rahatlığa sevk eden son olay işte bu kaçış&nbsp;oldu. Artık tümüyle dağıldılar, artık bu teşkilat toparlanamaz&nbsp;yanılgısına kapıldık.</span></p>

  <p><span class="font4">Kendilerine Bab-ı Âli baskınını örnek almışlardı, fakat ne bizim kadar teşkilatlanmışlardı ne böylesi bir davaya baş koymuş adamlarda olması gereken disipline sahiptiler. Hepsinin&nbsp;tek ortak noktası İttihat ve Terakki’ye duydukları büyük düşmanlıktı. Oysa, siyasi mücadelede, nefretle hareket edenler&nbsp;yenilmeye mahkûmdu. İşte bu sebepten dolayı, ipten kazıktan kaçanların kurduğu bu çeteyi yeteri kadar önemsemiyorduk. Bel bağladıkları büyük adamlar caydığına, elebaşıları da&nbsp;firar ettiğine göre artık tümüyle dağıldılar zannediyorduk.&nbsp;Fakat ummadığın taş, baş yarar demişler. Evet, düşmanlarımızı küçümsemenin bedelini çok ağır ödeyecektik.<br /></span></p>
</body>
</html>
