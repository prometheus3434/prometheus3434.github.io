<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><a id="egv09">“Devlette devamlılık esastır.”</a><br /></h2>

  <h2><br /></h2>

  <p><span class="font4" style="font-weight:bold;font-style:italic;">Merhaba Ester, (3. Gün, Akşamüzeri)</span></p>

  <p><span class="font4" style="font-weight:bold;font-style:italic;"><br /></span></p>

  <p><span class="font4">Çalan telefon sebebiyle ara verdiğim yazıma nihayet dönebildim. Hakikaten acayip bir meseleyle karşı karşıyaydım. Adamlar pis bir oyun peşindeydiler. Beni takip eden hafiyelerden bahsediyorum. Tutuklamadan önce, sinirlerimi harap&nbsp;ederek haletiruhiyemi çökertmek istiyorlardı. Böylece benliğimi diledikleri gibi yoğurmayı, şahsiyetimi ayaklarının altına almayı umuyorlardı. Yeni rejimin hafiyelerini küçümsemekle hata yaptığımı anlıyordum. Oysa devlette devamlılık&nbsp;esastı. Benim peşimde olan adamlar, Osmanlı’nın yüzlerce&nbsp;yıllık zaptiye geleneğinin bir parçasıydılar. Zalimlik kadar&nbsp;sinsiliği, vahşet kadar kurnazlığı da miras almışlardı.</span></p>

  <p><span class="font4">Neyse daha fazla merakta bırakmayayım seni. Bu öğleden sonra telefonu açtığımda aşina olduğum bir ses, “Şehsuvar&nbsp;Bey, Kubbeli Salon’da bir arkadaşınız sizi bekliyor,” diyordu.&nbsp;Hemen çıkardım sesin sahibini, resepsiyondaki Ömer adındaki gençti. Önce otel müdüründen bahsediyor sandım.</span></p>

  <p><span class="font4">‘‘Reşit Bey mi?” diye sordum.</span></p>

  <p><span class="font4">“Hayır,” dedi sorumu yadırgayarak. “Başka bir beyefendi.”</span></p>

  <p><span class="font4">“Peki kimmiş? Adını söyledi mi?”</span></p>

  <p><span class="font4">“Bir dakika şuraya yazmıştım. Evet, Binbaşı... Binbaşı Basri’ymiş...”</span></p>

  <p><span class="font4">Tüylerim diken diken oldu; çünkü Binbaşı Basri on dört yıl önce, tıpkı Reşit’in babası Yusuf gibi Trablusgarp’ta şehit&nbsp;düşmüştü. Evet, çölün ortasındaki o cenneti andıran vahada,&nbsp;benim kucağımda... Biri benimle çok kötü bir oyun oynuyordu. Peki, kimdi bu meçhul adam? Kim olacak peşimdeki alçaklardan biri. Belki de gittiğimde kimseyi bulamayacaktım.&nbsp;İnmesem, hiç çıkmasam odamdan, duymamış gibi yapsam,&nbsp;bu telefon hiç gelmemiş gibi. Daha iyi bir fikir geldi aklıma.</span></p>

  <p><span class="font4">“Adam hâlâ orada mı?” diye sordum Ömer’e. “Senden rica etsem bir bakar mısın, hakikaten bekliyor mu beni?”</span></p>

  <p><span class="font4">Eminim çok acayip bulmuştur bu isteğimi Ömer ama itiraz etmedi çocuk. Kısa bir sessizliğin ardından,</span></p>

  <p><span class="font4">“Orada efendim,” dedi. Sanki o esrarengiz adamın duymasından çekinir gibi fısıltıyla konuşmaya başlamıştı. “Kahvesini içerek sizi bekliyor...”</span></p>

  <p><span class="font4">Artık kaçacak halim yoktu, mademki bekliyordu gidip görecektim bu tuhaf ziyaretçiyi.</span></p>

  <p><span class="font4">Kubbeli Salon’a girince, önce tanıyamadım, bordo kadife koltukta oturan, yakışıklı yüzünde yılışık bir ifadeyle bana&nbsp;bakan adamı. Elbette Basri Bey değildi ama birkaç adım&nbsp;atıp yaklaşınca çıkardım: Mehmed Esad... Üsküplü Mehmed&nbsp;Esad. Fedailer grubundaki ilk yoldaşımdı, tabii kumandanımız Basri Bey’i saymazsak. İyi de neden adını saklamıştı,&nbsp;neden Basri Bey’in adını kullanmıştı? Neden olacak her zamanki münasebetsizliğinden. Güya kendince latife yapıyordu. Uçları hafifçe yukarı doğru kıvrılmış bıyıklarını burarak&nbsp;ayağa kalkarken, ben de duygularımı gizleyen bir gülümseme takındım.</span></p>

  <p><span class="font4">“Vay Şehsuvar kardeş,” diyerek muhabbetle sanldı bana. “Hiç değişmemişsin yahu!”</span></p>

  <p><span class="font4">Yalan söylüyordu; değişmiştim. Ne beni tanıdığı günlerdeki o heyecan vardı yüzümde, ne de o eski gençlik ateşi kalmıştı gözlerimde. Alnımdaki çizgiler derinleşmiş, saçlarım kırçıllaşmış, belim hafiften eğilmişti. Ama olsun, aynı yalanı&nbsp;ben de onun için söyledim.</span></p>

  <p><span class="font4">“Sen de hiç değişmemişsin.”</span></p>

  <p><span class="font4">Oysa ağarmaya başlamış kıvırcık saçlarına, bakımlı bıyıklarına, sinekkaydı tıraşına rağmen karşımdaki adam da yaşlı görünüyordu. Mehmed Esad da benim gibi henüz kırkında&nbsp;bile yoktu. Biraz dikkatli bakınca kahverengi gözlerinin derinliklerinde, saklamaya çalıştığı o derin yorgunluk fark ediliyordu zaten. Bu ruh halini gizlemek için gevrek gevrek güldü.</span></p>

  <p><span class="font4">“Değişmedik tabii. Biz tarih yazmış bir nesiliz, zaman denen o görünmez musibet başa çıkabilir mi bizimle?” Alaycı bir ifade belirdi yüzünde. “Edebî bir cümle oldu değil mi? Ne&nbsp;de olsa Şehsuvar Sami’nin arkadaşıyız...” Birden ciddileşti.&nbsp;“Nasıl gidiyor senin şu yazı işi?”</span></p>

  <p><span class="font4">Panikledim. Nerden biliyordu yazdıklarımı? Yoksa sana gönderdiklerim onların eline mi geçmişti?</span></p>

  <p><span class="font4">“Hep bahsederdin ya bir roman yazacağım diye... Ben hastanedeyken anlatmıştın hani... Yazdın mı o romanı?”</span></p>

  <p><span class="font4">Böyle söyleyince rahatladım, yaptığım boşboğazlıklardan biliyordu yazıya olan merakımı.</span></p>

  <p><span class="font4">“Nerede?” diye söylendim. “Roman yazmak kim, biz kim? Boşver şimdi eski hayalleri de buyur oturalım. Sahi, Pera Palas’ta kaldığımı kimden öğrendin?”</span></p>

  <p><span class="font4">“Konuşuruz...” diye geçiştirdi koltuğa çökerken. “Selanik’te kimsen kalmış mıydı? Ailenden diyorum...”</span></p>

  <p><span class="font4">Tekrar bir kuşku düşürdü içime bu sözleri. Selanik derken seni mi ima ediyordu?</span></p>

  <p><span class="font4">“Annemin mezarı kaldı Mehmed, bir de hatıralar...”</span></p>

  <p><span class="font4">Buruk gülümsedi.</span></p>

  <p><span class="font4">“Hep öyle...” Karşılaştığımızdan beri ilk samimi haliydi bu. “Üsküp’te de bizimkilerin mezarları kaldı sadece. Koca&nbsp;bir imparatorluk Şehsuvar... Koca bir imparatorluk çöktü...”&nbsp;Yutkundu, yine ürkek gözlerle baktı etrafa ama öyle kuşku&nbsp;uyandıracak kimse yoktu. Oldukça sakin sayılırdı kaliteli&nbsp;mobilyalarla döşenmiş geniş salon. Yaşlı bir Fransız çift, kahvelerini içiyorlardı köşede, hangi milletten olduğunu kestiremediğim üç genç kız pencereye yakın bir divana kurulmuş,&nbsp;neşeli bir muhabbete tutuşmuşlardı. Her zamanki gibi İhsan&nbsp;Bey el pençe divan duruyordu kapıda. Kendisine baktığımı&nbsp;görünce bize yöneldi.</span></p>

  <p><span class="font4">“Ne arzu ederdiniz Şehsuvar Bey?”</span></p>

  <p><span class="font4">Eski arkadaşıma baktım. Mehmed sehpanın üzerindeki boş kahve fincanını gösterdi.</span></p>

  <p><span class="font4">“İçtim, teşekkür ederim.”</span></p>

  <p><span class="font4">“Ben de bi’şey almayayım İhsan, belki daha sonra...”</span></p>

  <p><span class="font4">Başgarson uzaklaşırken, çok da mühimsemez görünerek yeniden sordum Mehmed’e:</span></p>

  <p><span class="font4">“Neden kendi adını söylemedin resepsiyondaki çocuğa? Niye kendini Basri Bey diye tanıttın?”</span></p>

  <p><span class="font4">Cevap vermek yerine, sigara paketini çıkardı, kapağını açarken kederli bir bakış fırlattı.</span></p>

  <p><span class="font4">“Maziyi yâd etmek için. Bugünlerde kimse eski günleri hatırlamak istemiyor.” Belli belirsiz gülümsedi. “Alındın mı&nbsp;yoksa?”</span></p>

  <p><span class="font4">Omuzlarımı silktim.</span></p>

  <p><span class="font4">“Yok canım niye alınayım, sadece acayip geldi biraz. Yıllar önce şehit düşmüş kumandanının bir otelin salonunda seni&nbsp;beklemesi pek sık rastlanacak bir vaka değil de...”</span></p>

  <p><span class="font4">İğneleyici sözlerime aldırmadı, tabakayı uzattı.</span></p>

  <p><span class="font4">“Yaksana...”</span></p>

  <p><span class="font4">Cibali’de üretilen cumhuriyetin yeni sigaraları, al beni dercesine sıralanıyordu gözümün önünde. Siperlerde geçen&nbsp;bitmek bilmez gecelerde, politik buhranın başını alıp gittiği sıkıntılı günlerde en yakın dostum olmuştu tütün. Ama o&nbsp;serüvenlerle dolu mazi gibi sigara da çok eskilerde kalmıştı&nbsp;artık benim için.</span></p>

  <p><span class="font4">“Doktor yasakladı,” dedim başımı sallayarak. “Bir verem vakası atlattım. Bekir Ağa Bölüğü’nde kapmışız... Şanslıydım, başlangıç dönemiymiş, kurtardık işte.”</span></p>

  <p><span class="font4">Kaygılanmıştı. Hepimiz gibi o da değişmiş, o eski burnundan kıl aldırmayan havasından sıyrılmıştı.</span></p>

  <p><span class="font4">“Geçmiş olsun. Aman dikkat et kendine, sen bize lazımsın daha...”</span></p>

  <p><span class="font4">Biz derken kimi kastediyordu acaba? Sır vermeyen yüz ifadesiyle bir sigara aldı, sonra paketi cebine attı. Yakıp derin bir nefes çekti, dudaklarının arasından salonun boşluğuna&nbsp;yayılan kül rengi dumana bakarken açıkladı.</span></p>

  <p><span class="font4">“Beni buraya eski dostlarımız yolladı.” Kahverengi gözlerini ciddi bir anlam bürüdü. “Ne düşündüğünü merak ediyorlar.”</span></p>

  <p><span class="font4">Neden bahsediyordu bu adam? Nasıl bir belanın içine sürüklemek istiyordu beni?</span></p>

  <p><span class="font4">“Eski dostlarımız kim?” diye sordum koltuğuma yaslanarak. “Artık pek dostumuz kalmadığını düşünüyordum. İzmir Suikastından sonra herkes düşman oldu ittihatçılara...”</span></p>

  <p><span class="font4">Hayal kırıklığına uğramış gibi gölgelendi yakışıklı yüzü.</span></p>

  <p><span class="font4">"O kadar kötümser olma,” diye mırıldandı. “Belki bizim cemiyet işbaşında değil ama ülkeyi hâlâ bizim fikirlerimiz&nbsp;yönetiyor. Abdülhamit’in hafiyeleriyle boğuştuğumuz günleri düşün. Hepsi bitti, onları mağlup ettik.” Sigarayı tuttuğu&nbsp;elini yana açarak abartılı bir sesle, Tevfik Fikret’ten şu mısrayı okumaya başladı:</span></p>

  <p><span class="font4"><br /></span></p>

  <p><span class="font4">"Ümidimiz bu: Ölürsek de biz, yaşar mutlaka,</span></p>

  <p><span class="font4">Yatan sizinle, şu zindan karanlığından uzak!”</span></p>

  <p><span class="font4"><br /></span></p>

  <p><span class="font4">“O karanlık yıkıldı artık Şehsuvar. Hepimizin özlemi meşrutiyet değil miydi? Oldu işte. Hatta şimdi ondan çok daha berideyiz. Bak, cumhuriyeti kurduk. Aklına gelir miydi hiç?&nbsp;Monarşi yıkıldı, büyük bir inkılap bu...”</span></p>

  <p><span class="font4">Böyle tutkulu konuşmasına rağmen sesindeki inançsızlık onu ele veriyordu, evet, söylediklerine asla kendisi de inanmıyordu. Ona bir vazife verilmişti, yerine getirmeye çalışıyordu. Önce itiraz etmemeyi, gizli bir onaylama halinde kalmayı düşündüm ama o kadar uzun süredir sessiz kalmıştım&nbsp;</span><span class="font0">ki</span> <span class="font4">kendime yediremedim.</span></p>

  <p><span class="font4">“O inkılap 1908’de yapıldı Mehmed,” dedim incinmiş bir sesle. “O meclis 23 Nisan 1920’de değil, senin de çok iyi bildiğin gibi, 17 Aralık 1908’de açıldı... Ama kimse bunu hatırlamak istemiyor artık. Ülkenin hürriyet kavgası sanki 1919’da&nbsp;başlamış gibi davranıyor herkes... İstibdadın acımasız baskısına karşı yürütülen 30 yıllık mücadeleyi, bu uğurda ölenleri,&nbsp;zindanlarda çürüyenleri, sürgünlerde heba olanları herkes&nbsp;unutmuş görünüyor. Oysa kurtuluş harbimize katılanlann&nbsp;hepsinin kökleri oraya dayanıyor. Bugün muvaffak olunan&nbsp;ne varsa, hepsinin temelleri o yıllarda atıldı. Yanlış anlama;&nbsp;daha sonra yaptığımız hataları görmezden gelmiyorum, bugünkü zaferi de küçümsemiyorum. Cumhuriyet hepimizin&nbsp;idealiydi, hepimizin çabasıyla kuruldu, ayrıca bu rejimi kuran insanlara saygı da duyuyorum. Şu kadim hakikati bilmez&nbsp;değilim: Tarihi yenenler yazar. Hep böyle oldu, bundan sonra da böyle olacak. Bunu anlıyor ve kabul ediyorum... İnan,&nbsp;hiçbir itirazım yok... Hatta onları desteklemek gerektiğine de&nbsp;inanıyorum...” Gözlerimi yüzüne diktim. “Ama rica ederim&nbsp;birbirimize karşı dürüst olalım. Eski günlerin hatırına, lütfen söyle, kim yolladı seni bana? Ne istiyorlar benden?”</span></p>

  <p><span class="font4">Hemen cevap veremedi, iki kez ardı adına yutkundu, sigarasından bir nefes daha çekti ama acı gelmiş olacak ki, daha yarısına gelmemiş izmariti kül tablasında ezdi.</span></p>

  <p><span class="font4">“Milli Emniyet, yani hükümet...” diye kekeledi. “İsim isteme benden...” Salonun kapısına kaçamak bir bakış attı. “Teşkilat-ı Mahsusa değil bu, yepyeni bir yapı, en baştan tesis ediliyor. Ama şu kadarını söyleyeyim, senin hakkında verilmiş bir kararlan yok. Anlamaya çalışıyorlar...”</span></p>

  <p><span class="font4">O yüzden mi takip ediyorlardı beni? Kimlerle görüştüğümü tespit ederek ne yapmak istediğimi çıkarmaya mı çalışıyorlardı? Sorsa mıydım Mehmed Esad’a, niye bu adamlar peşimde diye? Hayır, kendi durumumu açıklamak yerine, onun söyleyeceklerini dinlemeliydim.</span></p>

  <p><span class="font4">“Açık olacağım,” diye sürdürdü sözlerini. “Ne de olsa sana bir can borcum var. Evet, yıllar önce Selanik’teki o sokakta&nbsp;hayatımı kurtarmış olduğunu unutmuş değilim.”</span></p>

  <p><span class="font4">“Ben değil, Basri Bey kurtardı. O istemeseydi, bırakıp giderdim yaralı halinle seni orada.”</span></p>

  <p><span class="font4">İnanmadı, minnettar bir bakış attı.</span></p>

  <p><span class="font4">“Gitmezdin, sen öyle biri değilsin. Ben giderdim, çünkü hata yapanın bedelini ödemesi gerektiğini düşünürüm. Orada acele eden bendim, hata yapan bendim. Bunun neticesinde vurulmuştum. Benim yüzümden siz de yakalanabilirdiniz, gitmeniz gerekirdi ama gitmediniz. Evet, rahmetli&nbsp;Basri Bey ve sen hayatımı kurtardınız... Neyse, şimdi maziyi&nbsp;tartışacak halimiz yok. Ama beni sırtında taşıdığın o akşam&nbsp;hep hatırımdadır. O sebepten sana karşı açık olacağım. Evet,&nbsp;seni merak ediyorlar. Mesela İzmir Suikastı hakkında ne düşünüyorsun? İdam edilen şahıslar için hislerin ne? Daha da&nbsp;mühimi bugünkü hükümet için çalışır mısın?”</span></p>

  <p><span class="font4">Büyük bir şaşkınlık içindeydim. Beni tutuklayacaklarını, sorgulayacaklarını, mecbur kalırlarsa işkence edeceklerini&nbsp;hatta karanlık bir köşede kafama bir kurşun sıkacaklarını&nbsp;zannediyordum, oysa tartışmak için eski bir arkadaşı yollamışlardı. Hiç de alışılmış bir metod değildi bu. Suskunluğum&nbsp;uzun sürünce tekrar sordu Mehmed:</span></p>

  <p><span class="font4">“Hı, ne diyorsun Şehsuvar? Ne düşünürsün böyle bir teklif karşısında? Mazide mühim işler yaptın, şimdi niye yapmayasın? Tabii kimse bilmeyecek böyle bir vazife aldığını. Teşkilat-ı Mahsusa’da olduğu gibi, Karakol Teşkilatı’nda olduğu gibi yine gizli çalışacaksın...”</span></p>

  <p><span class="font4">Aslında duyduklarıma inanmak zor geliyordu.</span></p>

  <p><span class="font4">“Çalışacağım! Yani cumhuriyet hükümeti beni vazifeye mi çağırıyor? Böyle mi söylediler sana?”</span></p>

  <p><span class="font4">Hatalı bir laf etmiş gibi hemen çark etti:</span></p>

  <p><span class="font4">“Tam böyle demediler ama bence meramları bu...” İnanmayan gözlerle kendisini süzdüğümü fark edince, “Yapma Sehsuvar,” dedi kırılmış gibi. “Onca yılın siyasetçisiyiz, o kadarını da anlayalım artık.”</span></p>

  <p><span class="font4">Yanılıyordu veyahut beni yanıltmak istiyordu, İzmir Suikastının ardından bütün ittihatçıları temizlemeye başlamışken, benim gibi cemiyetin sadık adamlarından birini niye yanlarına alsınlardı ki? Akıl alır gibi değildi. Ama aptal rolü&nbsp;oynamakta fayda vardı.</span></p>

  <p><span class="font4">“Beni sakıncalı bulmuyorlar yani?” diye sordum. “Kendileri için tehlikeli olmadığımı mı düşünüyorlar?”</span></p>

  <p><span class="font4">Kararlılıkla başını salladı.</span></p>

  <p><span class="font4">“Evet, tam da böyle düşünüyorlar...”</span></p>

  <p><span class="font4">Dudaklarıma müstehzi bir gülümsemenin yerleşmesine mani olamadım.</span></p>

  <p><span class="font4">“Gülme öyle,” diye çıkıştı. “Düşünüyorlar dedim, eminler demedim. Anlamak istiyorlar; bugünkü rejime nasıl bakıyorsun? Gazi Paşa hakkındaki fikirlerin neler?”</span></p>

  <p><span class="font4">“İzmir Suikastı’yla alakam var mı?” diye ekledim alaycı bir sesle.</span></p>

  <p><span class="font4">Tasdik edercesine başını salladı.</span></p>

  <p><span class="font4">“O da var tabii. Gerçi Mustafa Kemal’i öldürmek isteyen Ziya Hurşit’i sevmediğini biliyorlar, Sarı Edip Efe’yle arandaki husumetin de farkındalar. Ama sen de takdir edersin ki,&nbsp;İzmir Suikastı acayip bir olay. Nereye çeksen, oraya gidiyor.&nbsp;Unutma, bugünün emniyetçileri de bizim gibi eski ittihatçı.&nbsp;Biz kırk kişiyiz, kırkımız da birbirimizi biliriz meselesi. ”</span></p>

  <p><span class="font4">Mehmed Esad’ın söyledikleri doğru olabilirdi: Hakikaten de genç cumhuriyetin neredeyse bütün lider kadrosu ittihatçı&nbsp;kökenliydi. Dolayısıyla, sırf eski ittihatçı olduğum için benden&nbsp;uzak durmayabilirlerdi. Pekâlâ benimle çalışmak isteyebilirlerdi. Kolaycılığı seven tarafım bu fikre meyledecekti ki, aynı&nbsp;soru bir kez daha yankılandı beynimde, o halde neden resmî&nbsp;yoldan irtibat kurmadılar, neden Mehmed Esad’ı yolladılar?</span></p>

  <p><span class="font4">Bakışlarım eski arkadaşımın üzerinde gezindi. Şık giyimine, kendinden emin duruşuna rağmen, tuhaf bir çekingenlik sinmişti hareketlerine. Sanki gizli bir maksadı varmış gibiydi. Ya söyledikleri tümüyle yalansa? Ya onu, ittihatçılar yolla-dıysa? Öyle ya hükümetin cemiyetteki herkesi tutuklayacak&nbsp;ya da asacak hali yoktu. Ya ağzımı yokluyorsa, ya cemiyeti&nbsp;toparlamak için adam arıyorlarsa? Yok, Mehmed Esad’a güvenmem için hiçbir sebep yoktu. Zaten, eski arkadaş filan&nbsp;diyorum ama aslında ilk karşılaştığımız günden itibaren kanım hiç ısınmamıştı ona. Bakma şimdi romanla ilgili sorular&nbsp;sorduğuna, hep küçümsemişti yazar olma isteğimi. Üstelik&nbsp;yıllardır görmemiştim onu, hakkında hiçbir haber almamıştım. Bu tereddüdümü belli etmedim elbette. Yapmam gereken dürüst olmaktı, şeffaf olmaktı, saklayacak hiçbir sırrım&nbsp;yoktu ki benim.</span></p>

  <p><span class="font4">“Peki, şöyle anlatayım o vakit,” dedim sesimi biraz yükselterek. “Siyasetle hiçbir ilişiğim yok. Karabekir Paşa’nın Terakkiperver Cumhuriyet Fırkası’na bile üye olmadım. Saklayacak değilim, bizzat Karabekir Paşa istedi üye olmamı, hatta ona kalsa yöneticilik vazifesi almalıymışım. Katiyetle reddettim. Doktor Adnan Bey girdi araya, yine kabul etmedim.&nbsp;Rahmetli Kara Kemal’in ısrarlarını da dinlemedim. Kanun&nbsp;çerçevesinde olsa da siyaset yapmak istemiyorum. Ne kadar&nbsp;isabetli bir karar verdiğim, partinin kapatılmasıyla da ortaya&nbsp;çıktı zaten. Çünkü senin gibi düşünüyorum, biz olmasak da,&nbsp;fikrimiz iktidarda. Devletin başında Talat Paşa ya da Enver&nbsp;Paşa’nın yerine Mustafa Kemal Paşa’nın olması benim için&nbsp;dert değil. Ne cumhuriyetle, ne de hükümetle hiçbir meselem yok. Tek arzum, tek dileğim, kalan ömrümü huzur içinde geçirmek...”</span></p>

  <p><span class="font4">Büyük bir alakayla dinliyordu sözlerimi ama aklını kurcalayan bir mevzu olmalıydı ki, sağ eliyle bıyığını çekiştirip duruyordu.</span></p>

  <p><span class="font4">“Sakın yanlış anlama,” dedi elini bıyığından çekerek. “Sana inanmıyor değilim ama bilirsin bu işleri, bütün sorular cevaplanmalı. ”</span></p>

  <p><span class="font4">“Çekinme sor.”</span></p>

  <p><span class="font4">“O zaman, neden Beşiktaş’taki evden ayrıldın? Oraya gittiğimde bulamadım seni.” Bakışları Kubbeli Salon’da dolaştı. “Niçin bu otelde kalıyorsun?”</span></p>

  <p><span class="font4">Olanca dürüstlüğümle cevapladım.</span></p>

  <p><span class="font4">“Çünkü korkuyorum... Tutuklanmaktan, işkence görmekten, öldürülmekten korkuyorum. Başıma bir iş gelirse birileri görsün, milletin haberi olsun istiyorum... Evet, hiç öyle bakma&nbsp;yüzüme, hakikaten korkuyorum... İzmir Suikastı’nda suçluların yanında masumlar da asıldı. Zavallı Cavit Bey! Ne alakası&nbsp;vardı o suikastla adamcağızın... Eğer İsmet Paşa’nın şerhi olmasaydı ve subaylar mahkemeye gelmeseydi, Karabekir Paşa’nın canına kastedeceklerdi. Kara Kemal’i de öyle harcadılar.&nbsp;Bir de iftira atıyorlar, intihar etti diye, hem de tavuk kümesinde... Biliyorsun olanları... Düpedüz saçmalık, bildiğin vesvese...</span></p>

  <p><span class="font4">Evet, madem dürüstçe konuşuyoruz, bunları da söyleyelim, Gazi Paşa hâlâ çekiniyor cemiyetten. Hâlâ İttihat ve Terakki’nin kendisine darbe yapacağını zannediyor. Kendisini desteklemeyen bütün eski ittihatçıları da hain olarak görüyor. Oysa artık cemiyet yok. Silahına sarıldı mı hükümet&nbsp;yıkmaya kalkan ittihatçı fedailer de yok. Sarı Edip Efe gibi&nbsp;ayak takımı kaldı ortalıkta. Onlar da sadece tetik çekmeyi bilirler, büyük düşünmek, büyük işlerde muvaffak olmak onlara göre değildir. İzmir Suikastı’nı da ağızlarına yüzlerine&nbsp;bulaştırdılar işte.</span></p>

  <p><span class="font4">Şu hakikatin anlaşılması lazım, biz mağlup olduk. Evet, tarih bir şans vermişti bize ama beceremedik, muvaffak olamadık. Böylece de çekildik sahneden. Talat, Cemal ve Enver,&nbsp;evet liderlerimiz de öldü. Bitti artık. Neden hâlâ kabul etmiyorlar bunu, anlamış değilim. Bak hâlâ benim tehlikeli bir&nbsp;adam olduğumu zannedenler var. Fakat değilim, inan ki değilim. Namusum, şerefim üzerine yemin ederim ki değilim,&nbsp;siyasetle bir alakam kalmadı benim. Cemiyet kalıntılanyla&nbsp;filan da bir irtibatım yok...”</span></p>

  <p><span class="font4">Sessizce dinliyordu sözlerimi, oturduğum yerden ona doğru eğildim.</span></p>

  <p><span class="font4">“Yorgunum Mehmed, sadece yorgunum... Senin gibi, hepimiz gibi, koca bir imparatorluktan bakiye kalan herkes gibi çok yorgunum. Kılımı kıpırdatmadan yüz yıl uyusam bile&nbsp;dinlenemeyecek kadar yorgun...”</span></p>

  <p><span class="font4">Derinden bir iç geçirerek sigara paketini çıkardı yine. İçinden bir tane aldı. Ucunu masaya vurdu, dudaklarının arasına yerleştirmeden önce, sanki az sonra idam hükmümü verecek&nbsp;bir savcı gibi büyük bir ciddiyetle yüzüme baktı.</span></p>

  <p><span class="font4">“Anlıyorum” dedi başını usulca sallayarak. “Çok iyi anlıyorum, ama asıl mesele ötekilere anlatmakta.”</span></p>

  <p><span class="font4">Bu sözlerin ardından derin bir suskunluk başladı aramızda. Sohbeti yeniden canlandırmak için birkaç teşebbüste daha bulundu eski silah arkadaşım ama benim hevesim kaçtığından kısa cevaplar vermekle yetindim. Anlamıştı, pek&nbsp;üstelemedi, müsaade isteyip kalktı. Ama giderken, “Seni görmeye gelebilir miyim?” diye sormayı ihmal etmedi.</span></p>

  <p><span class="font4">“Bunun için müsaade istemene gerek yok,” dedim o müstehzi gülümsemeyi yeniden takınarak. “Bendeniz bu şahane otelde, gönüllü bir sürgünlük yaşıyorum. Bir yere kaçacak halim yok. Hem kaçacak olsam, hafiyeleriniz müsaade etmez...”&nbsp;Sonra güya dostça bir tavırla koluna dokundum. “Şaka şaka,&nbsp;senin gibi eski bir dostu görmek beni mesut eder.”</span></p>

  <p><span class="font4">Mehmed Esad’ı uğurladıktan sonra, kafamda gitgide ağırlaşan cevapsız sorularla baş başa kalmıştım Pera Palas’ın salonunda. Tuhaf görünüyor olmalıyım ki, başgarson İhsan&nbsp;yanıma gelip “İyi misiniz Şehsuvar Bey?” diye sorma mecburiyetini hissetti. Derhal toparlanmam lazımdı. Bir an sanki Mehmed hiç gelmemiş gibi, o asap bozucu konuşmaları&nbsp;hiç yapmamışız gibi davranmayı düşündüm. Hepsini unutup odama dönmek, yeniden yazı masamın başına oturmak,&nbsp;sana yazmak... Bugünün karamsarlığından kurtulup on sekiz&nbsp;yıl öncesinin o coşku dolu isyan günlerine dönmek... Bunu&nbsp;kısmen başardım da. Kısmen diyorum, çünkü odama çıkıp&nbsp;sana bu satırları yazmama rağmen kafamdaki o rahatsız edici sorulardan, o tuhaf tedirginlikten tümüyle kurtulamadım.&nbsp;Ki, yukarıda okudukların aslında bu derin kaygının kâğıda&nbsp;dökülmüş halinden başka bir şey değildi...</span></p>

  <p><span class="font4">Yazdıklarım seni nasıl etkileyecek bilmiyorum ama bana hiçbir faydasının olmadığını da itiraf etmeliyim. Penceremin dışında hızla çöken akşamdan daha koyu bir karanlık&nbsp;büyüyor içimde... Biraz ara versem iyi olacak. Bu çok sevdiğim odanın bej rengi duvarları, açık yeşil perdeleri, antika&nbsp;konsol, duvardaki peyzaj, eski fotoğraflar üstüme üstüme&nbsp;gelmeye başladı. Sanki bir cenderenin içindeyim... İşgalden&nbsp;sonra İngilizlerin bizi kapattığı Bekirağa Bölüğü’ndeki o soğuk, insafsız hücre gibi... Nefes alamıyorum, havaya ihtiyacım var, çıkıp dolaşmam gerek... Kusura bakma Ester, yazmayı bırakmak mecburiyetindeyim...</span></p>
</body>
</html>
