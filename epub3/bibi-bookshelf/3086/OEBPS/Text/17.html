<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><span class="font4" style="font-weight:bold;"><a id="egv17">“</a>Sadece sana yazmak ihtiyacı ayakta tutuyor beni.”</span></h2>

  <h2><span class="font4" style="font-weight:bold;"><br /></span></h2>

  <p><span class="font4" style="font-weight:bold;font-style:italic;">Merhaba Ester, (6. Gün, Sabah)</span></p>

  <p><span class="font4" style="font-weight:bold;font-style:italic;"><br /></span></p>

  <p><span class="font4">Bu sabah erkenden uyandım, güneş doğmamıştı henüz. Başımda bir ağırlık vardı, dün geceki şaraptan mı? Zannetmem, kaliteli bir şaraptı, üstelik fazla da içmemiştim. Belki&nbsp;geç saatlere kadar yazmamın neticesidir. Gözlerimde de hafif&nbsp;bir yanma var zaten. Ama daha mühimi yazarken o günleri&nbsp;yeniden hatırlamam, adeta yeniden yaşamam. Gençken en&nbsp;korkunç olayları kaldırabiliyor insan. Harpler, isyanlar, suikastlar, ölümler. Şimdi düşünmesi bile zor geliyor bana. Galiba yazdıklarımın etkisinde kaldım. Gece boyunca bölük pörçük rüyalar görmemin sebebi de bu olsa gerek. Mazi sadece&nbsp;bir hatıralar toplamı değildir, aksine hep bugünle beslenen&nbsp;ve son nefesimize kadar bizi terk etmeyecek olan hayatımızın ta kendisidir. Biliyorum, geçmişi olmayan insanların, ne&nbsp;bugünleri ne de istikballeri olur ama bazen keşke böyle bir&nbsp;mazim olmasaydı diyorum. Keşke bütün bu acıları çekmemiş, keşke böylesi bir hayatı yaşamamış olsaydım. Dün gece&nbsp;sana yazarken bir kez daha kapıldım bu hisse. Ama vazgeçmek yok, ne kadar üzüntü verse de, ne kadar zor olsa da sana&nbsp;yazmaya devam edeceğim. Beni öldürmedikleri ya da bir zindana tıkmadıkları sürece kalemim susmayacak. Başımdan&nbsp;geçenleri kâğıda dökmeyi sürdüreceğim, üstelik okumayacağını, belki de zarflarını açmadan yırtıp atacağını bile bile.</span></p>

  <p><span class="font4">Zira, sadece sana yazmak ihtiyacı ayakta tutuyor beni. O sebepten, tıpkı zorlu müsabakaya hazırlanan bir sporcu gibi&nbsp;gevşemeye hiç hakkım yok. Ne başımdaki ağırlık, ne midemdeki yanma, ne bedenimi saran halsizlik engel olabilir bana.&nbsp;Bu şuurla kalktım yatağımdan. Serin su canlandırdı bedenimi. Yine de aşağıya inmeyi göze alamadım. Kahvaltıyı odama&nbsp;istedim. Gelenlerin hepsini bitiremedim de, ama kahve iyi&nbsp;geldi. Adeta uyandırdı beni, zihnimi açtı, o anda acayip sigara çekti canım. Hatta isteyeyim getirsinler bir paket diye düşündüm ama sonra vazgeçtim. Hiçbir zaman iradem dışında&nbsp;işler yapmamıştım. Belki de cemiyetin bana kazandırdığı en&nbsp;önemli haslet buydu. Hayır, sigarayı bırakmıştım, asla tekrar&nbsp;başlamayacaktım. Masanın başına oturmadan önce, balkona&nbsp;çıktım yine, şehre değil, gökyüzüne bakmak için, derin bir&nbsp;nefes almak için. Lâkin hevesim kursağımda kaldı.</span></p>

  <p><span class="font4">Gökyüzü bulutlarla kaplanmıştı, sanki yağdı yağacaktı... Kör bir griye bürünmüştü deniz. Daha fazla bakamadım bu&nbsp;iç karartan havaya, odaya döndüm ve güya insanda mutluluk&nbsp;uyandıran bir mevsimi, ilkbaharı yazmaya başladım. Ancak&nbsp;1909 yılının Dersaadet’inde hiç de hoş hisler uyandırmıyordu bu güzel mevsim.</span></p>

  <p><span class="font4">Evet, inkılap Selanik’i ne kadar güzelleştirdiyse, bu ayaklanma payitahtı o kadar çirkinleştirmişti. Selanik’te herkes sokağa çıkmak, isyana katılmak için can atarken, Dersaadet’te ahali ortalıkta görünmeyerek, sokaktaki beladan uzak&nbsp;durmaya çalışıyordu. Yok, hiç abartmıyorum, şehir sakinlerinin neredeyse tamamı evlerine kapanmış, dükkânlarının&nbsp;kepenklerini günlerce açmamıştı. İsyancılar amaçlarına ulaşmış olmalarına rağmen sakinleşmek nedir bilmiyorlardı. Sürüler halinde kahvehanelere dalıyor, duvardaki resimleri indiriyor, hürriyet yazan levhaları paramparça ediyor, tesettüre&nbsp;uygun giyinmeyen kadınların saçlarını kesiyor, meyhaneleri&nbsp;talan ediyorlardı. Başta azınlık ahalisi olmak üzere kimsenin&nbsp;can ve mal güvenliği kalmamıştı koca şehirde.</span></p>

  <p><span class="font4">Ertesi sabah Tophane’de bir kahvehanede buluşmuştuk üç kafadar. Basri Bey’in yüzünden düşen bin parçaydı. Çok&nbsp;sevdiği sade kahvesini bile içecek keyfi yoktu.</span></p>

  <p><span class="font4">“Alçaklar, harbiyeli subayları öldürüyorlarmış sokakta," diye söylendi öfkeyle. “Onlarca subayı şehit etmiş kansızlar...&nbsp;Bunlara birinin dur demesi lazım.”</span></p>

  <p><span class="font4">Kıvılcımı alır almaz çakan bir barut fıçısı gibi anında patladı Fuad:</span></p>

  <p><span class="font4">“Biz de onları öldürelim. Nasıl olsa elimizden başka bir şey gelmiyor. Nasıl olsa sivil giyimliyiz. Dalalım sokaklara,&nbsp;karşılaştıklarımıza basalım kurşunu... Ya herrü ya merrü...”</span></p>

  <p><span class="font4">Çaresizce baktı Basri Bey.</span></p>

  <p><span class="font4">“Bu Fransız ihtilalini anlatan bir piyes değil Fuad. Biz de o piyesin aktörleri değiliz. Bu hakikat. Öyle aklımıza her eseni&nbsp;yapamayız.”</span></p>

  <p><span class="font4">Tiyatro merakının yüzüne vurulması hoşuna gitmemişti genç zabitin.</span></p>

  <p><span class="font4">“Ama Basri Bey,” diyecek oldu...</span></p>

  <p><span class="font4">Elini kaldırarak susturdu onu kumandanımız.</span></p>

  <p><span class="font4">“Ben istemiyor muyum zannediyorsun Fuad? öldürülen arkadaşlarımızın intikamını almayı, bu alçakları döktükleri&nbsp;kanda boğmayı arzu etmiyor muyum? Ama bize bir vazife&nbsp;verildi. 3. Ordu gelene kadar sıkacağız dişimizi.” Bakışlarını kahvehanenin penceresinden denize çevirdi. Sanki birazdan devasa bir gemi yanaşacak da içinden şehri kurtarmaya&nbsp;gelen askerler çıkacakmış gibi umutla mırıldandı: “Çok sürmez, bugün yarın defterini düreriz bu soysuzların...”</span></p>

  <p><span class="font4">Soğumaya yüz tutmuş kahvesine uzandı, bir yudum aldı, beğenmemiş olacak ki suratını buruşturdu. Fincanı bıraktı,&nbsp;işlemeli bardağı alarak içindeki suyu son damlasına kadar&nbsp;içti. Elinin tersiyle ağzını ve bıyıklarını sildikten sonra başıyla yaklaşmamızı işaret etti.</span></p>

  <p><span class="font4">“Cemiyetin önemli adamları sağ salim bir evde emniyet altındalar,” dedi adeta fısıldayarak. Merakla baktığımızı görünce teferruata girdi. “Talat Bey’den bahsediyorum, Ahmed&nbsp;Rıza’dan, Doktor Nazım’dan. Evet, arkadaşlar bu insanların&nbsp;muhafaza vazifesi bize verildi.”</span></p>

  <p><span class="font4">Sesindeki kibir hissedilmeyecek gibi değildi. Hiç ayıplamadım onu, çünkü aynı gurura ben de kapılmıştım. Hayatımda en çok önem verdiğim iki insanın emniyetini sağlayacaktım.&nbsp;Hele Ahmed Rıza’yı Paris’ten bu yana hiç görmemiştim, bakalım beni hatırlayacak mıydı? Birden saçmaladığımı fark ettim,&nbsp;benim şahsi İlişlerimden çok daha mühim bir vaziyet vardı o</span><span style="text-indent: 0.4in;">rtada. Ölüm kalım meselesi... Fertlerin değil, inkılabın varlığı yokluğu söz konusuydu. Ben de tutmuş Ahmed Rıza’nın benim gibi genç bir adamı hatırlamasını umut ediyordum.</span></p>

  <p><span class="font4">Kahvehaneden kalktığımızda güneş epeyce yükselmiş, deniz ışıl ışıl yanmaya başlamıştı. Rüzgâr barut kokuları getiriyordu bir yerlerden. Zaten sokakta alelade dolaşan kimse yoktu, her yerde başıbozuk askerler, isyancı talebeler... Bu&nbsp;serseri taifesi, küçük gruplar halinde geziniyor, kanun da&nbsp;biziz, nizam da edasıyla ona buna sataşıyor, sanki marifetmiş gibi her akıllarına geldiğinde ellerindeki silahların tetiklerine asılmaya devam ediyorlardı. Kahvehaneden yeni&nbsp;çıkmıştık ki, hemen önümüzdeki küçük meydanda belki de&nbsp;hayatında eline ilk kez silah alan bir medrese talebesi, gözlerimizin önünde yanlışlıkla kendi arkadaşını vurdu. Gerisini&nbsp;düşün artık, o günlerde kim bilir kaç masum bu serserilerin&nbsp;kurşunlarıyla yaralandı, ziyan oldu.</span></p>

  <p><span class="font4">Muhafaza altına alacağımız liderlerin hangi semtte olduğunu söylememişti Basri Bey. Emniyeti ihlal etmek istemediğimizden biz de soramıyorduk. Sokaklarda ne atlı bir tramvay ne de bir araba vardı; mecburen yürümeye başladık. Galata Köprüsü’nden Eminönü’ne geçtik. Ne gişelerdeki&nbsp;memurları takan vardı ne bilet alan. Köprünün ortasına geldiğimizde yirmi kişilik bir talebe grubu belirdi karşımızda.&nbsp;Ellerindeki yeşil bayrakları sallayarak üzerimize yöneldiler.</span></p>

  <p><span class="font4">“Şeriat isteriz... Şeriat isteriz... Şeriat isteriz...”</span></p>

  <p><span class="font4">Mülazım Fuad’ın belindeki tabancaya yöneldiğini gördüm, Basri Bey de fark etmişti. Başını sallayarak ikaz etti:</span></p>

  <p><span class="font4">“Sakın ha!”</span></p>

  <p><span class="font4">Derhal toparlandı Fuad. Aslında bizden şüphelendikleri filan yoktu talebelerin, kim olduğumuzu, kimden yana olduğumuzu da merak etmiyorlardı, kendi güçlerini göstermek&nbsp;istiyorlardı sadece. Yanımıza yaklaşırken, biz de başladık bağırmaya:</span></p>

  <p><span class="font4">“Şeriat isteriz... Şeriat isteriz... Şeriat isteriz...”</span></p>

  <p><span class="font4">Yumruklarını imanla sallayarak geçip gittiler yanımızdan. Eminönü’ne geçinceye kadar başka vukuat olmadı. Yeni Cami önünden sağa saptık, kapıları sıkı sıkıya kapalı Mısır&nbsp;Çarşısı’nı geçip Süleymaniye yönüne vurduk. Ara sokaklara&nbsp;girince o cakalı cakalı dolaşan, gözü dönmüşlerden oluşan&nbsp;kalabalıklar azalmaya, pencerelerinden sarkıp birbirinden&nbsp;malumat almaya çalışan İstanbullular görünmeye başladı.&nbsp;Aralarında daha cesur olanları kapılarının önüne kadar çıkmışlardı. Yanlarından geçerken, büyük bir merakla, şehirde&nbsp;neler olup bittiğini soruyorlardı bize.</span></p>

  <p><span class="font4">“Evlerinizden çıkmayın, çarşı pazar kapalı,” diye ikaz ediyorduk.</span></p>

  <p><span class="font4">Gözlerinde gitgide büyüyen bir endişeyle bakıyorlardı yüzümüze.</span></p>

  <p><span class="font4">“Padişahımız Efendimiz neden bir hal çaresi bulmuyor?” diye soranlar mı ararsın? “Euzübillahimineşşeytanirracim,”&nbsp;diyerek Allah’tan medet umanlar mı? “Ordu gelsin, bu rezilliğe son versin,” diyenler mi? Kendi dinince, kendi meşrebince&nbsp;dua edenler mi?</span></p>

  <p><span class="font4">Süleymaniye Camii’ne kadar yürüdük. Bu görkemli mabedin bahçesi de medrese talebeleriyle doluydu. Durmadan konuşmalar yapılıyor, üzerine ayetler yazılmış yeşil bayrakları sallıyorlardı. Arada bir getirdikleri tekbir, kalabalığı coşturuyor, isyana duydukları inancı kuvvetlendiriyordu. Davaları o kadar kutsiydi ki, cinayet işlemekte, insan dövmekte,&nbsp;yakmakta, yıkmakta, hakaret etmekte hiçbir beis görmüyorlardı. Bu kendinden geçmiş güruha bulaşmamak için caminin, kalın dış duvarları boyunca yürüyerek, Şehzadebaşı’na&nbsp;açılan güdük sokaklardan birine girdik. Sokak bizi genişçe&nbsp;bir caddeye çıkardı. Yağmalanmış üç dükkân gözümüze çarptı; bir terzi, bir sahaf, bir de fırın. Neden yağmalandıkları&nbsp;belli değildi, belki sahipleri mimlenmiş ittihatçılardı, belki&nbsp;azınlıklara mensuptular. Bir süre etrafa saçılmış kumaşların, kitapların, un kümeciklerinin arasından yürüdük, sonra&nbsp;sağa dönerek, uzunca bir sokağa girdik. Yürüdükçe kalabalıklardan da, gürültüden de uzaklaşıyorduk. Sokağın sonunda, kepenkleri indirilmiş bakkal dükkânının yanında, üzerinde Abdülaziz’in tuğrasını taşıyan bir çeşmenin önünde&nbsp;durduk. Basri Bey, içecekmiş gibi suya eğildi ama asıl amacı&nbsp;etrafı gözlemekti. Nitekim ellerini yıkadı, dudaklarını ıslattı,&nbsp;mendilini çıkarıp kurulanırken, bakışlarını geldiğimiz yöne&nbsp;çevirdi. Hayır, kimse tarafından takip edilmemiştik. Bu defa&nbsp;ben eğildim çeşmeye, ellerimi yıkadım serin suyla. Basri Bey,&nbsp;hâlâ sokağı kolaçan ediyordu. Hayır, üçümüzü saymazsak,&nbsp;ortalıkta sarı tüyleri pırıl pırıl, yeşil gözlü bir kediden başka&nbsp;canlı görünmüyordu. Emniyette olduğumuza kanaat getiren&nbsp;tecrübeli komutanımız, sakin ama hızlı adımlarla, çeşmenin&nbsp;ıskasındaki kahverengi boyalı evin kapısını çaldı.</span></p>

  <p><span class="font4">"Kimdir o?” diyen bir kadın sesi geldi içeriden. “Kime baktınız?”</span></p>

  <p><span class="font4">“Ben Dişçi Nusret,” dedi kumandanımız. “Ali Cemal Bey evde mi?”</span></p>

  <p><span class="font4">Elbette sarf edilen sözlerin hepsi parolaydı. Bir kilit sesi duyuldu, ardından kapı aralandı. Acele etmeden ama olabildiğince çabuk, üçümüz birden daldık içeri. Kapıyı açan siyah&nbsp;yaşmaklı teyze, sofadan çekilirken, sağ elindeki Lüger tabancayı gizlemeye lüzum görmeyen iri yarı bir adam çıktı karşımıza.</span></p>

  <p><span class="font4">“Merhaba Basri, hoş geldin...”</span></p>

  <p><span class="font4">Gülümsedi bizim Kumandan.</span></p>

  <p><span class="font4">“Vay Cezmi, vay iki gözüm, demek sen de buradasın!”</span></p>

  <p><span class="font4">Evet, Esterciğim, bu öğleden sonra buluşacağım Binbaşı Cezmi’yi işte ilk o evde görmüş, ilk o evde konuşmuştum&nbsp;onunla. O zamanlar yüzbaşıydı. Bizim gibi o da, ittihat ve&nbsp;Terakki Cemiyeti’nin liderlerinin emniyetini sağlamakla vazifelendirilmişti.</span></p>

  <p><span class="font4">“Tabii buradayım, başka kime teslim edecekler bu mühim adamları?”</span></p>

  <p><span class="font4">Anında sarmaş dolaş olmuştu Cezmi Bey ile bizim Basri Kumandan. Sonradan öğrenecektik, harbiyeden sınıf arkadaşı olduklarını.</span></p>

  <p><span class="font4">“Nasıl durum?” diye sordu Basri. “Neler olup bitti, anlatsana biraz.”</span></p>

  <p><span class="font4">Başıyla kapısı kapalı odayı gösterdi.</span></p>

  <p><span class="font4">“Yahu hiç sorma. Güç bela kurtardık Ahmed Rıza Bey’i yobaz güruhundan. Adamda yürek mangal gibi, sanki ortalık güllük gülistanlık, sen kalk arabaya bin Bab-ı Âli’ye gel. İsyancıların arasına düşse paramparça ederler anında... Hükümet binasına girince nazırlar görüşmeye korkmuşlar onunla.&nbsp;Bir süre yanına bile gelememişler. Ne yapsın, o da Hariciye&nbsp;Nezareti’nde saklanmış bütün gün. Hava kararınca, Suudi&nbsp;Bey’le birlikte gittik, toparladık, yüzünü bir mendille saklayarak buraya getirdik işte...”</span></p>

  <p><span class="font4">Sanki görecekmiş gibi evin içine göz gezdirdi Basri Bey...</span></p>

  <p><span class="font4">“Talat Bey’le Doktor Nazım da buradaymış...”</span></p>

  <p><span class="font4">İri başını hafifçe geriye attı Cezmi.</span></p>

  <p><span class="font4">“Buradalardı, gittiler, bu sabah ayrıldılar... Ahmed Rıza Bey biraz bozuldu ama bence doğrusunu yaptılar... Maazallah! Softalar bu eve bir baskın verse, cemiyetin fikir babası&nbsp;da, teşkilat sorumlusu da heba olurdu. Nasıl toparlanırdık&nbsp;ondan sonra bilmem.” Bakışları Fuad’la bana kaydı. “Arkadaşlar da Selanik’ten mi?”</span></p>

  <p><span class="font4">Kolağası Basri’nin cevaplamasına fırsat kalmadan, arkadan bir gıcırtı duyuldu, az önce Cezmi’nin işaret ettiği kapıdan, ince uzun yüzü, heybetli sakalıyla hepimizin hayranlık duyduğu, “Hürriyet’in Babası” Ahmed Rıza göründü. Şaşkın&nbsp;gözlerle bize baktığını fark eden Cezmi derhal toparlanarak&nbsp;vaziyeti izah etmeye kalkıştı.</span></p>

  <p><span class="font4">“Efendim, arkadaşları cemiyet yollamış. Emniyetiniz için...”</span></p>

  <p><span class="font4">Ahmed Rıza’nın yorgun yüzünde minnet dolu bir tebessüm belirdi.</span></p>

  <p><span class="font4">“Hoş geldiniz arkadaşlar, sağ olun var olun...”</span></p>

  <p><span class="font4">O anda bakışları bana takıldı.</span></p>

  <p><span class="font4">“Siz... Yanılıyor muyum? Siz Paris’te görüştüğümüz o delikanlısınız değil mi? Şahsuvar mıydı?”</span></p>

  <p><span class="font4">“Şehsuvar efendim,” diye düzelttim heyecanla. “Şehsuvar Sami... Tanıdınız demek...”</span></p>

  <p><span class="font4">Açık renk gözlerine tatlı bir ışıltı yayılmıştı.</span></p>

  <p><span class="font4">“Evet, Şehsuvar Sami... Paris’teki lokale gelmiştiniz. Bonaparte Sokağı’na... Yanınızda bir de genç hanım vardı. Kızıl saçlı, güzel bir hanım... Stella mıydı?”</span></p>

  <p><span class="font4">Senin adını da yanlış söylemesine rağmen bizi hatırlıyor olması çok memnun etmişti beni.</span></p>

  <p><span class="font4">“Ester, adı Ester’di efendim... Babası Mösyö Naum arkadaşınızdı...”</span></p>

  <p><span class="font4">Usulca başını salladı.</span></p>

  <p><span class="font4">“Mösyö Naum, çok değerli bir hocadır. Edebiyat profesörü...” Birden ciddileşti. “Peki ama ne arıyorsunuz burada kuzum? Yanlış hatırlamıyorsam, muharrir olmak istiyordunuz. Bana bıraktığınız hikâyeleri okumuştum. Hiç fena değillerdi. Size de söylemiştim zaten, sakın yazmayı bırakmayın&nbsp;diye. Hatta Mösyö Naum’la da konuşmuştuk bu hususta. O&nbsp;da müspet düşünüyordu yazdıklarınız hakkında. Ne oldu şu&nbsp;sizin yazarlık macerası?”</span></p>

  <p><span class="font4">Yüzüme bir sıcaklık yayılmıştı.</span></p>

  <p><span class="font4">“Şey efendim, siz daha iyi bilirsiniz ama. Memleketin hali ortadayken... Yani vaziyet bu haldeyken, kitaplarla dolu bir&nbsp;odaya çekilip kendimi yazıya vermek pek doğru gelmedi.”</span></p>

  <p><span class="font4">Ne takdir eden bir bakış, ne saygı duyan bir ifade belirdi yüzünde.</span></p>

  <p><span class="font4">"Anlıyorum, muhtemelen doğru bir karar vermişsinizdir. Ama bugün yaşananları kaleme alacak bir muharririmiz bulunsa fena mı olurdu?” Öteki dava arkadaşlarımıza baktı.&nbsp;"Öyle değil mi, bugünler geçecek. Bakın dünden bile tarih&nbsp;olmuş gibi bahsediyoruz, halbuki üzerinden yirmi dört saat&nbsp;geçti. Evet, birilerinin bunları yazması lazım. Hem de en yalansız, en hakiki haliyle.”</span></p>

  <p><span class="font4">“Ama yaşamadan yazamaz ki!” Koca kafalı Cezmi’ydi lafa giren. “Milletin korkusunu hissetmeyen, telaşını görmeyen,&nbsp;şehrin üzerine kara bir bulut gibi çöken o barut kokusunu&nbsp;duymayan biri, bugün yaşananları nasıl aksettirebilir ki?”&nbsp;Gurura benzer bir ifadeyle bana baktı. “Bugün tecrübe biriktiren bu kardeşimiz, eminim ileride bu yaşadıklarından çok&nbsp;güzel romanlar, hikâyeler çıkartabilir...”</span></p>

  <p><span class="font4">Ahmed Rıza ilgiyle dinlemişti sivil zabitin sözlerini ama iğnelemeden edemedi:</span></p>

  <p><span class="font4">“Tabii hevesi kaçmazsa.” Dostça omzuma vurdu. “Günler o kadar zor, siyaset o kadar çirkefleşti ki, bu hayat, her an&nbsp;içimizdeki şairi öldürebilir.” Kalender bir tebessümle süzdü&nbsp;hepimizi. “Hadi, hadi gelin, içeri geçelim...” Cezmi’ye döndü. “Hanımefendiye rica etsek, arkadaşlara içecek bir şeyler&nbsp;getirse...”</span></p>

  <p><span class="font4">Cezmi mutfağa giderken, biz de Ahmed Rıza’nın kaldığı odaya geçtik. Bütün mobilyası, kahverengi kadifeden dört&nbsp;koltuk, bej rengi bir örtüyle kaplı genişçe bir sedir ve tahta&nbsp;bir masa olan mütevazı bir odaydı. Sanki kendi evindeymişiz&nbsp;gibi büyük bir nezaketle hepimize tek tek yer gösterdi. Basri&nbsp;Bey’le, Fuad’ın hatırını sordu, kendisini muhafazaya geldiğimiz için yeniden teşekkür etti. Ev sahibesi hanımın getirdiği&nbsp;kahveler içildikten sonra ciddileşti.</span></p>

  <p><span class="font4">“Ee, anlatın bakalım sokakta vaziyet nedir? Ayaklanma ilerliyor mu hâlâ?”</span></p>

  <p><span class="font4">Söze kimin başlayacağı kısa bir tereddüt konusu olunca, ben cevapladım:</span></p>

  <p><span class="font4">“Dünkü gibi Ahmed Bey. Kargaşa sürüyor... Subayları öldürüyorlarmış, kadınları, azınlıkları taciz ediyorlarmış, ittihatçı bildiklerinin dükkânlarını yağmalıyorlarmış.”</span></p>

  <p><span class="font4">Dayanamayıp araya girdi Basri Bey:</span></p>

  <p><span class="font4">“Ama eninde sonunda mağlup olacaklar. Evet, belki biraz daha azıtırlar, milletin malına, canına zarar verirler ama neticede hepsi bedbaht olacak...”</span></p>

  <p><span class="font4">Sağ eliyle sakalını sıvazladı Ahmed Rıza.</span></p>

  <p><span class="font4">“Ben de sizin gibi düşünüyorum. Aynısını dün Talat Bey’e de söyledim. Ne olursa olsun meşrutiyet tehlikeyi atlattı.&nbsp;Eğer dün yobazların eline geçseydik, o zaman çok fenaydı.&nbsp;Ama artık günleri sayılı alçakların...” Derin bir nefes aldı.&nbsp;“Fakat halledilmesi gereken büyük meseleler var...” Çaresizlik içinde başını salladı. “Çok büyük meseleler. Üstelik bizim&nbsp;kadroların tecrübesi yok, bilgisi yok, daha teşkilatlarımızı&nbsp;doğru dürüst kuramadık, bunlar kâfi derecede noksanlık değilmiş gibi bir de zorbalığa meylimiz var... Evet, bu başımıza&nbsp;gelenlerin altında bizim de kabahatimiz var.” Bakışını bana&nbsp;çevirdi. “Zalimin en büyük başarısı, zulüm ettiklerini kendine benzetmesidir. Korkarım Abdülhamit buna muvaffak&nbsp;oldu. Eğer bu şekilde devam edersek, iktidarı kazansak bile&nbsp;istikbali kaybetmiş olacağız. Meşhur deyiştir: Zulüm ile âbâd&nbsp;olunmaz, olsa olsa berbat olunur. Mesela şu zavallı Hasan&nbsp;Fehmi’nin öldürülmesi... Evet, bardağı taşıran şu son damladan bahsediyorum. Bütün muhalifleri bize karşı birleştiren&nbsp;suikasttan. Söyler misiniz ne faydası oldu bu cinayetin bize?&nbsp;Neden öldürdük Hasan Fehmi’yi? Çok değil dokuz ay önce&nbsp;fikirlerin serbestçe söylenmesi lüzumundan bahsediyorduk,&nbsp;şimdi düşünce hürriyetinden korkar olduk. Ne farkımız kaldı Abdülhamit’ten?”</span></p>

  <p><span class="font4">O konuşurken sözlerinden çok, ela gözlerindeki çaresizlik beni etkilemişti. Sadece benim için değil, bütün hürriyet sevdalıları için çok mühim bir insandı Ahmed Rıza. Öyle ki&nbsp;Paris’ten döner dönmez, cemiyet derhal bağrına basmıştı&nbsp;onu; milletvekili yapmış, meclis reisi seçmişti. Ama şu an,&nbsp;bu eski Jön Türk’ün gözlerine çaresizlik olarak akseden bu&nbsp;sıkıntıyı, cemiyet yöneticilerinin yüzünde bir hayal kırıklığı olarak görmüştüm. Her ne kadar Ahmed Rıza yıllarca,&nbsp;Abdülhamit’in baskılarına karşı, en zor şartlar altında dahi&nbsp;Paris’te Osmanlı hürriyetçiliğinin bayrağını neredeyse tek b</span><span style="text-indent: 0.4in;">aşına dalgalandırdıysa da, şimdi cesur fikirleri, din konusundaki radikal çıkışları ile bizzat cemiyetin içinde bile tepki çekiyordu. Nasıl ki, Dersaadet’te ve taşrada Makedonyalı ittihatçılara hoş gözle bakılmıyorsa, Makedonyalı ittihatçılar&nbsp;da içinde olmak üzere herkes bu alışılmadık münevverden&nbsp;hiç hazzetmiyorlardı. Ahmed Rıza’nın teorilerini hiçbir derde deva olmayacak cilalı ama boş lakırdılar olarak görenlerin&nbsp;sayısı o kadar fazlaydı ki. 31 Mart Kalkışması’yla başlayıp gitgide sertleşen olaylar, bu büyük münevverin de gitgide yıldızının sönmesine neden olacaktı. Cemiyete gereken kararlı,&nbsp;disiplinli emirleri sorgulamadan yerine getiren inançlı kadrolardı. Ahmed Rıza gibi olan bitene eleştirel bakan, üstelik&nbsp;fikirlerini söylemek konusunda hiç de çekingen davranmayan biri değil. Nitekim kısa bir süre sonra, cemiyetin işlediği cinayetlerin çok büyük hata olduğunu açıkça söyleyecek,&nbsp;ülkede yeni bir istibdat rejimi kurulduğunu iddia edecekti.&nbsp;Böylece İttihat ve Terakki’yle yolları ilelebet ayrılacaktı. Ama&nbsp;o gün, henüz bu ayrılık tümüyle su yüzüne çıkmamıştı. Şu&nbsp;an çok daha vahim bir mesele vardı karşımızda, inkılabı korumak ve meşrutiyeti kalıcı kılmak.</span></p>

  <p><span class="font4">Beş gün boyunca Ahmed Rıza’nın emniyetini sağladık. Bazı günler Şehzadebaşı’nın ağır tütün kokan kahvehanelerine oturup milletten malumat toplayarak, bazı günler dükkânlarını yeni yeni açmaya başlayan esnafın arasına karışarak, bazı geceler sokağın karanlık kuytularında nöbet tutarak,&nbsp;bazı geceler elimizde silah pencerenin ardında bekleyerek...&nbsp;Yorucuydu, gergindi, korkutucuydu ama şikâyet etmeyeceğim. Beş gün boyunca o büyük münevverin beni derinden&nbsp;sarsan fikirlerini dinleme fırsatı buldum. Birçoğunu biliyordum ama bizzat kendinden dinlemek çok daha etkileyiciydi,&nbsp;çok daha öğretici.</span></p>

  <p><span class="font4">Baş başa kaldığımızda Fransızca konuşuyordu benimle. Bazen Fuad da katılıyordu bize. Bir keresinde Shakespeare ile&nbsp;Moliere üzerine sıkı bir tartışmaya tutuşmuşlardı aralarında.&nbsp;Ahmed Rıza, İngiliz yazarı savunuyordu. Fuad ise Fransızı.&nbsp;Hem insan haletiruhiyesinin karmaşasını, hem de hayatın&nbsp;envaitürlü hallerini büyük bir muvaffakiyetle sergilediği için&nbsp;Shakespeare’i dünyanın gelmiş geçmiş en büyük yazarlardan biri olarak gördüğünü söylüyordu. Zabit arkadaşım ise&nbsp;fanatizme varan bir tutkuyla Moliere’i savunuyordu. Ahmed&nbsp;</span><span style="text-indent: 0.4in;">Rıza’yla başa çıkamayınca, darıldı, bir gün boyunca ikimizle de konuşmadı. Aslında iyi de oldu, böylece cemiyetimizin fikir babasıyla daha fazla zaman geçirme imkânı yakaladım.</span></p>

  <p><span class="font4">Paris’te yaşadıklarını anlattı Ahmed Rıza, hatta çocukluk hatıralarını paylaştı, Mekteb-i Sultani’deki günlerini... İlk&nbsp;gençliğinde o da şiir yazarmış, on beş yaşındayken yazdığı&nbsp;bir şiir bestelenmiş. Bilim kadar olmasa da sanata, edebiyata çok önem veriyordu. Açıkça söylemedi ama zannederim&nbsp;yazar olma fikrinden caymış olmamı pek doğru bulmamıştı.&nbsp;Onun bu hali kafamı karıştırmadı değil ama olaylar o kadar&nbsp;çabuk gelişiyordu ki, hayat derin bir tefekküre asla izin vermiyordu.</span></p>

  <p><span class="font4">Nitekim beş gün sonra Ahmed Rıza’yı Yeşilköy’de daha güvenli bir eve taşıdık. Ayrıldıktan sonra da pek çok kez haber aldım ondan ama bir daha yüz yüze konuşmak için senelerin geçmesi gerekecekti. Yeri ve zamanı gelince o gerilimli konuşmayı da yazacağım, şimdi akışı bozmayayım. Evet,&nbsp;Ahmed Rıza Şehzadebaşı’ndaki o evden taşındıktan altı gün&nbsp;sonra, Selanik’ten gelen Hüseyin Hüsnü Paşa komutasındaki&nbsp;Hareket Ordusu şehrin surlarına dayanmış, on bir gün boyunca payitahtı ve hürriyeti esir alan isyancılarla hesaplaşma vakti gelmişti.</span></p>

  <p><span class="font4">Ama artık durmam lazım, çünkü başımdaki ağırlık düpedüz ağrıya dönüştü. Yoksa gözlerimde mi bir arıza var? Yazarken nüksettiğine göre bu baş ağrıları... Biraz ara vermeliyim, hatta bir ilaç alsam iyi olacak.</span></p>
</body>
</html>
