<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="egv06">“Bu imparatorluk bizim için imkânsızlık demek Şehsuvar!”</a><br /></h2>

  <h2><span class="font4" style="font-weight:bold;"><br /></span></h2>

  <p><span class="font4" style="font-weight:bold;font-style:italic;">İyi Günler Ester, (2. Gün, Sabah)</span></p>

  <p><span class="font4" style="font-weight:bold;font-style:italic;"><br /></span></p>

  <p><span class="font4">Bu sabah oteldeki kahvaltıyı kaçırdım, uyandığımda vakit öğleye geliyordu. Dün gece öyle kaptırmışım ki kendimi yazmaya, yatağıma uzanıp gözlerimi kapadığımda neredeyse şafak sökmek üzereydi. Şikâyet ettiğimi zannetme, bundan açıkça bir gurur duyduğumu da söylemeliyim; çünkü bir&nbsp;anlığına kendimi eserlerini yazarken masanın başında uyuyakalan o büyük üstatlar gibi hissetmiştim. Şaka bir yana,&nbsp;sana yazmak, mektup aracılığıyla da olsa seninle bağlantı&nbsp;kurmak, sana dair düşünmek, seninle yaşadıklarımızı tekrar&nbsp;tekrar hatırlamak nasıl mesut ediyor beni bilemezsin. Ama&nbsp;daha önemlisi, içim dışım, gecem gündüzüm seninle doluyor. Rüyamda bile sen vardın. Selanik’in dar sokaklarında&nbsp;yürüyorduk. Kaldırımlara taşmış kahvehane masalarında&nbsp;domino oynayan ihtiyarlar vardı. Yunanca küfrediyordu&nbsp;biri, İspanyolca şarkı söylüyordu öteki, Türkçe pazarlık yapıyordu bir başkası.</span></p>

  <p><span class="font4">“Paris’te bunları göremeyiz,” diyordum. “Burası bir imparatorluk. Burası dillerin, dinlerin, ırkların bahçesi...” O kışkırtıcı gülümsemelerinden biri beliriyordu dudaklarında.</span></p>

  <p><span class="font4">“Ama bu imparatorluk bizim için imkânsızlık demek Şehsuvar,” diyordun. Usulca sokuluyordun ama dokunmadan uzaklaşıyordun. “Selanik’te ancak bu kadar yaklaşabilirsin&nbsp;bana.” Başını sallıyordun. “Ama Paris... Anlasana, aşkımızı&nbsp;yaşayabileceğimiz tek yer Paris. Burası ölmekte olan bir imparatorluk ama Paris yepyeni bir dünya. Yepyeni başlangıçlar, yepyeni umutlar...”</span></p>

  <p><span class="font4">Sonra yan yana otururken buluyordum ikimizi. Sanırım Odeon Müzikholü’ndeydik.</span> <span class="font4" style="font-style:italic;">Liiksemburg Kontu</span> <span class="font4">operetini izliyorduk birlikte... Aklımı başımdan alan o kokun, küçük kulaklarını örten bukle bukle kızıl saçların, gözlerinin rengini&nbsp;siyahtan laciverde dönüştüren o gülümsemen... Orkestra çalmaya başlarken uyandım. Meğer temizlikçi kadın dakikalardır odanın kapısını vuruyormuş.</span></p>

  <p><span class="font4">“Bugün temizlik yok,” diye bağırdım. “Niye rahatsız ediyorsunuz beni?”</span></p>

  <p><span class="font4">Neden öfkelendiğimi anlamadı zavallı. Nasıl anlatırdım ona bir mucizeyi berbat ettiğini, nasıl anlatırdım en mesut&nbsp;olduğum anlardan birini elimden aldığını.</span></p>

  <p><span class="font4">Uyanınca da hemen kalkamamıştım yataktan. Aklım, ruhum, bedenim seninle doluydu. Neydi demin gördüğüm; bir rüya mı, yoksa unutamadığım bir hatıra mı? O kadar sahiciydi ki, hani rüzgâr bulutları sürükler de Olimpos Dağı’nın karlı tepesi olanca çıplaklığıyla belirirdi ya gözlerimizin önünde, öyle canlı, öyle hakiki... Ama ister rüya olsun, ister hatıra,&nbsp;o güzellik bozulmuştu işte. Beni bu hayal kınklığından kurtaracak tek çare yeniden yazının başına dönmekti.</span></p>

  <p><span class="font4">O hevesle kalktım, tıraş olmadan sadece yüzümü yıkadım, yemek için bile aşağıya inmedim. Yazma isteğimin, gündelik&nbsp;hayatın manasız teferruatları tarafından dağıtılmasına müsaade edemezdim. Öğle yemeğini odama istedim. Üstünkörü&nbsp;bir atıştırmanın ardından yeniden çöktüm yazımın başına...</span></p>

  <p><span class="font4">Şemsi Paşa suikastında tetiği ben çekmemiştim, hatta doğru dürüst bir yardımım bile olmamıştı Atıf’a ama davranışım çok takdirle karşılanmıştı. Cesur mülazım kayıplara karışıncaya kadar olay mahallinde bulunmam, havaya ateş açmam,&nbsp;Arnavut korumaların arasında korkmadan dolaşmam, olan&nbsp;biteni gözleyen cemiyet üyelerinin nazarı dikkatinden kaçmamıştı. Elbette bizim Mehmed Ali eniştenin de tavsiyesiyle bir anda kuryelikten fedailer grubunun üyeliğine yükselmiştim. O zaman nasıl sevindiğimi anlatamam. Evet, şimdi&nbsp;aynı kanaatte değilim, belki Şemsi Paşa’nın vurulma anında&nbsp;orada bulunmasaydım daha iyi olacaktı. Belki değil, mutlaka&nbsp;çok daha iyi olacaktı. Fakat bu suikasta bulaşmasaydım bile&nbsp;isyanın bütün vatanı altüst eden o derin tesirinden kendimi ne kadar koruyabilirdim ki? İnsan, tarihin rüzgârı karşısında, okyanusa düşmüş bir ceviz kabuğu gibidir. Ne kadar&nbsp;şuurlu davranmaya çalışırsa çalışsın, kaderi dalgaların insafına kalmıştır. Emin olabilirsin, Şemsi Paşa suikastına katılmasaydım da başka bir olayda yine kavganın en ön safında&nbsp;bulacaktım kendimi.</span></p>

  <p><span class="font4">“Öyle olmayabilirdi,” diyeceksin, “Bak, ben, senin gibi olmadım,” diyeceksin.</span></p>

  <p><span class="font4">Ama senin baban zorla Fizan’a gönderilmedi, ne karısıyla ne de oğluyla vedalaşamadan o sürgün kentinde genç yaşta&nbsp;vefat etmedi. Kibir değil, hayır sitem de etmiyorum, senin&nbsp;küçük yaşta anneni kaybetmiş olmanı da unutmuş değilim,&nbsp;sadece bu topraklarda yaşayıp da olan bitene sessiz kalınamayacağını anlatmak istiyorum.</span></p>

  <p><span class="font4">“Kalanlar olmadı mı?” diyeceksin.</span></p>

  <p><span class="font4">Evet, olanı biteni görmezden gelerek, boyun eğerek, el etek öperek, saraya yanaşmak için olmaz türlü rezilliği göze&nbsp;alarak, zavallı hayatlarını sürdüren şahsiyetsizler oldu elbette. Böylesi bir hayatı tercih etmektense ölmeyi yeğlerim ki,&nbsp;senin de aynı kanıda olduğundan eminim. Senin o boyun&nbsp;eğmez, dizgine vurulmaz ruhun da eminim benimle aynı&nbsp;hisleri paylaşırdı. Hep söylediğim gibi bizi buluşturan genç&nbsp;bedenlerimizin arzularından çok, boyun eğmeyen kalplerimizdi, yeni olanı keşfetmeye açlık duyan ruhlarımızdı. Sen&nbsp;edebiyatı seçmemizi istedin. Evet, edebiyat, sonsuz bir isyandı. Politika gibi sadece bu devirle, bu dönemle, bugünle sınırlı&nbsp;değildi. Evet, belki edebiyat kurtarıcımız olabilirdi, lâkin inkılap beni hazırlıksız yakaladı. Ardı ardına sökün eden olaylar, büyük acılar, büyük umutlar, o naif gençlik hayallerimizi&nbsp;geçersiz kıldı. Sakın mazeretler bulmaya çalıştığımı, bahaneler icat ettiğimi sanma! Hayır, kendi kusurlarımın, kendi&nbsp;mesuliyetimin farkındayım. İstiyorsan o itirafı da yaparım:&nbsp;Evet, hatalı olan benim, ne olursa olsun, karşı koyabilirdim.&nbsp;Haklısın, bu sevdaya sahip çıkabilirdim. Yapamadım, haklısın, isyanın cazibesine kapıldım. İnkılap, aşka üstün geldi.</span></p>

  <p><span class="font4">Keşke o zamanlar söyleseydim sana bunu. “Artık fikrimi değiştirdim, artık şahsi hayatlarımızın hiçbir önemi yok,&nbsp;koca bir imparatorluğu kurtarmanın yanında bizim küçük&nbsp;sevdamızın ne önemi olabilir?” diyebilseydim. Yapamadım.&nbsp;Ama kendime haksızlık da etmek istemiyorum; böylesi bir&nbsp;itiraf, girdiğim mücadelenin tabiatına tersti. Otuz yıldır aralıksız süren istibdada karşı dövüşen bir cemiyetin üyesiydim.&nbsp;Mensupları öldürülmüş, zindana atılmış, sürgüne gönderilmiş, her an tehlike altındaki bir teşkilata dahil olmuştum.&nbsp;Dahil olmak ne kelime, öteki üyeler gibi ben de gençliğimi,&nbsp;onurumu ve namusumu bu cemiyete adamıştım. O nedenle&nbsp;teşkilatla alakalı konuları, hayatımda en çok değer verdiğim&nbsp;insana, yani sana bile söyleyemezdim; böylesi bir davranış&nbsp;arkadaşlanmı tehlikeye atmak olurdu.</span></p>

  <p><span class="font4">Evet, suskunluğumun nedeni biraz da buydu. Belki de beni anlamanı bekliyordum; nihayetinde aynı açılardan bakıyorduk dünyaya, kurtuluşu aynı fikirlerde buluyorduk,&nbsp;aynı hayat tarzını benimsemiştik. Zaten bu yüzden sevmemiş miydik birbirimizi? Leon Dayı’nın yanında karşılaştığımız o ilk gün, o karanlık kış ikindisinde bir güneş gibi ışıldayan başını kaldırarak, George Sand takma adını kullanan&nbsp;Fransız kadın yazardan bahsedişin... Hayata, zamana, insanlara, hatta bana isyan eder gibi konuşman. Seni dinlerken&nbsp;ağır ağır güzelliğini keşfedişim yahut güzelliğinin beni ağır&nbsp;ağır esir alması...</span></p>

  <p><span class="font4">Evet, seni neden sevdiğimi çok iyi biliyorum. Neden unutamadığımı da... Bunu izah etmek için sayfalarca yazabilirim ya da bir cümlede anlatabilirim. Ama itiraf etmeliyim ki,&nbsp;senin, beni neden sevdiğini tam olarak bilmiyorum. Ne sen&nbsp;açıkladın bunu ne de ben sordum. Evet, o aptalca gururumdan. Bir erkek niçin beğenildiğini sorabilir mi bir kadına? Ne&nbsp;yapayım eninde sonunda Osmanlı erkeğiyiz işte, bir yanımız&nbsp;doğulu. Gerçi bir keresinde, “Sen farklısın,” demiştin. “Sen,&nbsp;onlara benzemiyorsun.”</span></p>

  <p><span class="font4">Bu yüzden mi sevmiştin acaba beni? Farklı olduğum için mi? Neydi o farklılık, yazar olmak istemem mi? Karaladığım&nbsp;o acemi hikâyeler mi? Belki de bir Yahudi kızı sevecek kadar&nbsp;cesur olmam. Başta annem Mukaddes olmak üzere ailemin&nbsp;tüm fertlerini hatta cemiyetteki arkadaşlarımı karşıma almak&nbsp;anlamına geliyordu bu. Evet, cemiyetteki arkadaşlarımı bile...&nbsp;Ne kadar ilerici fikirleri savunsalar da mesele kadınlara geldiğinde, ölmüş dedelerimizle aynı tepkiyi vermeye hazırdı hepsi. Ahmed Rıza’nın sözlerini hatırlıyorum. Paris’te Sorbonne&nbsp;Üniversitesi’nin önündeki kafelerden birinde oturuyorduk.&nbsp;Kahvelerimizi getiren garson kız uzaklaşırken şöyle demişti:</span></p>

  <p><span class="font4">“Bizim Osmanlı aydınları Paris’te iki meseleye çok şaşırırlar; ilki, kadınların garsonluk yapacak kadar hayatın içinde oluşuna, İkincisi ise,” eliyle hemen karşımızda dikilen Auguste Comte heykelini işaret etmişti. “Böylesi anıtlara. İkisi&nbsp;de bize çok yabancı. İlerleme bir zaman meselesidir aziz kardeşim, eşitlik ve güzelliğin toplumumuzda vazgeçilmez değerler olabilmesi için epeyce zamana ihtiyacımız var.”</span></p>

  <p><span class="font4">Ahmed Rıza gibi çağının çok ilerisinde bir aydın bile böyle düşünüyordu. Böylesi şartlarda benim, Yahudi bir kıza deli gibi âşık oluşum, seninle bir hayat yaşamayı göze alışım&nbsp;şüphesiz büyük cesaret gerektiriyordu. Evet, hiç çekinmeden&nbsp;söyleyebilirim ki, sahiden her şeyi göze almıştım. Ama bu&nbsp;meselede övgünün büyük payı elbette sana düşer. Çünkü sen&nbsp;benden daha fazla risk alıyordun. Çünkü senin cemaatin de&nbsp;en az benimkiler kadar tutucuydu. Hatta belki daha fazla...&nbsp;Üstelik sen bir kadındın... Fakat kimseyi umursamıyordun.&nbsp;Sana bakıyordum ve sanki gelecekten gelmiş birini görüyordum karşımda. Bırak Selanik’i, bütün bir dünyayı umursamıyordun... Aşkımızdan başka hiçbir konunun kıymetiharbiyesi yoktu gözünde.</span></p>

  <p><span class="font4">“Hayatın en güzel bencilliğidir aşk.”</span></p>

  <p><span class="font4">Öyleydi, aynı zamanda en yıkıcı, en acımasız hislerinden biriydi. Bu kadar güçlü, bu kadar tutkulu olman, beni hem&nbsp;mutlu ediyor hem de korkutuyordu. Ya bir gün beni sevmekten vazgeçersen? Hiç şüphem yok, eğer o gün gelirse, arkana&nbsp;bakmadan giderdin. Belki de sana duyduğum hisleri diri tutan da bu kaygıydı. Her an seni kaybedebilecek olmam.</span></p>

  <p><span class="font4">“Aslında bizim aşkımız imkânsız,” demiştim sana. Leon Dayı’nın yazıhanesinde yalnız kaldığımız o muhteşem anlardan birinde. “Nasıl neticelenecek bu iş?”</span></p>

  <p><span class="font4">“Bütün aşklar imkânsızdır Şehsuvar,” diye karşılık vermiştin. “İmkânsızlık olmazsa aşk söner. Ve hepsinden mühimi, aşk bir ticaret değildir benim yakışıklı aptalım. Aşk, neticeyle alakadar olmaz, bugüne bakar, sadece bugüne, hatta şu ana... Ateş yandığı sürece vardır, o tutku sönmediği sürece...”</span></p>

  <p><span class="font4">İşte, hep o tutkunun sönmesinden korkmuştum. Beni bırakıp başka birine gitmenden. O kadar çok genç vardı ki etrafında. Ama kaderin şu cilvesine bak ki, giden sen değil, ben oldum. Ama hakikatte hiçbir yere gittiğim yoktu, bedenim,&nbsp;aklım senden kopmuş olsa da ruhum her zaman seninleydi,&nbsp;hep de öyle olacak. Senin sözlerini başka biçimde söyleyecek&nbsp;olursam, “Evet, imkânsızlık, aşkı hep diri tutuyor... imkânsızlık, tutkunun ölmesine asla izin vermiyor.”</span></p>

  <p><span class="font4">Cemiyete katıldığım zaman senden ayrılacağımı hiç düşünmemiştim. Çocukluk günlerimden kalan bir alışkanlıkla, kendimi kandırmıştım. Benimle gurur duyacaktın, Osmanlı&nbsp;ülkesine hürriyeti getirmek isteyen kahramanlardan biri olacaktım. Hürriyeti, kardeşliği, eşitliği ve adaleti... Ve sen daha&nbsp;çok sevecektin beni, daha çok büyüyecektim gözünde. Zaferden sonra çok daha mesut bir hayata başlayacaktık. Zaten bir&nbsp;inkılap ne kadar sürebilirdi ki? Bir despot daha ne kadar dayanabilirdi? Elbette kısa sürede Abdülhamit yıkılacak, meşrutiyet ilan edilecek, ardından istediğimiz o yeryüzü cenneti&nbsp;kurulmuş olacaktı. Paris’e de o zaman gidecektik işte... Onurlu bir ülkenin, onurlu sanatçıları olarak...</span></p>

  <p><span class="font4">O kadar genç, o kadar tecrübesiz, o kadar iyimserdim ki, tarihin, gönlümüze göre akacağına inanıyordum. Elbette olmadı, elbette duvara tosladım. Çünkü tarihin vicdanı yoktu.&nbsp;Çünkü tarih insanları düşünmezdi. Ne insanları, ne aşklarını&nbsp;ne de hayatlarını. Biz, ona yön vermeye çabalasak da, o kendi&nbsp;kafasına göre akmayı sürdürürdü. Ülkeler parçalanmış, milletler yok olmuş, şehirler yağmalanmış, insanlar katledilmiş&nbsp;hiç umurunda olmazdı!</span></p>

  <p><span class="font4">Aslında bunları yazmak istemiyordum; ben kim, fertle tarih arasındaki ilişkiyi izah etmek kim? Ama bir kez kendini sorgulamaya başlayınca, nerede duracağını bilemiyor insan.&nbsp;Dağıttıysam kusura bakma, hemen geliyorum mevzuya...&nbsp;Evet, Şemsi Paşa’nın öldürülmesinde kalmıştık.</span></p>

  <p><span class="font4">Şemso’nun vurulduğu haberi, adeta bir zelzele tesiri yapmıştı Yıldız Sarayı’nda. Sultan, tehlikenin ilk kez bu kadar büyük, bu kadar yakın olduğunu fark ediyordu. Biliyorsun,&nbsp;Abdülhamit hep korkuyla yaşamıştır. Amcası Abdülaziz’in&nbsp;ölümünden beri o derin tedirginliği taşıyordu. Abdülaziz’in&nbsp;tahttan indirilmesiyle başlayan olaylar kendisinin padişah&nbsp;olmasıyla neticelense bile, bu kadim endişeden hiç kurtulamamıştı. Hatta amcası Abdülaziz’in katili olduğuna inandığı&nbsp;Mithad Paşa gibi devlet adamlarını, sinsice yok etmesine rağmen o pimpirikli halini üzerinden hiç atamadı. Yıllardır süren taht kavgaları, şehzadelerin acımasızca öldürülmesi, kurnazca tezgâhlanan isyanların yarattığı korku, görünmez bir&nbsp;deri gibi kaplamıştı, hafif kambur, ince uzun bedenini. O meşum huzursuzluk, şahsiyetinin değişmez bir parçası olarak&nbsp;mezara kadar takip etmişti Abdülhamit’i. Ama bu kez vaziyet&nbsp;farklıydı. Bu kez, hayalî bir korku değil, hakiki bir tehlike vardı onun için. Güçlü bir paşası, gündüz vakti imparatorluğun&nbsp;önemli bir vilayetinde, o kadar korumanın gözleri önünde öldürülmüştü. Üstelik dağlara çıkan zabitlerin ardı arkası kesilmiyordu. Bu vaziyet hiç ama hiç hayra alamet değildi. Yine de&nbsp;isyanın hakiki manasını idrak edebilmesi için, Tatar Osman&nbsp;Paşa’nın dağa kaldırıldığını duyması gerekecekti...</span></p>

  <p><span class="font4">Hatırlar mısın o günlerde, Manastır dönüşünün ertesi sabahı sizin eve uğramıştım. Paloma Nine terastaki divanda her zamanki köşesine oturmuş, şu sizin romanzalardan&nbsp;birini söylüyordu. Sabah güneşinin tadını çıkarıyor diye düşünüyordum ki, hamarat kadının önündeki tepside fasulye&nbsp;ayıkladığını fark ettim. Nasıl da dalıp gitmişti... Yaptığı işe&nbsp;mi, yoksa söylediği o sevda şarkısındaki hicran dolu hikâyeye mi, kestirmek zordu. Gölgem, güneşini engellemiş olmalı ki şarkısını yarıda kesip başını kaldırdı. Işıktan kamaşan&nbsp;gözlerini kısarak kim olduğumu çıkarmaya çalıştı bir süre.&nbsp;Beni tanıyınca dişsiz ağzını gösteren bir gülümseme belirdi&nbsp;incecik dudaklarında.</span></p>

  <p><span class="font4">“Şehsuvar, kuzum sen misin?”</span></p>

  <p><span class="font4">“Benim Nona Paloma,” dedim usulca omzuna dokunarak. “Kolay gelsin.”</span></p>

  <p><span class="font4">“Teşekkür ederim evlatcığım... Gel, gel otur şöyle.”</span></p>

  <p><span class="font4">Pek oralı olmadım, seni sordum. Ferini yitirmiş gözleri, efkâr dolu bir ifadeyle iyice gölgelendi.</span></p>

  <p><span class="font4">“Ester burada, ama boş ver şimdi onu.” Eliyle divanı gösterdi yine. “Gel, gel otur yanıma şöyle.”</span></p>

  <p><span class="font4">Reddetmek ayıp olacaktı, gösterdiği yere çöktüm.</span></p>

  <p><span class="font4">“Sen okumuş çocuksun Şehsuvar, anlat bakalım, neler oluyor? Bir paşayı mı ne vurmuşlar Manastır’da? Bizim Leon’da bir neşe, bir neşe, sanki sultan yapacaklar kendisini.&nbsp;Askerler dağa çıktı diyor, saraya telgraf yağıyormuş meclisi&nbsp;aç diye. İnkılap mı, ne olacak diyor. Soruyorum, ancak ne&nbsp;</span><span style="text-indent: 0.4in;">Leon anlatıyor ne de Ester... Sen iyi çocuksun, söyle bakalım ne inkılabıymış bu?”</span></p>

  <p><span class="font4">“İstibdat yıkılıyor Nona Paloma,” dedim sevinçle. “Sonunda despottan kurtulacağız. Millet ayaklanıyor... Kanun-i Esasi yeniden ilan edilecek...”</span></p>

  <p><span class="font4">Ben böyle pürneşe açıklamalar yaptıkça onun sevimli yüzüne karamsar bir ifade hakim oldu.</span></p>

  <p><span class="font4">“Doğruymuş demek...” Burnunu çekerek yeniden fasulyeleri ayıklamaya koyuldu. “Hayırlısı diyeceğim ama olmayacak... Hiç hayırlı olmayacak...”</span></p>

  <p><span class="font4">“Niye öyle söylüyorsun Nona Paloma? Vatana hürriyet gelecek, eşitlik olacak, milletler, dinler yeniden kardeş olacak...”</span></p>

  <p><span class="font4">O sevimli kırış kırış yüzünü bana çevirdi.</span></p>

  <p><span class="font4">“Hiç öyle olmayacak... Daha beter olacak. Bu memleket yıkılacak, Eliyahu Anavi yardımcımız olsun. Bizi bu şehirden sürecekler...”</span></p>

  <p><span class="font4">Sözlerinden çok gözlerinin derinliklerine kadar sinen o kaygı etkilemişti beni. Yine de sormadan edemedim:</span></p>

  <p><span class="font4">“Kim yapacakmış onu?”</span></p>

  <p><span class="font4">“Hıristiyanlar,” dedi sanki birinin bizi duymasından korkuyormuş gibi. “Hıristiyanlar, bilmiyor musun sanki. Yunanlar, Bulgarlar, Ulahlar, belki de Sırplar, artık kimin gücü kime yeterse...” Çaresizlik içinde başını salladı. “Osmanlı yıkılacak&nbsp;çocuğum... Hepimizin felaketi olacak... Atalarımızın, dedelerimizin mezarını bırakıp yine yollara düşeceğiz... Siz Türkler&nbsp;küçük Asya’ya, biz Yahudiler kim bilir nereye? Ama ben hiçbir yere gidemem...” Sözlerinin etkisini kendisi de yeni fark&nbsp;etmiş gibi derinden bir “Ah!” çıktı ince dudaklarının arasından. “Ah! Ne büyük felaket!” Sonra ellerini yukarı kaldırdı.&nbsp;“Ey kudretli Tanrım, ne olur vakit geçirmeden al canımı. Ne&nbsp;olur şu güzel ülkenin dağıldığını gösterme bana. Ne olur başka bir şehirde ölmeme müsaade etme.”</span></p>

  <p><span class="font4">İşte tam o sırada geldin. Üzerinde seni daha da ince gösteren, narçiçeği uzunca bir elbise vardı, başında zeytin yeşili bir eşarp; açıkta kalan saçların pırıl pırıl yanıyordu temmuz&nbsp;güneşinde. Dudaklarında hep o cüretkâr, kimseyi umursamayan gülümseme. Gülümsediğini gördüğüm anda unutuvermiştim Paloma Nine’nin kaygılarını. Zaten sözleri de hiç&nbsp;yatmamıştı kafama. Oysa ne kadar haklıymış. Çok geçmeden&nbsp;söyledikleri tek tek hakikat olacaktı. Zavallı ninecik yaklaşan&nbsp;felaketi hepimizden önce sezmişti. Ama biz o kadar kaptırmıştık ki kendimizi olayların akışına, başımıza geleceklerin&nbsp;hiçbirini görememiştik.</span></p>

  <p><span class="font4">Paloma Nine için tek tesellim, imparatorluk dağılmadan, harbin yıkımını yaşamadan, çok sevdiği Selanik’te toprağa&nbsp;verilmiş olmasıdır. En azından kâbusunun hakikate dönüştüğünü görmeden öldü. Bu büyük yıkımın dehşetini hissetmeden huzura kavuştu.</span></p>

  <p><span class="font4">O temmuz günü yanımıza geldiğinde, Paloma Nine ile konuştuklarımızdan habersizdin. “Manastır’a bir gittin, koca Osmanlı paşasını vurdular,” diye takılmıştın bana. “Senden&nbsp;korkulur Şehsuvar...”</span></p>

  <p><span class="font4">Bir an, sırrımı biliyorsun sanmış, şaşkınlıkla bakmıştım yüzüne. Tabii hiçbir mana verememiştin bu tuhaf bakışa.</span></p>

  <p><span class="font4">“Ne oldu yanlış bir lakırdı mı ettim?” demiştin, sonra da üstelemeden koluma girerek bahçenin derinliklerine sürüklemiştin beni. İşte, o anda olanı biteni anlatmak gelmişti&nbsp;içimden. Yalan söylemenin getirdiği o büyük ağırlıktan kurtulmak istemiştim ama cemiyete ettiğim yemini hatırlayınca&nbsp;vazgeçmiştim bu kararımdan. Olaylar öylesine hızlanmıştı&nbsp;ki, Paloma Nine’nin aksine, inkılabın bize vaat edilenden&nbsp;çok daha güzel bir hayat getireceğine inanıyordum, hem de&nbsp;en kısa sürede. Öyle de oluyordu zaten. Sultan Abdülhamit&nbsp;hakimiyeti kaçırmıştı bir kez elinden. Şemsi Paşa’nın vurulmasından bir gün sonra Firzovik’te yabancılara toprak verileceğini duyan Amavutlar sokaklara dökülmüştü. Gösteriyi&nbsp;bastırmak için bölgeye gönderilen Jandarma Kumandanı&nbsp;Galip Bey, bizim Mehmed Ali eniştenin yakın arkadaşı ve&nbsp;elbette İttihat Terakki’nin sadık bir üyesiydi. Bölgeye varır&nbsp;varmaz, sarayın emrinin aksine, sayıları otuz bine yaklaşan&nbsp;isyancıları bastırmak yerine, “Eğer meşrutiyet ilan edilirse,&nbsp;topraklarınızı elinizden kimse alamaz,” diyerek, Arnavutları Yıldız Sarayı’na karşı ayaklandırmıştı. Çok değil on iki&nbsp;gün sonra, Üsküp, Kalkandelen, Gostivar, Mitroviçe, Priştine,&nbsp;Yenipazar ve öteki yörelerden gelen otuz bin Arnavut adına&nbsp;padişaha çekilen 180 imzalı telgrafta anayasanın derhal yürürlüğe sokulmasını, aksi takdirde silahlı halkın payitahta&nbsp;yürüyeceği ilan ediliyordu. Osmanlı tebaası içinde kendisine&nbsp;en sadık milletlerden biri olan Arnavutların bu umulmadık&nbsp;çıkışı, padişahın moralini iyice bozmuştu. Ama saraya son&nbsp;darbe henüz indirilmemişti.</span></p>

  <p><span class="font4">Şemsi Paşa’nın vurulmasının hemen ardından Abdülhamit, Üsküp Mıntıka Kumandanı Tatar Osman Paşa’yı payitahta çağırmış, bölgenin idaresini ona teslim etmişti. Madem Şemso muvaffak olamamıştı, o zaman Osman Paşa bu meseleyi hallederdi. Koca Devlet-i Aliyye’nin şerefiyle kimse oynayamazdı. Fakat artık çok geçti, nitekim, Paşa’nın tayininden&nbsp;anında haberimiz olmuştu. Cemiyetin Merkez-i Umumisi&nbsp;derhal toplanmış, bu yeni tehlikeyi enine boyuna tartışmıştı.&nbsp;Bu kez çıkan karar, suikast değildi, Osman Paşa öldürülmek&nbsp;yerine, dağa kaldırılacaktı. Bu önemli vazifeyi de zaten dağda&nbsp;olan Niyazi Bey ve çetesi ifa edecekti. Osman Paşa’nın neden&nbsp;öldürülmeyeceği ise yazılı bir raporla açıklanmıştı.</span></p>

  <p><span class="font4">Evet, artık tahmin edeceğin üzere, o raporu da ben götürecektim, Resneli Niyazi’ye. Döndükten on gün sonra apar topar Manastır’a doğru yeniden yola çıkışımın sebebi de o&nbsp;zaman uydurduğum gibi miras evraklarımızdaki eksiklik değil, bu mühim raporu isyancılara ulaştırmaktı...</span></p>

  <p><span class="font4">“Bana yalan söylerken hiç yüzün kızarmıyor muydu, hiç utanmıyor muydun?” deyişini duyar gibiyim. Utanıyordum&nbsp;elbette, utanmak ne kelime, yerin dibine geçiyordum fakat&nbsp;yapmak mecburiyetindeydim...</span></p>

  <p><span class="font4">Yine bir şeyler oluyor... Odamın önünde biri var. Anahtarını kilide soktu. Biri düpedüz kapımı açmaya çalışıyor... Oda hizmetlisi mi? Kusura bakma, yine ara vermek zorundayım...</span></p>
</body>
</html>
