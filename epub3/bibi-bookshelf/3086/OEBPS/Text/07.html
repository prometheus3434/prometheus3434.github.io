<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="egv07">“Ölümle yüzleşmek, ölmeyi düşünmekten daha iyidir.”</a><br /></h2>

  <h2><span class="font4" style="font-weight:bold;"><br /></span></h2>

  <p><span class="font4" style="font-weight:bold;font-style:italic;">İyi Akşamlar Ester, (2. Gün, Akşam)</span></p>

  <p><span class="font4" style="font-weight:bold;font-style:italic;"><br /></span></p>

  <p><span class="font4">Artık anlamış bulunuyorum, bir yazarın otel odasına kapanıp eserini sakince tamamlama isteği asla mümkün olmayacak bir dilektir. Evet, her saat, her gün yeni bir olayla yarıda kalıyor yazdıklarım. Bu kez de güya odasını şaşıran&nbsp;şişman bir adam yüzünden dağılmıştı dikkatim. Evet, tıkırtıları duyup kapıyı açtığımda, elindeki anahtarı odamın kilidine sokmaya çalışan tombul bir zatla karşılaştım. Katları&nbsp;karıştırdığını söyledi. Elindeki anahtarın üzerindeki sayıya baktım 310 yazıyordu, benim oda numaram ise 410’du.&nbsp;Adam tam altımdaki odada kalıyordu.</span></p>

  <p><span class="font4">“Kusura bakmayın,” dedi mahcup bir tavırla. “Öğleden sonra İtalyan şarabını fazla kaçırmışım galiba.”</span></p>

  <p><span class="font4">Elbette inanmadım, polisler beni yokluyordu. Bugün sokağa çıkmadım ya, odamda olup olmadığımı merak ediyorlardı. Etsinler, umurumda değil, hiç renk vermedim. Yalanına kandığımı göstermek için özrünü kabul ettim. Hatta daha inandırıcı olsun diye, “İtalyan şarabının üzerine sert bir Türk&nbsp;kahvesi içseydiniz odanızı şaşırmazdınız,” diye sitemde bulundum. Kerli ferli, şişman adam özürler dileyerek uzaklaştı&nbsp;kapımdan. Ama ne huzur kalmıştı ne de yazma isteğim. Balkona çıktım, şahane bir akşamüstü başlıyordu dışarıda. Haliç&nbsp;sırtlarında ağır ağır sönen güneş, binaların camlarına aksediyor, bütün İstanbul bal rengi bir ışıkla yıkanıyordu.</span></p>

  <p><span class="font4">Caddede bir koşuşturmadır sürüyordu; bazıları için gün sona ererken, bazıları içinse hayat şimdi başlıyordu. Sokağa&nbsp;çıkma isteği doğdu içimde. Evlerine çekilen yorgun insanları&nbsp;görmek, Cadde-i Kebir’e akan keyif ehli kişilerle rastlaşmak.&nbsp;Belki böylece neşem yerine gelirdi, belki yazmak için gereken kuvveti yeniden bulurdum kendimde. Bu ani hevesle&nbsp;odaya döndüm. Kâğıtları, kalemimi topladım, odaya süs olarak konulan çinili sobanın altındaki zulama yerleştirdim. Tıraş oldum, yıkandım, giyindim.</span></p>

  <p><span class="font4">Lobiye indiğimde, kadınlı erkekli bir ecnebi topluluğuyla karşılaştım. Önce şaşırdım ama bu insanların rötarlı gelen&nbsp;Orient Ekspres’in müşterileri olduğunu anlamakta gecikmedim. Hepsi de kayıt yaptırıp, bir an önce odalarına gitmek&nbsp;için can atıyorlardı. Hepsi Avrupalıydı, muhtemelen hepsi&nbsp;de zengindi ve muhtemelen Harb-i Umumi sırasında yapmışlardı servetlerini. Neden böyle bir yargıda bulunduğumu&nbsp;bilmiyorum. Aslında hiçbirini tanımıyordum bu insanların,&nbsp;en küçük bir malumatım yoktu haklarında. Belki de harple&nbsp;hiç alakaları olmamıştı. Fakat Harb-i Umumi hayatımızı öylesine sarsmış, öylesine mahvetmişti ki, bir zamanlar düşman&nbsp;kampında olan bu insanlan görünce önyargılı davranmaktan kendimi alamıyordum.</span></p>

  <p><span class="font4">Neyse, öyle ya da böyle, bilirsin kalabalıklardan hiç hazzetmem ama bu kez büyük bir memnuniyetle karşıladım bu ecnebi topluluğunu. Çünkü beni takip eden hafiyelerden kurtulmama yardım edebilirlerdi. Salonda, lobide gizlice beni gözetleyen birileri varsa, onlar fark etmeden atabilirdim kapağı&nbsp;dışarı. Aslında öyle kuşku uyandıran bililerini de görmedim,&nbsp;hatta odamın kapısını yoklayan o zat bile yoktu ortalıkta.</span></p>

  <p><span class="font4">Hayır, otelin içinde değil, sokakta bekliyorlardı beni. Köşedeki tütüncünün önünde duran buruşuk elbiseli, gri fötr şapkalı adamı görür görmez tanıdım. Beşiktaş’ta beni takip eden ekipte bu zehir hafiye de vardı. Sahilde gezinirken, tramvaya binerken bir gölge gibi hiç ayrılmamıştı peşimden. Tuhaf&nbsp;şey, adamı fark edince, içimde bir heyecan uyandı. Çökmüş&nbsp;omuzlarım dikleşti, dizlerime beklenmedik bir kuvvet geldi,&nbsp;uzun sürmüş bir uyuşukluktan kurtulmuş gibi anında dinçleşti zihnim.</span></p>

  <p><span class="font4">“Ölümle yüzleşmek, ölmeyi düşünmekten daha iyidir,” derdi rahmetli Basri Binbaşı. “O sebepten tehlikeyi fazla düşünmeyin, önlem almayın demiyorum ama kötü ihtimalleri&nbsp;uzaklaştırın kafanızdan. Düşmanla karşılaştığınız an, hatta&nbsp;ilk silah patladığı an, çok daha iyi hissedeceksiniz kendinizi.”</span></p>

  <p><span class="font4">Bu akşam saatlerinde, Pera’nın ortasında kimsenin silah patlatacağını zannetmiyordum ama Basri Bey’in ne demek&nbsp;istediğini çok daha iyi anlıyordum şimdi.</span></p>

  <p><span class="font4">Caddedeki dükkânların ışıkları teker teker yanıyordu, henüz kalabalıklar ortalıkta gözükmese de mekân sahipleri,&nbsp;birkaç saat sonra gelecek müşterileri için hazırlıkları tamamlamıştı çoktan. Vitrinlerden kaldırımlara yansıyan ışıkların&nbsp;alacasında Tepebaşı Tiyatrosu’na yürüdüm. Elbette gri şapkalı gölgem de ayaklanmıştı. Ama sadece ondan ibaret değildi peşimdekiler; tiyatronun önüne geldiğimde kahverengi&nbsp;kasketli, siyah deri ceketli biri daha eklendi kuyruğuma. Bir&nbsp;kişi daha olmalıydı, üçlü takip... Teşkilat-ı Mahsusa günlerinden biliyordum... Biz de aynı metodu uygulardık, önemli&nbsp;şahısları takip ederken. Yabancı casuslar yahut şüpheli şahıslardan bahsediyorum, elbette cemiyet için tehlikeli gördüğümüz herkes de kolayca bu listeye dahil edilebilirdi. Meşrutiyeti kurmaya çalışan, hürriyet âşığı idealist bir gençten,&nbsp;casusluğa nasıl geçtin, diye düşünüyorsundur, merak etme&nbsp;hepsini anlatacağım...</span></p>

  <p><span class="font4">Neyse, Tepebaşı Tiyatrosu’nun önüne gelince durdum, sanki alakadar oluyormuş gibi akşamki temsilin afişlerine&nbsp;baktım. “Kamelyalı Kadın” sahneleniyordu. Afişlerin asıldığı&nbsp;vitrinin penceresinden karşı kaldırımda dikilen kahverengi&nbsp;kasketli adamı gözlüyordum aslında. İtalyan Evi’nin kapısında durmuş, güya sigarasını yakıyordu. İşte o anda mühim&nbsp;bir hatada bulundu, Bristol Otel’e bakarak, birine el işareti&nbsp;yaptı. Kısacık, bir anlığına yapılan küçük bir hareketti ama&nbsp;gördüm.</span></p>

  <p><span class="font4">Sakince döndüm, işte üçüncü hafiye de oradaydı; kısa boylu, tıknaz bir adam. Muzırlığım tuttu, caddenin karşısına, Bristol Otel tarafına geçtim. Kendisine yöneldiğimi fark&nbsp;edince, yüzü karıştı, bakışlarını kaçırdı. İnadına yürüdüm&nbsp;üzerine. Paniğe kapıldı, ne yapacağını bilemedi. Geri dönmeye kalksa, hayır çok geçti, dursa tuhaf kaçacaktı, çaresiz o&nbsp;da bana doğru yürümeye başladı. Sol kulağının arkasındaki&nbsp;binayı kerteriz almıştım, mütemadiyen oraya bakıyordum.&nbsp;Hafiye kendisine mi, başka bir yere mi baktığımdan emin&nbsp;olamıyor, asabı iyice bozuluyordu. Onu fark ettiğim anlaşılırsa amirlerinden sağlam bir zılgıt yiyecek, belki de vazifeden&nbsp;alınacaktı. Adım adım birbirimize yaklaşıyorduk. Bu gerginliğe daha fazla tahammül edemedi, aramızda sadece birkaç&nbsp;adım kala, niyetimi anlamak için gözlerini yüzüme dikti; ne&nbsp;bakışımı değiştirdim ne adımlarımı yavaşlattım. Hemen kaçırdı bakışlarını. Bir adım o attı, bir adım ben, karşı karşıya&nbsp;geldik, hafifçe sağa kayarak hızla geçtim yanından. Büyük&nbsp;bir rahatlama duydu adamcağız, aldığı derin nefesi birkaç&nbsp;adım ilerisinden bile hissettim. Kahkaha atmamak için kendimi zor tutuyordum. Gitgide kalabalıklaşan kaldırımda sakin adımlarla yürüyüşümü sürdürerek, Büyük Londra Oteli’ni geçtim.</span></p>

  <p><span class="font4">Takipçilerim de ilk şaşkınlıklarını atlatmış, yeniden peşime takılmış olmalıydılar ama kısa boylu, tıknaz adam daha temkinli olacaktı artık. Hacopulo Pasajı’nın girişine gelince&nbsp;bir an durdum, geldiğim yöne baktım. Evet, akıllanmışlardı,&nbsp;hiçbiri görünmüyordu ortalıkta. Sebepsiz bir neşeyle girdim&nbsp;pasaja. Oldum olası severim burayı, sen de hoşlanmıştın. Hatırlarsın, Mekteb-i Sultani’den mezun olduğum yıl İstanbul’a&nbsp;gelmiştin, güya Balat’taki Lillia Hala’nı ziyarete, ama asıl&nbsp;maksadın elbette beni görmekti. Dünyanın en güzel mezuniyet hediyesiydi senin gelişin. Birlikte bu pasaja girmiştik,&nbsp;Namık Kemal’in</span>&nbsp;<i>İ<span class="font4">bret</span></i> <span class="font4">gazetesini çıkardığı yeri göstermiştim&nbsp;sana. Ahmed Mithat Efendi’nin kaldığı evin alt katıydı, zaten&nbsp;matbaa da bu çalışkan yazarımıza aitti. İki yazarın sürgün&nbsp;günlerinden bahsetmiştik... Sonra lacivert bir şapka almıştık&nbsp;sana. “Paris’te şimdi bunlar meşhur,” diye yeminler etmişti&nbsp;Ermeni terzi... Yaz başıydı, pasajdaki ağaçlar çoktan çiçek açmıştı. Güzel günlerdi, çok güzel günler...</span></p>

  <p><span class="font4">Peşimde hafiyelerle akşam alacasında yürürken seni ne kadar özlediğimi hatırladım bir kez daha. Burnumun direği&nbsp;sızladı, gözlerim nemlendi, yutkundum... Bırakmadım kendimi tabii, genç cumhuriyetin polis raporlarına “takip ettiğimiz şüpheli şahıs, birdenbire ağlamaya başladı” diye kayıt&nbsp;düşülmesini hiç istemem. Hacopulo Pasajı’ndan geçerken,&nbsp;birlikte yemek yediğimiz İran Lokantası’na girmeyi düşündüm bir an, safranlı pilavını sevmiştin buranın. Ne yalan söyleyeyim öteki yemekleri hatırlamıyorum. Evet, İran Lokantasına girmeyi düşündüm ama hemen vazgeçtim; hatıraları&nbsp;depreştirmenin manası yoktu. Hayır, daha fazla duygusallık&nbsp;istemiyordum bu akşam. Terzilerin, kahvehanelerin, lokantaların arasından geçerek Cadde-i Kebir’e çıktım.</span></p>

  <p><span class="font4">Bir hayli kalabalıktı cadde. Peşimdekiler telaşa kapılmışlardır, şimdi kaybedeceğiz herifi diye. Sakince, sanki zevkli bir akşam gezintisindeymişim gibi yürüdüm. Şehir işgalden&nbsp;kurtulalı hepi topu üç yıl olmasına rağmen cadde eski debdebesine kavuşmuştu. Yanımdan geçen şık giysili kadınlar, erkekler, gösterişli mağazalarda sergilenen pahalı mallar. Harp&nbsp;de, kıtlık da yoksullar için felaket demekti, parası olan her&nbsp;devir gemisini yürütüyordu. Işıklı vitrinlerdeki kumaşları,&nbsp;mücevherleri, giysileri değil ama sonbahar gecesinin tadını çıkaran insanları seyrederek Mekteb-i Sultani’nin önüne&nbsp;geldim. Yıllarca bana yuva olmuş okuluma bakarken, arkadaşlarımdan birini değil de, efsanevi müdür Tevfik Fikret’i&nbsp;hatırladım. 31 Mart’ta gericiler meşrutiyete karşı ayaklandıklarında kapıya dikilip “Benim cesedimi çiğnemeden kimse bu mektebe dokunamaz,” diyen büyük şairi... Namuslu&nbsp;adamdı, dünyanın, ülkenin acısını içinde hisseden bir adam.&nbsp;Sonradan onu da düşman etmişti cemiyet kendine. Hüzünlendim. Sanki olanı biteni unutmama yardım edebilirmiş&nbsp;gibi kaçırdım bakışlarımı okulumuzun kapısından.</span></p>

  <p><span class="font4">Kalabalığı caddede bırakıp Cite de Pera’ya girdim. Pastanenin, terzinin, fırının önünden geçtim, yine Yorgo’nun Meyhanesinde aldım soluğu. Adımımı atar atmaz Hristo’nun neşeli sesi çınladı kulaklarımda.</span></p>

  <p><span class="font4">“Vay hoş gelmişsin Şehsuvar Bey, sefalar getirmişsin...”</span></p>

  <p><span class="font4">İçmeye hiç niyetim yoktu aslında, sarhoş olunacak değil, bilakis gece gündüz ayık durulması icap eden zamanlardı.&nbsp;Hep oturduğum yere, pencerenin kenarındaki masaya çöktüm. Meze istemedim ama Hristo’nun,&nbsp;</span><span style="text-indent: 0.4in;">“Bir kadehçikten bi’şey olmaz Şehsuvar Bey,” ısrarına hayır diyemedim. Palamut akını varmış. Lacivert sırtlı bir derya kuzusunu, rokası bol bir salata eşliğinde mideye indirdim.&nbsp;Peşimdekilerden deri ceketli olanı bir kez geçti pencerenin&nbsp;önünden, umursamadım. Artık ne korkuyor, ne kızıyor ne de&nbsp;ciddiye alıyordum onları, vazifelerini icra etmeye çalışıyorlardı adamlar, hepsi buydu.</span></p>

  <p><span class="font4">Otele dönerken bütün dertlerim, meselelerim yerli yerinde durmasına rağmen kendimi çok daha iyi hissediyordum. Sanki bu dünyadan, bu ülkeden, bu şehirden ve beni bekleyen bütün tehdit ve tehlikelerden kurtulmuş gibiydim. İşte&nbsp;bu hissiyatla girdim otele, bu hissiyatla oturdum yazı masasına. Ve bugünden çok daha umutlu, çok daha mesut olduğumuz ayaklanma günlerini yazmaya başladım yeniden.</span></p>

  <p><span class="font4">Yıldız’daki padişah, isyanı bastırmak için Tatar Osman Paşa’yı görevlendirmişti. Ne yapılıp edilecek, Şemsi Paşa’nın&nbsp;muvaffak olamadığı vazife eksiksiz olarak tamamlanacaktı.&nbsp;Elbette artık herkes daha temkinliydi, daha dikkatli ve daha&nbsp;ürkek. Öyle ya, bir paşa daha katledilirse ne olurdu Devlet-i&nbsp;Aliyye’nin hali? Bu sebepten misliyle güvenlik tedbiri alınmıştı ama karşılarında gizli bir cemiyet vardı. Ve bizzat Tatar&nbsp;Osman Paşa olmasa bile onun en yakınındaki subaylardan&nbsp;birinin İttihat ve Terakki üyesi olması işten bile değildi. Zavallı Osman Paşa da farkındaydı bunun. Fakat elden ne gelir,&nbsp;emir büyük yerdendi, ucunda ölüm de olsa yerine getirilecekti. Yine de yılların tecrübesiyle farklı bir yol izlemeyi tercih etti Paşa. Manastır’a gelince, dağa asker yollamak ya da&nbsp;şehirde tutuklamalara başlamak yerine, bir heyet oluşturup&nbsp;cemiyetin üyelerini tespite kalkıştı. Ne var ki çok geçti, ne yaparsa yapsın, artık inkılabı kimse bastıramazdı, Makedonya&nbsp;dağlarında tutuşan isyan ateşini asla söndüremeyeceklerdi.</span></p>

  <p><span class="font4">Şemso’nun vurulmasıyla vatan evlatları manevi bir galibiyet almışlardı, daha da önemlisi millet, Abdülhamit’in bir paşasının öldürülebileceğini görmüş, saraya duydukları&nbsp;korku azalır gibi olmuştu. Gibi diyorum, çünkü kati zafer&nbsp;henüz sağlanamamıştı, sarayın sert bir darbesiyle vaziyet&nbsp;anında tersine dönebilirdi. Binlerce yıldır krallara, imparatorlara, padişahlara körü körüne boyun eğmiş, büyük isyan&nbsp;ve ayaklanma tecrübelerinden yoksun bu halk, devlet baskısını görür görmez bizi hain ilan ederek, “Padişahım çok&nbsp;yaşa!” demeye başlayabilirdi. Üstelik, ardı ardına iki paşanın&nbsp;öldürülmesi tepki toplayabilir, Yıldız Sarayı, isyan hareketini&nbsp;yabancı devletlerle bir tür iş birliği gibi gösterip, “Bakın işte&nbsp;bunlar vatan haini,” diyerek milleti aleyhimize kışkırtabilirdi. Abdülhamit’in eline böylesi kozlar vermek istemeyen cemiyet, işte bu nedenle Tatar Osman Paşa’yı öldürmeye değil,&nbsp;bir süreliğine dağa kaldırmaya karar vermişti.</span></p>

  <p><span class="font4">İttihat Terakki Merkez-i Umumisi’nin Resneli Niyazi’ye gönderdiği mesajı, vaktinde ulaştırmam bu sebepten çok&nbsp;mühimdi. Tabii, götürdüğüm şifreli mektubun içinde neler&nbsp;yazdığından o zamanlar bihaberdim. Meşrutiyetin ilanından&nbsp;sonra anlayacaktım, mintanımın altında, kalbimin üstünde&nbsp;kutsal bir emanetmiş gibi taşıdığım o mektubun içinde neler&nbsp;yazdığını.</span></p>

  <p><span class="font4">On gün önce geldiğim yolu trenle gerisin geri katederek Manastır’a ulaştım, istasyonda Mehmed Ali eniştem karşıladı beni. Sevinçle sarıldık. Görüşmediğimiz kısa süre içinde&nbsp;büyük olaylar meydana gelmiş, vatan adeta şahlanıp ayağa&nbsp;kalkmıştı, ikimiz de sevinçliydik, ikimiz de ne yaptığımızı biliyor, böylesi büyük bir direnişin içinde yer almaktan gurur&nbsp;duyuyorduk. Fakat oturup birbirimize memnuniyetimizi anlatacak sıra değildi, öyle hızlanmıştı ki zaman, her saatin her&nbsp;dakikanın önemi vardı. Manastır’da cemiyetin tedarik ettiği&nbsp;araba gelinceye kadar oyalandım. Bu süreyi de on gün önce&nbsp;Mülazım Atıf’ın, Şemso’yu vurmadan önce yemek yediği lokantada karnımı doyurarak geçirdim. Mehmed Ali eniştem&nbsp;bir an olsun yalnız bırakmamıştı; artık anlamışsındır, bir akraba olarak değil, bir cemiyet üyesi olarak karşılamıştı beni.&nbsp;Ama herhangi bir şüphe vuku bulduğunda akraba olduğumuzu söyleyerek kurtaracaktık vaziyeti. Bundan daha iyi bir&nbsp;emniyet tedbiri olamazdı.</span></p>

  <p><span class="font4">Allah’a şükür hiçbir mesele çıkmadı, trenden indikten bir saat sonra iki siyah atın çektiği bir arabayla Resne’ye doğru&nbsp;yola çıkmıştım bile. Yanımda teyzem olduğunu söyleyeceğim Ulviye Hanım’la on yaşındaki oğlu Hasan vardı. Cemiyet&nbsp;işi şansa bırakmak istemiyordu; otuz iki yıllık yönetiminde&nbsp;Abdülhamit’in en başarılı olduğu alan hafiyelik teşkilatıydı.&nbsp;Gerçi son vakitlerde bu işin de cılkı çıkmış, gelen jurnaller o&nbsp;kadar artmıştı ki, hangisinin hakikaten kuşkulu bir durum,&nbsp;hangisinin göze girmek için yapılan bir ihbar olduğu tespit&nbsp;edilemez olmuştu. Yine de sultan için hafiyelik teşkilatı vazgeçilmez önemdeydi; öyle ki 1905 yılında Edward Jorris adlı&nbsp;Belçikalı bir anarşistin yaptığı bombalı suikastın önlenememesi, hatta Abdülhamit’in bu saldırıdan bir anlık gecikmeyle&nbsp;şans eseri kurtulması bile hafiyelere duyduğu büyük güveni azaltmamıştı. Zaten başka çaresi de yoktu. Onca baskıya,&nbsp;</span><span style="text-indent: 0.4in;">onca zulme rağmen sayıları her geçen gün artan muhaliflerle başka türlü nasıl başa çıkabilirdi?</span></p>

  <p><span class="font4">Resne’nin girişindeki Şaşı Fehim Ağa’nın çiftliğinde indik arabadan. Şaşı dediklerine bakma, son derece yakışıklı, sırım&nbsp;gibi upuzun bir adamdı, sadece ela gözleri biraz şehlaydı, o&nbsp;kadar. Yetmişinde olmasına rağmen dimdik yürüyordu, hafızası, zekâsı benden daha iyiydi. Sanki öz evladıymışız gibi&nbsp;muhabbetle karşıladı bizi. Devasa çınarın altındaki sekiye&nbsp;sofra kurdurdu, biz karnımızı doyururken, Niyazi Bey’in&nbsp;Lahça üzerine yürüdüğünü anlattı. Bu gece olmazsa, yarın&nbsp;sabah ulaşırmış oraya. Ulviye Hanım’la oğlu Hasan yanımızdan ayrılınca kaygıyla baktı yüzüme.</span></p>

  <p><span class="font4">“Amma bitap görünüyorsun kızanım,” dedi. “Bu gece kal, yarın çıkarsın yola.”</span></p>

  <p><span class="font4">Yorgundum, uykusuzdum, fakat durmak olmazdı, ucunda ölüm de olsa, bir an evvel Resneli Niyazi’yi bulmalıydım.</span></p>

  <p><span class="font4">“Sağ ol Fehim Ağa,” dedim kararlı bir tavırla. “Vazife beklemez.”</span></p>

  <p><span class="font4">Üstelemedi, altıma yağız bir at çekip, yanıma silahlı iki adam kattı. Dağlar tehlikeliydi, sadece bizimkiler değil, eşkıyalar, soyguncular, bir sürü başıbozuk çete cirit atıyordu etrafta. Hava kararırken çıktık yola. Ilık bir yaz gecesiydi, hoyrat bir rüzgâr atlarımızın yelelerini şefkatle okşuyordu. İki&nbsp;saat kadar sakince yol aldık, ne bir eşkıya çetesi, ne bir asker&nbsp;müfrezesi. Ama karanlığın iyice koyulaştığı, aksine ağaçların&nbsp;seyrekleştiği bir vadiden geçerken, sert bir ses duyuldu:</span></p>

  <p><span class="font4">“Dur! Nereye gidiyorsunuz?”</span></p>

  <p><span class="font4">Fehim Ağa’nın iki adamı önüme geçtiler.</span></p>

  <p><span class="font4">“Resne’den geliyoruz,” dedi doru atlısı. “Lahça’ya gidiyoruz.”</span></p>

  <p><span class="font4">Ağaçların arasındaki ses yeniden gürledi:</span></p>

  <p><span class="font4">“Kimi görmeye gidiyorsunuz?”</span></p>

  <p><span class="font4">“Kardeşimi,” dedi bizim doru atlı süvari. “Lahça’da Sakar kardeşimizi göreceğiz.”</span></p>

  <p><span class="font4">Evet, cemiyetin parolasıydı söylediği ve cevap yerine ulaştı. Ağaçlıkların arasından bir düzineye yakın adam çıktı açıklığa. Temkinliliği bırakmamışlardı, hepsinin elleri tetikteydi. Biraz yaklaşınca, bir kahkaha koptu gelenlerin arasından.</span></p>

  <p><span class="font4">“Hamdi, ulan Kel Hamdi, sen değil misin lan o?”</span></p>

  <p><span class="font4">Doru atın sırtındaki fedai de kahkahayı koyverdi.</span></p>

  <p><span class="font4">“Vay Tikveşli Nuri. Ulan sesinden tanımalıydım seni be. Başka kimde vardır o eşek anırtısına benzeyen höykürme.”</span></p>

  <p><span class="font4">Hamdi bir anda atından inmiş, Tikveşli Nuri’yle sarmaş dolaş olmuştu. Bulgar çetelerin etrafta dolaştığı görülmüştü,&nbsp;beklenmedik bir baskına uğramaktan korktukları için yolu&nbsp;tutmuşlardı. İyi haberse, Resneli Niyazi’nin Lahça’ya girmek&nbsp;üzere olduğuydu. Yolu koruyan çetecilerin, konakladıkları&nbsp;şeker pınarının suyundan içtikten sonra yeniden koyulduk&nbsp;yola. Gece ilerledikçe serinlik artıyor, çiy yağıyordu üzerimize. İçimin titrediğini hissediyordum ama yanımdaki namlı&nbsp;çetecilere fark ettirmemeye çalışıyordum. Öyle “Acemi oğlan&nbsp;tir tir titriyordu atın üzerinde,” dedirtmezdim kendime. Lahça’ya geldiğimizde ortalık sakindi. Niyazi Bey ve çetesinin henüz buraya intikal etmediği anlaşılıyordu.</span></p>

  <p><span class="font4">“İçeriye girmeyelim,” diyerek atını yolun dışına sürdü Hamdi. “Şu kuytuda bekleyelim hele, sabah ola, hayrola.”</span></p>

  <p><span class="font4">Atların sırtındaki örtüleri yere yayıp uzandık. O kadar yorulmuşum ki, anında dalmışım uykuya. Sırtımı dürtükleyen bir namlu uyandırdı beni. Gözlerimi açınca karşımda, olanca&nbsp;heybetiyle Resneli Niyazi’yi gördüm. Boynunda bir dürbün,&nbsp;elinde bir tüfekle azarladı beni.</span></p>

  <p><span class="font4">“Vazife böyle mi icra edilir delikanlı?”</span></p>

  <p><span class="font4">Apar topar ayağa fırladım.</span></p>

  <p><span class="font4">“Şey efendim,” diye gevelerken, çeteciler kahkahayla gülüyorlardı. Nasıl utandığımı anlatamam. Niyazi Bey’in o korku nedir bilmeyen gözlerindeki mana değişti, bir çocuk gibi muzipleşti.</span></p>

  <p><span class="font4">“Latife ediyorum,” dedi pala bıyıklarının altındaki dişlerini gösteren sıcak bir gülümsemeyle. “Arkadaşlar saatlerdir yolda olduğunu anlattılar, çok yorulmuşsun. Bizim de senden geri kalır yanımız yok ya...”</span></p>

  <p><span class="font4">Baktım, Kel Hamdi’yle öteki çeteci kıs kıs gülüyordu uzaktan. Ama şimdi alınganlık gösterilecek sıra değildi. Merkez-i Umumi’nin verdiği zarfı, mintanımın içinden çıkardım, isyanın gözdesi olan bu kolağasına uzattım. Aldı, zarfı açtı. Mektubun şifreli olduğunu anlayınca,</span></p>

  <p><span class="font4">“Gel benimle,” diyerek ilerideki ceviz ağacına yürüdü. Derhal takibe koyuldum. Kısa boylu bir mülazım da bizimle birlikte yürüyordu. Ceviz ağacının altına gelince mektubu&nbsp;uzatarak emretti:</span></p>

  <p><span class="font4">“Bizim lisanımıza çevir şunu Bahri.”</span></p>

  <p><span class="font4">Mülazım Bahri yanlarında taşıdıkları portatif masayı açtı, bazı defterler, kitaplar çıkardı. Niyazi Bey de ben de tek kelime etmeden, bu genç subayın çalışmasını izliyorduk. Sonunda ayağa kalktı, eliyle masanın üzerindeki mektubu işaret etti.</span></p>

  <p><span class="font4">“Buyurun Kumandanım, okumanız için hazırdır.”</span></p>

  <p><span class="font4">“Sağ olasın Bahri,” diyerek masanın başına geçti. Şifresi çözülmüş mektubu sessizce okumaya başladı.</span></p>

  <p><span class="font4">O mektubu okurken, ben de bu kahraman zabitin, neredeyse kalın kaşlarına değecek kadar kafasını tümüyle örten başlığın üzerindeki yazıyı sökmeye çalışıyordum. Daha önceden işittiğim gibi, iki kelime yazılıydı nakışlı şapkasının&nbsp;üzerinde: “Vatan Fedaisi”. Kendisini izlediğimden habersiz&nbsp;olan Niyazi okumayı bitirince,</span></p>

  <p><span class="font4">“Demek doğruymuş,” diye mırıldandı kendi kendine. Sonra ışıltılı bakışlarını bana çevirdi. “Allah yardımcımız olsun evlat. Vazife yerine getirilecektir.”</span></p>

  <p><span class="font4">O sabah Lahça’da köylerden ve Resne’den gelen yiyeceklerle kamımızı doyurduk. Günlerdir dağlarda olan bu insanların arasında kendimi bir tuhaf hissediyordum. Resneli’nin adamları Victor Hugo’nun romanlarında anlattığı Fransız ihtilalcilerine hiç benzemiyorlardı. Hayır, hayal kırıklığı içinde&nbsp;değildim, aksine despot bir padişaha isyan eden bu saçları,&nbsp;sakalları uzamış, kirli üniformalar içindeki askerlerin, romanlarda okuduğum o Fransız ihtilalcilerinden çok daha hakiki, çok daha sahici olduklarını düşünüyordum. Üstelik çok&nbsp;daha naif. Sen de bizimle gel demeleri için neler vermezdim,&nbsp;ama hayır, acele Selanik’e dönmem, mesajı yerine ulaştırdığımı bildirmem gerekiyordu. Öyle de yaptım...</span></p>

  <p><span class="font4">İki fedaimle birlikte önce Resne’ye, sonra Manastır’a, oradan da ilk trenle Selanik’e, senin yanına döndüm. Ben bu yolculuğu yaparken, Niyazi Bey de kendisine verilen emri,&nbsp;eksiksiz olarak yerine getirmişti. 22 Temmuz’u 23’e bağlayan&nbsp;gece Manastır’a inip, Tatar Osman Paşa’nın konağını basarak&nbsp;dağa kaldırmıştı. Ertesi sabah da Manastır’da toplar atılarak&nbsp;meşrutiyet ilan edilmişti... Sonrası domino taşı gibi gelecek,&nbsp;vilayetler peş peşe meşrutiyeti ilan edeceklerdi. Ve Yıldız Sarayı’nda yapayalnız kalan Abdülhamit Han tarihin bu dayatmasına daha fazla direnemeyecekti.</span></p>
</body>
</html>
