<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Hayaletgören</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik">İkinci kitap</h1>

    <p>Bu son olayların üstünden çok geçmemişti ki –diyerek Kont von O** anlatmaya devam eder– Prens’in tabiatında ciddi bir değişiklik fark etmeye başladım. Prens şimdiye kadar inancını derinlemesine sorgulamaktan hep kaçınmıştı; içinde yetişmiş olduğu ham ve duyusal dinî kavramları, sonradan kendisini kabul ettiren daha üstün fikirlerle arındırmakla yetinmiş, inancının temellerini araştırmamıştı. Özellikle dinî konular, bana birçok kez itiraf ettiği üzere, ona her zaman insanın ürpermeden ayak basamayacağı büyülü bir şato gibi gelmişti; en iyisi bu konuların yanından saygılı bir tevekkülle geçip gitmek ve o labirentte yolunu şaşırma tehlikesiyle karşılaşmamaktı. Oysa buna tam ters düşen bir eğilim, onu karşı konulmaz bir şekilde bu konulara değinen araştırmalara çekiyordu.</p>

    <p>Bu korkunun kaynağı, kaba sofu ve kölelere uygulanan tarzda bir eğitimdi; bu yolla hassas beynine kazınmış olan dehşet görüntülerini hayatı boyunca asla tamamen silememişti. Dinî melankoli ailesinde kalıtımsal bir hastalıktı; ona ve erkek kardeşlerine verilen eğitim bu eğilime uygun olarak düzenlenmişti, onu emanet ettikleri insanlar da bu bakış açısıyla seçildiklerinden ya bağnaz ya da yobazdılar. Çocuğun bütün canlılığını boğucu bir ruhsal baskıyla söndürmek, Prens’in anne ve babasının en yüksek takdirlerini kazanmak için en güvenilir yoldu.</p>

    <p>Bu kapkara gece atmosferi bizim Prens’in tüm gençlik yıllarını kaplamıştı; oyunlarına bile neşe katılması yasaktı. Dine dair bütün tasavvurlarında hep biraz korkutucu bir şeyler vardı, hatta dinin dehşetli ve katı yönleri, canlı hayal gücünü ilk önce ele geçirmiş ve orada çok uzun süre barınmıştı. Onun Tanrısı bir dehşet timsaliydi, cezalandıran bir varlıktı; Tanrı’ya ibadeti, köle misali korkudan titremek ya da bütün gücü ve cesareti söndüren körü körüne bir teslimiyetti. Din, sağlam bir beden ve çiçek açmış bir sağlığın daha da güçlü patlamalar yarattığı tüm çocukluk ve gençlik eğilimlerinin önünü kesmekteydi; din, genç kalbinin bağlandığı her şeyle mücadele halindeydi; dini asla kendisini rahatlatan bir şey olarak görmedi, aksine ona göre din yalnızca tutkularını bastıran bir kırbaçtı. Böylece giderek kalbinde dine karşı sessiz bir kin alevlendi, bu da kafasındaki ve kalbindeki saygılı bir inanç ile kör bir korkunun en tuhaf karışımını oluşturdu; aynı derecede nefret ve saygı beslediği bir efendiye karşı duyduğu direnç.</p>

    <p>Böylesine sıkı bir boyunduruktan kurtulmak için önüne çıkan ilk fırsata sarılması hiç de şaşırtıcı değildi; ancak onun kaçışı, özgürlüğe kavuştuktan sonra bile esaret duygusunu üzerinden atamayan bir demirbaş kölenin sert efendisinden kaçışına benziyordu. Çünkü gençliğindeki inancından salim kafayla seçim yaparak vazgeçmemiş, aklının olgunlaşıp kendiliğinden ondan uzaklaşmasını beklememişti; efendisinin sahiplik haklarının hâlâ geçerli olduğu bir firari gibi ondan kaçmıştı; o yüzden de, bu kadar büyük kaçma girişimlerinden sonra bile hep ona dönmek zorunda kaldı. Zinciriyle birlikte kaçmıştı, o yüzden de, bu zinciri keşfeden ve kullanmasını bilen her sahtekâra ganimet olacaktı. Böyle birinin er geç ortaya çıkacağını, eğer henüz tahmin etmediyseniz, hikâyenin devamında göreceksiniz.</p>

    <p>Sicilyalı’nın itirafları, Prens’in tabiatında bu konunun aslında değmeyeceği kadar derin izler bırakmış, aklının bu basit aldatmaca karşısında elde ettiği küçük zafer, aklına duyduğu güveni fark edilir şekilde artırmıştı. <em>Bu</em> hileyi çözmekte gösterdiği başarının kolaylığı, bizzat kendisini de hayrete düşürmüş gibiydi. Kafasında hakikat ve yanılgı henüz tam olarak birbirinden ayrışmamıştı, öyle ki birincisini destekleyen önermelerle diğerini destekleyenleri birbirine karıştırması çok da sık rastlanmayan bir durum değildi; bu yüzden de mucizelere inancını yıkan darbe, aynı zamanda dinî inancını oluşturan tüm yapıyı da sarsıntıya uğratıyordu. Burada onun durumu tıpkı deneyimsiz bir insanın kötü seçimlerinden dolayı arkadaşlıkta ya da aşkta ihanete uğrayıp da, şimdi birtakım rastlantıları bu durumun başlıca nitelikleri ve işaretleri olarak algıladığından, bu duygulara olan inancını tamamen yitirmesine benziyordu. Açığa çıkarılmış bir aldatmaca, onu hakikate dair de kuşkuya düşürüyordu, çünkü hakikati de ne yazık ki aynı derecede hatalı kanıtlarla ispatlamıştı.</p>

    <p>Bu görünürdeki zafer, kurtulmuş olduğunu sandığı baskının ağırlığı oranında onu memnun etti. O andan itibaren her şeye karşı kuşku duymak onda bir saplantı haline geldi, hatta en üstün saygıya layık şeyler bile bunun dışında kalamadı.</p>

    <p>Birçok etken bir araya gelerek onun bu ruh halini sürdürmesine, hatta daha da benimsemesine neden oldu. O zamana kadar yaşadığı yalnızlık şimdi sona ermişti ve kaçınılmaz olarak yerini eğlencelerle dolu bir yaşam tarzına bıraktı. Konumu artık herkesçe biliniyordu. Karşılık vermek zorunda olduğu ikram ve iltifatlar, makamının gerektirdiği protokoller onu farkına varmadan o büyük dünyanın karmaşasının içine çekiyordu. Hem konumu hem de kişisel nitelikleri ona Venedik’teki en canlı entelektüel çevrelerin kapılarını açtı; kısa sürede kendisini Cumhuriyet’in en parlak zekâlı kişileriyle, bilginlerin yanı sıra devlet adamlarıyla da ilişki içinde buldu. Bu onu o zamana kadar zihninin hapsolduğu tekdüze ve dar çemberi genişletmeye zorladı. Fikirlerinin dar çerçevesinin farkına varmaya ve daha yüksek bir eğitim ihtiyacı duymaya başladı. Modası geçmiş düşünce şekli, birçok olumlu yanları beraberinde getirmekteyse de, girdiği topluluğun geçerli fikirleriyle sakıncalı bir karşıtlık içindeydi, en bilindik şeylere olan yabancılığı, bazen alay konusu oluyordu; oysa onu hiçbir şey alay konusu olmaktan daha çok korkutamazdı. Doğduğu memleketin üzerine yapışmış olan olumsuz önyargıyı kendi şahsıyla yıkmak için bir teşvik kabul ediyordu. Ayrıca karakterinin kendine özgü yanı da buna eklendi: Kişisel değeri bakımından değil de, bulunduğu konum yüzünden kendisine gösterildiğine inandığı her türlü ilgi ona itici geliyordu. Özellikle zekâlarıyla parlayan ve kişisel liyakatlarıyla doğdukları koşulların üstesinden gelmiş kişilerin yanında böyle bir aşağılanma duygusuna kapılıyordu. Böyle bir toplulukta kendisine prens olduğu için farklı davranılması, onun için her zaman derin bir utanç kaynağıydı, çünkü ne yazık ki bu adla her türlü rekabetin dışında kaldığına inanıyordu. Bütün bunlar bir araya gelip onu o zamana kadar ihmal edilmiş olan akıl eğitiminin telafi edilmesi gerektiğine ikna etti, böylece hayli gerisinde kaldığı entelektüel ve düşünen dünyanın beş yıllık dönemini<a class="si-noteref epub-type_noteref" href="#f20" id="ref_f20">20</a> yakalamak istiyordu.</p>

    <p>Bu nedenle en modern kitapları seçti ve ele aldığı her konuda davranmayı alışkanlık edindiği gibi, tüm ciddiyetiyle kendini bunları okumaya verdi. Fakat bu eserlerin seçiminde rol oynayan uğursuz el, ne yazık ki karşısına hep, ne aklını ne de kalbini iyileştirecek niteliktekileri çıkarttı. Burada da, kavranılamayacak şeylere olan aşırı merakı baskın geliyor ve onu karşı konulamaz bir güçle o yöne doğru çekiyordu. Yalnızca bunlarla ilişkili konular ilgisini çekiyor ve hafızasında yer ediyordu; aklı ve kalbi bomboş kalırken, beyninin bu bölümleri karmakarışık kavramlarla doluyordu. Bir kitabın göz kamaştıran üslubu hayal gücünü sürüklerken, diğerinin safsatacılıkları aklını karıştırıyordu. Belli bir cüretkârlıkla peşine düşen herkese av olabilecek bir aklı boyunduruk altına almak, her ikisi için de kolaydı.</p>

    <p>Bir yıldan fazladır tutkuyla sürekli okuduğu bir kitap, onu neredeyse hiçbir faydalı fikirle zenginleştirmemiş, daha çok kafasını kuşkularla doldurmuştu, öyle ki bu kuşkular onun gibi tutarlı bir karakterde kaçınılmaz olarak kısa bir süre sonra kalbine giden talihsiz yolu buldu. Kısaca söylemek gerekirse; bu labirente girerken inancı güçlü, dine düşkün biriydi, çıkarken ise bir kuşkucuydu ve sonunda tam bir özgür düşünür oldu.</p>

    <p>Prens’i içine çekmeyi bilen çevrelerin arasında <em>Bucentauro</em> adında kapalı bir topluluk da bulunuyordu; bu topluluk, uzaktan soylu ve mantıklı bir düşünce özgürlüğü görüntüsü altında fikirlerin ve ahlakın en dizginsiz halini onaylıyor ve teşvik ediyordu. Üyeleri arasında çok sayıda din adamı bulunduğundan ve hatta topluluğun başı olarak bazı kardinallerin adları geçtiğinden, Prens bu topluluğa girmeye kolayca ikna oldu. Ona göre, aklın belli bazı tehlikeli hakikatleri, konumları gereği ölçülülüğü zaten görev bilen ve karşıt görüşleri de duymuş ve sınamış olmanın avantajına sahip olan böyle kişilerden daha emin ellerde bulunamazdı. Oysa Prens şunu unutuyordu ki, akıl ve ahlakın <em>sefahat</em>’i bu konuma sahip kişilerin arasında işte tam da bu yüzden daha da yaygınlaşır, çünkü bu ortamda dizginlerden biri eksiktir ve çoğu kez dünyevi gözleri kamaştıran kutsallığın halesi onları ürkütmez. İşte bu durum Bucentauro için de geçerliydi, üyelerinin birçoğu lanetlenmeyi hak eden felsefeleri ve onun kılavuzluğuna uygun ahlak anlayışlarıyla yalnızca kendi konumlarına değil, tüm insanlığa da leke sürüyorlardı.</p>

    <p>Bu topluluğun içinde gizli rütbeler vardı ve ben Prens’in onuruna hürmeten, onu asla en içteki kutsal makama değer bulmadıklarına inanmak isterim. Bu topluluğa giren herkes, en azından üyeliği süresince, makamını, milliyetini, bağlı olduğu dini, kısacası tüm basmakalıp ayırt edici özelliklerini bir kenara bırakmak ve kendini belli bir evrensel eşitlik durumunda konumlandırmak zorundaydı. Üyelerin seçimi aslında çok sıkı tutuluyordu; çünkü yalnızca zihinsel üstünlükler bu yolu açabiliyordu. Topluluk, mükemmel incelikteki tavırları ve en iyi biçimde gelişmiş zevkleriyle övünüyordu, gerçekten de tüm Venedik’te bu yönüyle ün salmıştı. Gerek bu özelliği gerek içlerinde hüküm süren eşitlik görüntüsü Prens’i karşı konulmaz bir şekilde kendine çekti. İnce zekânın coşturduğu esprili bir çevre, bilgilendirici sohbetler, eğitim ve politika dünyasının önde gelen konuları, hepsi burada, sanki bir odak noktasında buluşuyordu, bu da uzun süre bu bağlantının tehlikeli yüzünü ondan gizledi. Her ne kadar bu kurumun içyüzü, maskesinin ardından zamanla Prens’e görünür hale geldiyse ya da ona karşı dikkatli davranmaktan bıkıldıysa da, artık dönüş yolu tehlikeliydi, ayrıca hem duyduğu yersiz utanç hem de güvenlik endişesi onu içindeki hoşnutsuzluğu gizlemeye zorladı.</p>

    <p>Fakat bu insan sınıfıyla ve onların görüşleriyle sadece yakınlık kurması bile, onları taklit etmeye kalkışmasa da, karakterinin saf ve güzel yalınlığını, ahlaki duygularının ise hassasiyetini yitirmesine neden oldu. Temelsiz bilgilerle desteklenen aklı, onu kendilerine bağladıkları mükemmel incelikteki yanıltmacaları dışarıdan yardım almadan çözemezdi, o daha farkına varamadan bu korkunç kimyasal çözücü, her şeyi – onun ahlakının dayandığı neredeyse her şeyi yavaş yavaş aşındırıp yok etti. Mutluluğunun doğal dayanaklarını safsatalar uğruna feda etti, oysa onlar en kritik anda onu terk ettiler ve böylece onu önüne rastgele çıkan ilk görüşe bağlanmaya zorladılar.</p>

    <p>Belki de bir dost eli, doğru zamanda onu bu uçurumdan çekip çıkartmayı başarabilirdi ama Bucentauro’nun içyüzünü iş işten geçtikten çok sonra öğrenmiştim, üstelik bu dönemin tam başında acil bir olay yüzünden Venedik’ten ayrılmak zorunda kalmıştım. Ayrıca Prens’in değer verdiği bir tanıdığı olan Lord Seymour, soğuk aklıyla aldatmacanın her türüne karşı koyup ona sağlam ve güvenilir bir destek sağlayabilirdi belki, ama o da o sıralarda memleketine dönmek üzere yanımızdan ayrılmıştı. Prens’i ellerine emanet ettiğim kişiler, gerçi dürüst insanlardı, ama deneyimsizdiler, dinî görüşleri son derece kısıtlıydı, tehdit oluşturan kötülüğü anlamaktan aciz oldukları gibi, Prens’in nezdinde fazla itibarları da yoktu. Onun birbirini tutmayan safsatalarına karşı, kör ve sınanmamış bir inancın kesin emirlerinden başka verecek bir karşılık bulamıyorlardı, o ise bazen bunlara kızıyor, bazen de bunları gülünç buluyordu; onları hiç önemsemiyordu ve üstün zekâsı ile bu haklı davanın kötü savunucularını kısa sürede susturdu. Giderek onun bütün güvenini kazanan diğerleri ise, onu daha da dibe çekmek için uğraşıyorlardı. Ertesi yıl Venedik’e geri döndüğümde her şey ne kadar da değişmişti!</p>

    <p>Bu yeni felsefenin etkisi Prens’in hayatında kısa sürede kendini gösterdi. Venedik’te hızla sükse yaptıkça ve kendine yeni dostlar edindikçe, eski dostlarının itibarını kaybetmeye başladı. Gün geçtikçe ondan daha az hoşlanıyordum, zaten birbirimizle de daha az görüşüyorduk, aslında onun görüşecek vakti de pek yoktu. Büyük dünyanın akıntısına kapılmıştı. Evde olduğu zamanlarda, eşiğini aşındıran çoktu. Eğlenceler, şenlikler, mutluluklar birbirini kovalıyordu. O, herkesin elde etmek için yarıştığı güzel bir kadın gibiydi, her çevrenin kralı ve ilahıydı. Eski sınırlı yaşantısının sükûneti içinde, kocaman dünyanın işleyişine ayak uydurmanın ne kadar zor olduğunu düşünürken, şimdi hayretle bunun ne kadar kolay olduğunu görüyordu. Her şey ona büyük bir lütufla sunuluyordu, ağzından çıkan her söz mükemmeldi, susması topluluk için bir kayıptı. Ayrıca onu her yerde takip eden bu baht, bu genel başarı gerçekten de onu aslında olduğundan daha <em>üstün</em> bir şahsiyete dönüştürdü, çünkü ona cesaret ve kendine güven aşıladı. Bu yüzden kendine olduğundan daha fazla değer biçmesi, zekâsına karşı gösterilen abartılı, adeta onu ilahlaştıran saygıya inanmasına yol açtı, oysa özgüveni bu denli artmış ve bir ölçüde içine sinmiş olmasa bundan mutlaka kuşkulanırdı. Fakat şimdi bu genel görüş, kendinden hoşnut gururunun ona sessizce söylediklerini destekliyordu sadece; o ise hak ettiği için ona borçlu olunan bir saygı olarak görüyordu bunu. Nefes alacak vakti olsaydı ve kendisine tutulan şirin aynadaki görüntüsünü, kendi değeri ile sükûnet içinde karşılaştırabileceği boş zamanı bulsaydı, bu tuzaktan mutlaka kurtulurdu. Oysa onun varoluşu sürekli bir sarhoşluk, boşlukta süzülen bir vecd haliydi. Ne kadar yüceltilirse, o konumu muhafaza etmek için o kadar çok çaba göstermesi gerekiyordu: bu daimi çabalama onu yavaş yavaş tüketti; uykusunda bile rahat huzur bulamıyordu. İnsanlar onun zaaflarını keşfetmiş ve içindeki tutkuyu nasıl alevlendireceklerini çok iyi hesaplamışlardı.</p>

    <p>Kısa bir süre sonra, kendisine refakat eden dürüst asilzadeler, efendilerinin büyük bir dehaya dönüşmesinin bedelini ödemek zorunda kaldılar. Bir zamanlar kalbinin bütün sıcaklığıyla bağlı olduğu içten duygular ve saygı duyduğu hakikatler, artık onun alay konuları haline gelmeye başlamıştı. Uzun zaman hurafelerle baskı altına alınmış olmasının intikamını, şimdi dinî hakikatleri hiçe sayarak alıyordu; ama kalbindeki bastırılması imkânsız bir ses, başını döndüren fikirlerle mücadele ettiği için, esprilerinde neşeli bir cüretkârlıktan çok acılık vardı. Mizacı değişmeye başladı, kaprisler ortaya çıktı. Karakterinin en güzel yönü olan alçakgönüllülüğü yok oldu; dalkavuklar onun asil kalbini zehirlemişti. Çevresindekilere karşı, bir zamanlar kendisine refakat eden asilzadelere onların efendisi olduğunu neredeyse tamamen unutturmuş olan özenli nezaketi, şimdi yerini hiç de nadiren göstermediği buyurgan ve otoriter bir tona bırakmıştı; bu çok daha acı vericiydi, çünkü bu durum bizzat kendisinin de hiç önem vermediği, aileden gelen yüksek konumundan değil –öyle olsa, daha kolay teselli bulunurdu– onun bizzat şahsi üstünlüğüne dair kalp kırıcı bir varsayımından kaynaklanıyordu. Topluluğun baş döndüren coşkusu içinde imkân bulamayıp evdeyken çoğunlukla derin düşüncelere daldığından, kendi adamları onu hemen hemen hep asık suratlı, aksi ve mutsuz bir halde görüyorlardı, oysa o yabancı çevreleri zoraki neşesiyle canlandırıyordu. Acı duyarak onun bu tehlikeli yolda yürüdüğünü görüyorduk; ama o ortasına atıldığı kargaşanın içinde dostluğun zayıf sesini artık duymuyordu, kaldı ki şimdi o sese kulak veremeyecek kadar mutluydu.</p>

    <p>Bu dönemin hemen başında, dostuma karşı duyduğum en sıcak ilginin bile erteletemeyeceği kadar önemli bir mesele, hükümdarımın sarayında bulunmamı mecbur kıldı. Benim çok sonradan keşfettiğim gizli bir el, oradaki işlerimi karmakarışık etme ve hakkımda dedikodu yayma fırsatı bulmuştu, ben de şahsen oraya giderek bunların asılsızlığını kanıtlamak için acele etmek zorunda kaldım. Prens’ten ayrılmak benim için ne kadar zor olduysa, onun için de o kadar kolay oldu. Uzun zamandır onu bana bağlayan zincirin halkaları gevşemişti. Fakat onun kaderiyle o kadar ilgilenmekteydim ki, Baron von F***’den bana yazılı haberler göndermek yoluyla bağlantımızı sürdüreceğine dair söz vermesini rica ettim, o da verdiği sözü büyük bir titizlikle yerine getirdi. Yani şu andan itibaren uzun bir süre bu olaylara bizzat tanıklık etmedim: İzin verirseniz, benim yerime Baron von F***’yi şahit göstererek bu boşluğu onun mektuplarından alıntılarla dolduracağım. Dostum F***’nin olayları takdim tarzı benimkiyle her zaman uyuşmasa da, sözlerindeki hiçbir şeyi değiştirmek istemedim, bu sözlerden okur hakikati fazla zorlanmadan bulup çıkartacaktır.</p>
    <hr class="bosluk" />

    <p class="p-center">Baron von F***’den Kont von O**’ya</p>

    <p class="p-center">Birinci Mektup</p>

    <p class="p-right">Mayıs 17**</p>

    <p>Teşekkürler size, saygıdeğer dostum, burada bulunduğunuz sırada bana büyük haz veren aramızdaki samimi ilişkiyi yokluğunuzda da sürdürmeme izin verdiğiniz için çok teşekkürler. Burada, bildiğiniz gibi, belli konular hakkında içimden geçenleri söylemeye cesaret edebileceğim hiç kimse yok; siz belki başka fikirde olabilirsiniz, ama ben bu insanlardan nefret ediyorum. Prens’in onlardan biri olmasından ve sizi de bizden tamamen çekip kopardıklarından beri, bu kalabalık kentin ortasında terk edilmiş gibiyim. Z*** bu durumu çok da önemsemiyor, Venedik’in güzelleri ona evde benimle birlikte katlanmak zorunda kaldığı kırgınlıkları unutturmayı biliyorlar. Ayrıca bu durumdan dolayı <em>o</em> neden kederlensin ki? O, Prens’te her yerde bulabileceği bir efendiyi görüyor ve ondan sadece bunu bekliyor. Oysa ben! Prensimizin mutluluğunu ve acısını kalbime ne kadar yakın hissettiğimi ve böyle olmasının ne çok sebebinin olduğunu biliyorsunuz. On altı yıldır onun yanında ve sadece onun için yaşıyorum. Dokuz yaşında bir çocukken onun hizmetine girdim ve o zamandan beri kader beni ondan ayırmadı. Onun gözleri önünde bu günüme geldim; uzun bir ilişki beni hem ona yakınlaştırdı, hem de geliştirdi; onun irili ufaklı tüm maceralarının üstesinden birlikte geldik. Onun mutluluğu bana hayat verir. Bu uğursuz yıla kadar onu sadece bir arkadaşım, bir ağabeyim olarak gördüm ve onun bakışının altında, parlayan güneş ışığı üzerimdeymiş gibi yaşadım. Hiçbir bulut mutluluğuma gölge düşürmedi; oysa şimdi bütün bunlar bu uğursuz Venedik’te yıkılıp gidecek!</p>

    <p>Bizden ayrıldığınızdan beri, burada her şey değişti. Prens von **d**, kalabalık maiyetiyle birlikte geçen hafta buraya geldi ve çevremize yeni ve gürültülü bir hareketlilik getirdi. O ve bizim Prens çok yakın akraba olduklarından ve şimdi de birbirleriyle oldukça iyi anlaştıklarından, onun burada kalışı süresince –duyduğuma göre, İsa’nın Göğe Çıkışı Yortusu’na kadar kalacakmış– birbirlerinden pek az ayrılacaklar. Başlangıç müthişti; Prens’in on gündür nefes almaya vakti yoktu. Prens von **d** daha başından çok hızlı giriş yaptı; yakında gideceği için ne yaparsa yapsın; ancak işin kötü yanı, bizim Prens’i de bu hayat tarzına bulaştırmış oldu, çünkü Prens iki hanedan arasındaki özel durumlardan dolayı kendi hanedanının tartışılan itibarını savunmakla yükümlü olduğuna inandığı için, ona katılmazlık edemedi. Ayrıca bizim de birkaç hafta içinde Venedik’ten ayrılma vaktimiz geleceğinden, bu aşırı harcamaların daha uzun süre devam etmesinin önü alınmış olacaktı.</p>

    <p>Prens von **d**, söylenenlere göre, kendisinin önemli bir rol oynadığını düşündüğü *** Tarikatı’nın işleri için buradaymış. Onun, bizim Prensimizin bütün tanıdık çevresini benimseyip sahiplendiğini, siz de kolayca tahmin edebilirsiniz. Özellikle Bucentauro’ya görkemli bir törenle takdim edildi, zira bir süredir esprili ve zeki adam rolünü takınmaktan hoşlanıyor, nitekim dünyanın dört bir yanı ile yürüttüğü yazışmalarında da kendini sadece <em>prince philosophe</em><a class="si-noteref epub-type_noteref" href="#f21" id="ref_f21">21</a> olarak adlandırıyor. Onunla tanışma mutluluğuna eriştiniz mi, bilmiyorum. Gösterişli bir dış görünüş, etrafındaki her şeyle ilgili gözler, sanattan anladığını belli eden bir tavır, okuduklarıyla övünme, yapmacık bir doğallık (izninizle bu kelimeyi kullanıyorum), bir prensin insani duygulara tenezzülünün yanı sıra bir kahramanın kendine güveni ve herkesi susmaya zorlayan bir konuşma yeteneği. Kim böylesine parlak nitelikleri olan bir Prens Hazretleri’nden saygısını esirgeyebilir? Bu arada bizim Prens’in sessiz, az konuşan, köklü değeri, bu avaz avaz bağıran mükemmelliğin gösterişine nasıl ayak uyduracak, onu sonunda göreceğiz.</p>

    <p>O zamandan beri, yaşam tarzımızda birçok büyük değişiklik oldu. Procuratie Nuove’nin<a class="si-noteref epub-type_noteref" href="#f22" id="ref_f22">22</a> tam karşısında, yeni ve gösterişli bir eve taşındık; çünkü Mori’deki daire Prens’e çok dar gelmeye başlamıştı. Maiyetimiz on iki kişi kadar arttı, pajlar<a class="si-noteref epub-type_noteref" href="#f23" id="ref_f23">23</a>, Mağribiler, <em>hajdu</em>’lar<a class="si-noteref epub-type_noteref" href="#f24" id="ref_f24">24</a>, vs. – şimdi her şeyin ölçüsü büyüyor. Siz daha buradayken israftan yakınıyordunuz, bir de şimdi görün!</p>

    <p>İç ilişkilerimizse hâlâ eskisi gibi, sadece sizin yokluğunuzda artık dizginlenemeyen Prens, bize karşı olabildiğince suskun ve soğuk davranmaya başladı, ayrıca şimdilerde kıyafet değiştirmek dışında pek aramızda bulunmuyor. Fransızca’yı pek az konuşabilmemizi, İtalyanca’yı ise hiç konuşamamamızı bahane ederek bizi birçok davetin dışında tutmayı yeğlemesi, şahsım adına bende büyük bir kırgınlık yaratmıyor; ancak sanırım işin doğrusu şu: Bizden utanıyor. İşte bu, bana acı veriyor, biz bunu hak etmedik.</p>

    <p>Adamlarımızın arasından (tüm ayrıntıları bilmek istediğiniz için söylüyorum) şimdi neredeyse bir tek Biondello’yu yanında çalıştırıyor; bildiğiniz gibi, Biondello’yu Prens bizim avcı eri ortadan yok olduktan sonra hizmetine almıştı ve şimdi bu yeni yaşam tarzında Biondello onun için vazgeçilmez hale geldi. Bu adam Venedik’te herkesi tanıyor ve herkesten yararlanmayı biliyor. Sanki bin tane gözü var ve bin tane eli harekete geçirebiliyor. Kendisi bunu gondolcuların yardımıyla becerdiğini söylüyor. Prens’in girdiği topluluklarda karşılaştığı bütün yeni yüzleri ona önceden tanıtmakla, Prens’e inanılmaz derecede faydası dokunuyor; ayrıca onlarla ilgili olarak Prens’e verdiği gizli bilgiler her zaman doğru çıkıyor. Bunun yanı sıra İtalyanca ve Fransızca’yı da mükemmel derecede konuşup yazabildiğinden, çoktan Prens’in özel kâtipliğine yükseldi. Size, bu konumdaki bir insanda aslında çok nadir rastlanan çıkarsız sadakate bir örnek olarak şunu anlatmalıyım: Yakın zamanda Riminili saygın bir tüccar Prens’e görüşme talebinde bulundu. Mesele, Biondello hakkında tuhaf bir şikâyetti. Önceki efendisi, muhtemelen garip bir adam olan <em>procurator</em>, akrabalarıyla asla giderilemeyecek bir düşmanlık içinde yaşamış, bu durum ölümünden sonra da devam etmiş. Adamın tam anlamıyla güvendiği tek kişi Biondello’ymuş ve tüm sırlarını onunla paylaşma alışkanlığı varmış; ölüm döşeğinde Biondello’ya bu sırları gizli tutacağına ve asla akrabalarının yararına kullandırmayacağına dair yemin ettirmiş ve hayli yüklü bir mirasla bu konudaki suskunluğunu ödüllendirmiş. Vasiyeti açılıp dokümanlara bakıldığında, büyük boşluklar ve karışıklıklar ortaya çıkmış, bir tek Biondello buna bir açıklama getirebilirmiş. Fakat o ısrarla bazı şeyleri bildiğini inkâr etmiş, yüklü mirası vârislere bırakmış ve bu sırları kendine saklamış. Akrabalar tarafından kendisine yapılan büyük teklifler boşunaymış; sonunda onların baskılarından kurtulmak için –çünkü kanunen hakkında dava açmakla onu tehdit ediyorlarmış– Prens’in hizmetine girmiş. Şimdi ise esas vâris olan bu tüccar, Prens’e başvurup Biondello fikrini değiştirmek isterse diye öncekilerden daha da büyük bir teklifte bulunuyordu. Ancak Prens’in ikna girişimleri de boşunaydı. Gerçi Biondello bu türden sırlar hakkında gerçekten bilgisi olduğunu itiraf ediyordu, ayrıca merhumun ailesine karşı duyduğu nefrette çok ileri gittiğini de inkâr etmiyordu; “Ama,” diye ekledi, “o benim hem efendim hem de velinimetimdi, benim dürüstlüğüme karşı sağlam bir güven duygusu içinde öldü. Ben onun tüm dünyada arkasında bıraktığı biricik dostuydum – en azından bu nedenle, onun tek umuduna ihanet edemem.” Ayrıca bu açıklamaların merhum efendisinin anısına pek de şeref getirmeyebileceğini de hissettirdi. Bu çok ince ve soylu bir düşünce değil mi? Kaldı ki Prens’in böylesine takdire değer bir zihniyeti sarsmak konusunda çok ısrarcı olmadığını kolayca tahmin edersiniz. Merhum efendisine gösterdiği bu nadir rastlanır sadakat, ona yaşayan efendisinin sınırsız güvenini kazandırdı.</p>

    <p>Size mutluluklar dilerim, sevgili dostum. Buraya geldiğinizde bizi içinde bulduğunuz ve karşılığında bizi o kadar hoş bir şekilde ödüllendirdiğiniz o eski sakin hayatı ne kadar özlüyorum! Korkarım, benim için Venedik’teki güzel günler artık geçti, eğer bu durum Prens için geçerli değilse, bundan memnuniyet duyarım. Şimdi içinde yaşadığı ortam, eğer on altı yıllık deneyimim beni yanıltmıyorsa, onun uzun süre mutlu olabileceği bir ortam değil. Sağlıcakla kalın.</p>
    <hr class="bosluk" />

    <p class="p-center">Baron von F***’den Kont von O**’ya</p>

    <p class="p-center">İkinci Mektup</p>

    <p class="p-right">18 Mayıs</p>

    <p>Venedik’te kalışımızın herhangi iyi bir şeye yol açacağı hiç aklıma gelmezdi! Bir insanın hayatı kurtuldu, onun için burada kaldığımıza pişman değilim.</p>

    <p>Prens geçenlerde Bucentauro’dan gece geç vakitte eve getirilirken, Biondello’nun da aralarında olduğu iki hizmetkârı kendisine eşlik etmekteymiş. Nasıl olmuş bilmiyorum, tahtırevan aceleyle yerden kaldırılırken kırılmış ve Prens yola yayan devam etme gereğini görmüş. Biondello önlerine düşmüştür, yol birtakım karanlık ve ıssız sokaklardan geçmektedir. Neredeyse gün ağaracağından, lambaların ışığı kısılmış ya da çoktan söndürülmüştür. Yaklaşık on beş dakika yol aldıktan sonra, Biondello yolu şaşırdığını fark etmiş. Köprülerin birbirine benzerliği onu yanıltmış olduğundan, San Marco tarafına geçmek yerine, kendilerini <em>Sestiere</em> <em>di Castello</em>’da<a class="si-noteref epub-type_noteref" href="#f25" id="ref_f25">25</a> bulurlar. Burası en tenha ara sokaklardan biridir, uzak yakın hiçbir yerde tek canlıya rastlanmaz; anayola çıkmak için geri dönmek zorunda kalırlar. Henüz daha birkaç adım atar atmaz, yakınlardaki bir yan sokaktan bir imdat çığlığı yankılanır. Her zamanki gibi silah taşımayan Prens, hizmetkârlarının birinin elinden bir sopa kapar ve sizin çok iyi bildiğiniz o azimli cesaretiyle bu sesin geldiği yöne doğru koşar. Tam o sırada ızbandut gibi üç herif, refakatçisiyle kendini savunmaktan aciz olan bir adamı yere sermek üzeredir; haydutlar tam öldürücü darbeyi indirecekken, Prens imdada yetişir. Onun ve hizmetkârlarının bağırışları, böylesine ıssız bir yerde gafil avlanacaklarını hesaba katmamış olan canileri ürkütür ve birkaç hafif bıçak darbesinden sonra adamı bırakıp kaçarlar. Yaralı adam, yarı baygın ve dövüşmekten bitkin bir halde Prens’in kollarına yığılır; refakatçisi Prens’e kurtardığı kişinin Kardinal A***i’nin yeğeni Marki del Civitella olduğunu açıklar. Marki çok kan kaybettiği için, Biondello acilen yarayı elinden geldiği kadarıyla sarar, Prens, Marki’nin yakınlarda bulunan amcasının sarayına ulaştığından emin olmak için kendisine bizzat eşlik eder. Burada sessizce, kendini tanıtmadan onun yanından ayrılır.</p>

    <p>Fakat Biondello’yu tanıyan bir hizmetkâr onu ele vermiş. Hemen ertesi sabah, Bucentauro’dan eski bir tanıdık olan Kardinal çıkageldi. Ziyaret bir saat sürdü; dışarı çıktıklarında Kardinal büyük bir heyecan içindeydi, gözleri dolmuştu, Prens de çok duygulanmıştı. Hemen o gece hasta ziyareti yapıldı; yaraları tedavi eden hekim onun yakında iyileşeceğine dair güvence verdi. Sarınmış olduğu palto darbelerin hızını kesmiş, şiddetini azaltmıştı. Bu olaydan sonra neredeyse her gün Prens, Kardinal’i ziyarete gidiyor ya da Kardinal’in ziyaretini kabul ediyordu, böylece Prens’le Kardinal’in ailesi arasında güçlü bir dostluk kurulmaya başladı.</p>

    <p>Kardinal, altmış yaşında, saygıdeğer, vakur görünüşlü, güler yüzlü, canlı ve sağlıklı biri. Cumhuriyet’in sınırları dahilinde en zengin piskopos olarak tanınmakta. Denildiğine göre, sınırsız servetini hâlâ genç bir adamın tavrıyla yönetiyor, makul bir tutumlulukla birlikte dünyanın zevklerinden de vazgeçmiyormuş. Bu yeğen, onun biricik vârisi ise de, amcasıyla her zaman iyi ilişkiler içinde değilmiş. İhtiyar, her ne kadar eğlenceye düşman değilse de, yeğeninin gidişatı, sınırsız bir toleransı bile zorlamaya yetermiş. Yeğenin özgür ilkeleri ve dizginlerinden boşanmış yaşam tarzı, kötü alışkanlıkları teşvik eden ve şehvete sürükleyen her şey tarafından ne yazık ki daha da körüklendiğinden, onu bütün babaların korktuğu ve bütün kocaların lanetlediği kişi haline getirmiş; rivayete göre, uğradığı bu son saldırı da ** Elçisi’nin karısıyla girdiği gizli ilişki yüzünden başına gelmiş; karıştığı diğer entrikalı işlerden Kardinal’in itibarı ve parası sayesinde güçlükle kurtulabilmiş. Bunlar bir yana, Kardinal tüm İtalya’nın herhalde en çok gıpta edilen adamı, çünkü kendisi hayatı arzulanır kılan her şeye sahip. Ailesinin bu tek sorunu yüzünden, talih ona sunduğu tüm armağanların bedelini ödetmekte ve vâris bulamamanın sürekli endişesi, servetinin keyfini çıkartmasına engel olmakta.</p>

    <p>Bütün bunları Biondello’dan öğrendim. Prens bu insanda gerçek bir hazine buldu. Biondello her geçen gün kendisini daha da vazgeçilmez kılıyor, her geçen gün onun yeni bir yeteneğini keşfediyoruz. Geçenlerde sıcaktan Prens’i uyku tutmamıştı. Gece lambası söndürülmüştü ve çıngırak çalarak da oda hizmetkârını uyandıramazdı; çünkü hizmetkâr sevgilisiyle buluşmak için evden çıkıp gitmişti. Böylece Prens bizzat kalkıp adamlarından birini çağırmaya karar verir. Bir-iki adım atar atmaz, kulağına uzaktan hoş bir müzik çalınır. Büyülenmiş gibi sesin geldiği yöne doğru yürür ve Biondello’yu odasında, etrafında arkadaşları, flüt çalarken bulur. Gözlerine, kulaklarına inanamaz ve ondan devam etmesini ister. Hayranlık duyulacak bir rahatlıkla, Biondello doğaçlama yaparak, aynı hoş adagio’yu en mükemmel varyasyonlarıyla ve bir virtüözün tüm incelikleriyle çalar. Bildiğiniz gibi, konunun uzmanı olan Prens, onun kesinlikle en iyi orkestrada çalabileceği kanısında.</p>

    <p>“Bu adamı serbest bırakmalıyım,” dedi bana ertesi sabah, “benim onu hak ettiği gibi ödüllendirmeye gücüm yetmez.” Bu sözleri duyan Biondello yanına yaklaştı. “Saygıdeğer efendim,” dedi, “eğer bunu yaparsanız, o zaman benim için en değerli ödülü elimden alırsınız.”</p>

    <p>“Sen hizmet etmekten çok daha iyi şeyler yapmak için yaratılmışsın,” dedi efendim. “Bahtını engellemem doğru olmaz.”</p>

    <p>“O halde, beni başka bir baht için zorlamayın, saygıdeğer efendim, ben kendi seçimimi yaptım.”</p>

    <p>“Ve böyle bir yeteneği köreltmek mi? Hayır! Buna izin veremem.”</p>

    <p>“Öyleyse, saygıdeğer efendim, ara sıra sizin huzurunuzda çalmama izin verin.”</p>

    <p>Bunun üzerine derhal düzenlemeler yapıldı. Biondello’ya efendisinin yatak odasının yanında oda verildi, böylece onun müzikle uykuya dalmasını ve yine müzikle uyanmasını sağlayabiliyordu. Prens, maaşını iki katına çıkartmak istediğinde, bunu reddetti, onun yerine Prens’ten kendisine bahşettiği bu lütfunu izniyle toplu para olarak elinde tutmasını istedi ve belki kısa bir süre sonra kendisinden bir ricada bulunmak zorunda kalabileceğini belirtti. Prens, onun en kısa zamanda bir şey rica etmesini bekliyor; bu rica ne olursa olsun, şimdiden yerine getirilmiş sayılır. Sağlıcakla kalın, sevgili dostum. K***n’den göndereceğiniz haberleri sabırsızlıkla bekliyorum.</p>
    <hr class="bosluk" />

    <p class="p-center">Baron von F***’den Kont von O**’ya</p>

    <p class="p-center">Üçüncü Mektup</p>

    <p class="p-right">4 Haziran</p>

    <p>Yaraları artık tamamen iyileşmiş olan Marki del Civitella, geçen hafta amcası Kardinal tarafından Prens’e tanıştırıldı, o günden beri de bir gölge gibi Prens’in peşinden ayrılmıyor. Bu Marki hakkında Biondello bana doğruyu söylememiş, en azından doğruları abartmış. Görünüşü çok canayakın bir adam, ahbaplığına da doyum olmuyor. Ona karşı herhangi bir hınç duymak mümkün değil; ilk görüşte beni fethetti. Gözünüzün önüne vakar ve zarafetle taşınan en büyüleyici vücut yapısını getirin, yanı sıra zekâ ve duygu dolu bir yüz, açık ve davetkâr bir yüz ifadesi, yumuşak bir ses tonu, müthiş akıcı bir konuşma tarzı, çiçek açmış bir gençlik ile mükemmel bir eğitimin verdiği tüm incelikler bir arada. Onda, diğer İtalyan soylularında tahammül edilmez bulduğumuz, herkesi küçümseyen kibirden ve katı resmiyetten eser yok. Ondaki her şey gençliğin neşesini, iyilikseverliğini ve sıcak hislerini dışa vuruyor. Bana onun aşırılıklarından bahsederken çok abarttıklarını düşünüyorum, ömrümde bundan daha mükemmel, daha güzel ve sağlıklı bir görünüme asla rastlamadım. Gerçekten Biondello’nun dediği kadar kötüyse, o zaman hiçbir insanın karşı duramayacağı bir Siren<a class="si-noteref epub-type_noteref" href="#f26" id="ref_f26">26</a> olmalı.</p>

    <p>Bana karşı gayet açık sözlü davrandı. Hoş bir samimiyetle, amcası Kardinal’in kendisine verdiği notun pek iyi olmadığını ve bunu hak etmiş olabileceğini itiraf etti. Fakat bunu düzeltmeye içtenlikle karar verdiğini, bunda en büyük payın da Prens’e ait olduğunu söyledi. Prens’in Kardinal üzerinde çok büyük etkisinin bulunduğunu, bu yolla amcasıyla arasının düzeleceğini umduğunu sözlerine ekledi. Şu âna kadar bir arkadaş ve bir rehberin eksikliğini çektiğini, her ikisini de Prens’te bulduğunu söyledi.</p>

    <p>Prens, onun üzerinde bir rehberin tüm haklarını kullanıyor ve ona karşı bir akıl hocasının dikkatli ve kesin tavırlarıyla davranıyor. Fakat bu ilişki ona da Prens üzerinde belli bir hak sağlıyor ve o da bunu kullanmayı gayet iyi biliyor. Onun yanından hiç ayrılmıyor, Prens’in katıldığı tüm davetlerde o da var; Bucentauro için yaşı –ne şanslı ki!– henüz çok genç. Prens’le birlikte gittikleri her yerde, nazikçe onu oyalayarak ve Prens’in dikkatini kendi üzerinde toplayarak onu topluluğun dışına çekmeyi biliyor. Dediklerine göre, şimdiye kadar hiç kimse onu dizginleyememiş, Prens bu büyük işi başarırsa, bir efsane kahramanı olmayı hak edecekmiş. Fakat, korkum şu ki, durumlar birden tersine dönebilir ve akıl hocası öğrencisinden ders görebilir, olayların gidişatı da daha şimdiden bunun böyle olacağını gösteriyor.</p>

    <p>Prens von **d** şimdi yola çıktı, efendim de dahil olmak üzere hepimiz buna sevindik. Dediklerim doğru çıktı, sevgili O**. Böylesine zıt karakterlerin çatışmaları kaçınılmazdı, bu uyumlu ilişki sonsuza kadar süremezdi. Prens von **d**’nin Venedik’e gelişinin üzerinden çok geçmemişti ki, dönemin düşünce dünyasında ciddi bir <em>bölünme</em> meydana geldi ve bizim Prens o zamana kadar kazandığı hayranlarının yarısını kaybetme tehlikesiyle karşı karşıya kaldı. Prens’in kendini gösterdiği her yerde, bu rakip yolunu kesiyordu, onun tam dozunda olan ufak tefek kurnazlıkları ve ukalaca kendini beğenmişliği, Prens’in ona sağladığı en küçük avantajı bile kullanmasına yarıyordu. Aynı zamanda, Prens’in asil bir özgüvenle faydalanmayı reddettiği her türlü küçük hileye başvurabildiğinden, kısa sürede zayıf akıllıları kendi yanına çekip tam kendisine layık bir grubun başına geçmekte gecikmedi.<a class="si-noteref epub-type_noteref" href="#f27" id="ref_f27">27</a> Elbette en akıllıcası bu tip bir hasımla hiçbir şekilde rekabete girmemek olurdu, birkaç ay öncesine kadar olsa, Prens de kesinlikle bu kararı verirdi. Oysa şimdi, kapıldığı akıntı onu kıyıdan çok uzaklara sürüklemişti, kolay kolay geri dönmesi imkânsızdı. Bu önemsiz şeyler, sadece durumlara bağlı olarak da olsa, onun gözünde belli bir önem kazanmıştı, bunları gerçekten de hiçe sayabilirdi belki, ama gururu o anda geriye çekilmesine izin vermedi, çünkü vazgeçişi kendi özgür iradesiyle verdiği bir karardan çok, yenilgisinin bir itirafı sayılabilirdi. Birbirleri hakkında söyledikleri iğneleyici sözlerin her iki taraftan da münasebetsizce yetiştirilmesi buna eklendi, üstelik taraftarlarını kızıştıran rekabet ruhu onu da ele geçirmişti. Böylece fethettiği alanları korumak ve dünyadaki hâkim görüşün kendisine uygun gördüğü kaygan zeminde ayakta kalmak için, ortasında parlayabileceği ve hayran toplayacağı fırsatları yakalaması gerektiğini düşündü, bu da sadece prenslere layık harcamalarla sağlanabilirdi; yani sonu gelmeyen davetler ve ziyafetler, gösterişli konserler, armağanlar ve zengin eğlenceler. Bu tuhaf çılgınlık kısa sürede her iki tarafın maiyetine ve hizmetkârlarına da sirayet ettiğinden –bildiğiniz gibi, şeref konusunda efendilerinden çok daha hassastırlar– o da adamlarının iyi niyetlerini cömertliğiyle desteklemek zorunda kaldı. Sonu gelmeyen bir sefillikler zinciri, hepsi de Prens’in talihsiz bir anında direnemediği, aslında bağışlanabilir bir zayıflığın kaçınılmaz sonuçları!</p>

    <p>Rakipten artık kurtulduk kurtulmasına, ama verdiği zarar pek öyle kolayca giderilebilecek gibi değil. Prens’in kasası boşaldı; yıllar yılı akıllıca yürüttüğü ekonomiyle biriktirdikleri de tükendi; şimdiye kadar büyük bir dikkatle kaçındığı borç batağına sürüklenmemesi için, Venedik’ten bir an önce ayrılmalıyız. Yola çıkış tarihi belirlendi, sadece senetleri bekliyoruz.</p>

    <p>Bütün bu harcamalar efendimi bir an için mutlu etseydi, ona feda olsun derdim! Oysa hiç bu kadar mutsuz olmamıştı! Artık kendisinin eskisi gibi biri olmadığını hissediyor –kendini arıyor– kendinden hoşnutsuz, eski eğlencelerin sonuçlarından kaçıp kurtulmak için, kendini yeni eğlencelere atıyor. Yeni tanışıklıklar birbirini izliyor ve her yeni tanıştığı kişi onu daha da dibe çekiyor. Bu nereye varacak bilemiyorum. Mutlaka gitmemiz lazım –bu durumda başka kurtuluş çaresi yok– Venedik’ten mutlaka gitmemiz lazım.</p>

    <p>Fakat, sevgili dostum, sizden hâlâ tek satır bile yok! Acaba bu uzun süren ısrarlı suskunluğunuzu neye yormalıyım?</p>
    <hr class="bosluk" />

    <p class="p-center">Baron von F***’den Kont von O**’ya</p>

    <p class="p-center">Dördüncü Mektup</p>

    <p class="p-right">12 Haziran</p>

    <p>Beni hatırladığınızı göstermek için, genç B***hl ile göndermiş olduğunuz armağana teşekkür ederim, sevgili dostum. Fakat sizden aldığımı varsaydığınız hangi mektuplardan bahsediyorsunuz? Ben sizden hiç mektup almadım ki, tek bir satır bile. Ne kadar uzun ve dolambaçlı bir yoldan gönderilmiş olmalılar! İleride, sevgili O**, beni onurlandıracağınız mektuplarınızı Trento<a class="si-noteref epub-type_noteref" href="#f28" id="ref_f28">28</a> üzerinden, efendimin adresine gönderin.</p>

    <p>Şimdiye kadar kaçınmayı başardığımız adımı, sonunda atmak zorunda kaldık, sevgili dostum. Senetler zamanında gelmedi, hem de en acil ihtiyaç duyduğumuz şu anda ilk defa gecikti ve biz mecburen çareyi tefeciye başvurmakta bulduk; çünkü Prens sır tutmanın karşılığını cömertçe ödemeye razı. Bu nahoş olayın en kötü yanı, yola çıkışımızı geciktirmesi oldu.</p>

    <p>Bu vesileyle, Prens’le birbirimize bazı açıklamalarda bulunduk. Bütün işi Biondello halletmişti; ben daha olan bitenin farkına varamadan, Yahudi gelmişti bile. Prens’in bu aşırılığa sürüklendiğini görmek, kalbimi sıkıştırıyor ve geçmişin tüm hatıralarını, geleceğe dair tüm korkularımı içimde canlandırıyordu, bu yüzden de tefeci çıkıp giderken elbette kederli ve asık suratlı görünmüş olabilirim. Biraz önce yaşanan sahneden ötürü zaten çok gergin olan Prens, odanın içinde huzursuz bir aşağı bir yukarı yürüyordu, para tomarları hâlâ masanın üzerindeydi, ben pencerenin yanında durmuş, proküratorlük binasındaki camları sayarak oyalanıyordum, uzun bir sessizlik oldu; sonunda Prens sessizliği bozdu.</p>

    <p>“F***!” diye söze başladı. “Etrafımda asık suratlılara tahammül edemiyorum.”</p>

    <p>Ben susuyordum.</p>

    <p>“Neden bana cevap vermiyorsunuz? Hoşnutsuzluğunuzu ortaya dökmek için kalbinizin nasıl sıkıştığını görmüyor muyum? Konuşmanız için ısrar ediyorum. Aksi halde, kim bilir ne kadar bilgece öğütlerinizi içinize atmış olduğunuzu sanacaksınız.”</p>

    <p>“Eğer yüzüm asıksa, saygıdeğer efendim,” dedim, “bunun bir tek nedeni, <em>sizi</em> neşeli görmeyişimdir.”</p>

    <p>“Biliyorum,” diye devam etti, “Yaptıklarımı doğru bulmuyorsunuz. Hayli uzun zamandır attığım hiçbir adımı onaylamıyorsunuz, ayrıca... Kont von O** ne yazıyor?”</p>

    <p>“Kont von O** bana hiçbir şey yazmadı.”</p>

    <p>“Hiçbir şey mi? Neden inkâr ediyorsunuz? Birbirinize içinizi dökersiniz. Siz ve Kont! Böyle olduğuna eminim. Yine de bunu bana itiraf edebilirsiniz. Ben sizin aranızdaki sırlara karışmam.”</p>

    <p>“Kont von O**,” dedim, “ona yazdığım üç mektubun henüz ilkini bile cevaplamadı.”</p>

    <p>“Hata ettim,” diye devam etti. “Öyle değil mi?” (bir tomarı eline alarak) “Sizce bunu yapmamalıydım, değil mi?”</p>

    <p>“Buna <em>mecbur</em> kaldığınızın gayet iyi farkındayım.”</p>

    <p>“Kendimi buna mecbur olacak duruma getirmemeliydim, değil mi?”</p>

    <p>Sustum.</p>

    <p>“Elbette! Ben arzularımla bundan daha ileri gitme cüretini asla göstermemeliydim ve nasıl yetişkin bir erkek olduysam, öyle yaşlanmalıydım! Ben geçmiş hayatımın hüzünlü tekdüzeliğinin bir kez dışına çıkıp herhangi başka bir yerde benim için bir haz kaynağı karşıma çıkar mı diye çevreme bakındığım için; ve ben...”</p>

    <p>“Eğer bu sadece bir deneme idiyse, saygıdeğer efendim, o zaman benim söyleyecek sözüm yok; o zaman size kazandırdığı deneyimler, bunun üç katını ödeseniz bile pahalıya mal olmuş sayılmazlar. İtiraf edeyim ki, bana acı gelen, sizin <em>nasıl</em> mutlu olabileceğiniz sorusunun, dünyadaki hâkim görüşe bağlı olarak cevaplandırılmasıdır.”</p>

    <p>“Ne mutlu size ki, hâkim görüşü küçümseyebiliyorsunuz! Oysa ben onun tarafından yaratıldım ve onun kölesi olmaya mecburum. Bizler birer görüşten başka neyiz ki? Biz prenslerin her şeyi görüşten ibarettir. Görüş, çocukluğumuzda bizim dadımız ve eğitmenimiz, yetişkinlikte kanun koyucumuz ve sevgilimiz, yaşlılıkta ise koltuk değneğimizdir. Görüşe borçlu olduklarımızı elimizden aldığınızda, en aşağı sınıftaki en zavallı insan bile bizden daha iyi durumda olur, çünkü kaderi ona bu kaderi hakkında bir felsefeye ulaşma imkânını sağlamıştır. Görüşü küçümseyen bir prens, tıpkı bir Tanrı’nın varlığını inkâr eden papaz gibi, kendi kendini hükümsüz kılar.”</p>

    <p>“Saygıdeğer Prens, yine de...”</p>

    <p>“Ne söylemek istediğinizi biliyorum. Doğuştan etrafıma çekilen çemberi aşabilirim ama eğitimim ve erken yaşta edindiğim alışkanlıklar dolayısıyla tohumları atılmış ve aranızdaki yüzbinlerce ahmak tarafından üzerine basıla basıla pekiştirilmiş olan tüm o hurafeleri kafamdan söküp atabilir miyim? Herkes aslında ne ise, elbette <em>tamamen</em> <em>o olmak</em> ister ve bizim varoluşumuz <em>mutlu görünmek</em>ten ibarettir. Mademki sizin tarzınızda mutlu <em>olamıyoruz</em>, hiç mi mutlu olmayalım? Neşeyi doğrudan doğruya saf kaynağından elde etmemize artık izin verilmiyorsa, kendimizi yapay bir hazla da olsa avutmayalım mı, bizi bundan mahrum eden elden küçük bir tazminat almaya dahi hakkımız yok mu?”</p>

    <p>“Oysa eskiden <em>bunu</em> kendi kalbinizde bulurdunuz.”</p>

    <p>“Peki ya artık bulamıyorsam? Ah, nasıl bu konuya geldik? Bu hatıraları içimde uyandırmak zorunda mıydınız? Peki ya ben, hayatımı mutsuz kılan bir iç sesi susturmak için; beynimin içinde keskin bir orak gibi savrulan ve her yeni keşifle birlikte mutluluğumun körpe dallarından birini daha kesip parçalayan, o her şeyi kurcalayan aklımı huzura kavuşturmak için çareyi bu duyu kargaşasına kendimi kaptırmakta buluyorsam?”</p>

    <p>“Çok sevgili Prensim!” Prens ayağa kalkmış, olağanüstü bir heyecan içinde odada dolaşmaktaydı.</p>

    <p>“Önümdeki ve arkamdaki her şey çöküyorsa; geçmiş, o hüzünlü tekdüzeliği ile taşlaşmış bir krallık gibi arkamda duruyorsa; gelecek, bana hiçbir şey vaat etmiyorsa; varoluşumun çemberini şimdinin dar sınırları içine hapsolmuş görüyorsam; zamanın bu ufacık armağanını –ânı– son kez görecek olduğum bir dost gibi hararetle ve doyumsuzca kucakladığım için beni kim kınayabilir?”</p>

    <p>“Saygıdeğer efendim, siz eskiden daha kalıcı zenginliklere inanırdınız...”</p>

    <p>“Ah, ne olurdu, o bulut imgesinin uçup gitmemesini sağlayabilseniz de, ben onu ateşli kollarımla sarsam. Benim gibi, yarın yok olacak görüntüleri mutlu kılmak bana nasıl bir neşe verebilir ki? Çevremdeki her şey kaçıştan ibaret değil mi? Herkes telaş içinde yanındakini ite kaka kendine yol açarak hayat pınarından bir damla içip yine de susuzluğunu gideremeden yoluna devam ediyor. Gücümün yerinde olduğunu hissettiğim şu anda bile, ileride oluşacak bir yaşam benim yok olmama muhtaçtır. Bana kalıcı olan bir varlık gösterin, ben de erdemli olayım.”</p>

    <p>“Fakat bir zamanlar yaşamınızın hazzı ve düsturu olan iyilikseverlik duygularınızı ne söndürdü? Gelecek için tohum atmak, yüksek ve sonsuz bir düzene hizmet etmek...”</p>

    <p>“Gelecek! Sonsuz düzen! İnsanın kendi bağrından koparıp çıkarttığı ve hayalindeki Tanrı’ya bir amaç, doğaya bir kanun olarak atfettiklerini bir kenara bırakalım. Geriye ne kalır? Benden önce olmuş olanları ve benim ardımdan olacakları, insan yaşamının her iki sınırında aşağıya sarkan ve henüz yaşayan hiç kimsenin yukarı kaldıramadığı, arkasındakileri göstermeyen iki siyah örtüye benzetiyorum. Yüzlerce nesil, meşalelerle önünde durmakta ve arkasında neler olabileceğini keşfetmeye çalışmaktadır. Birçokları kendi gölgelerini, tutkularının aldığı şekilleri, büyütülmüş olarak geleceğin örtüsü üzerinde hareket ederken görürler ve kendi görüntüleri karşısında ürpererek irkilirler. Şairler, filozoflar ve devlet kurucular, üzerlerindeki gökyüzünün bulutlu ya da açık oluşuna göre, neşeli ya da hüzünlü hayallerini bu örtünün üstüne resmettiler; uzaktan perspektif yanıltıcıydı. Bazı şarlatanlar da, bu genel merakı kullandılar ve tuhaf maskelere bürünerek insanların gerilim içindeki hayalgüçlerini şaşkınlığa uğrattılar. Bu örtünün ardında derin bir sessizlik hüküm sürmektedir; arkasına geçenlerin hiçbiri sorulara cevap vermez; bütün duyulanlar, sanki bir mezar çukuruna seslenilmiş gibi, sorunun boğuk yankısından ibarettir. Herkes bu örtünün arkasına geçmek zorundadır ve herkes ona ürpererek dokunmaktadır, arkasında kimin durup kendisini karşılayacağından emin olmayarak; <em>quid sit id, quod tantum perituri vident</em>.<a class="si-noteref epub-type_noteref" href="#f29" id="ref_f29">29</a> Elbette ki aralarında inançsızlar da vardı ve bu örtünün insanları kandırdığını, arkasında hiçbir şey olmadığı için hiçbir şeyin de görünmediğini iddia ediyorlardı; ancak onları ikna etmek için, bir an önce örtünün arkasına gönderdiler.”</p>

    <p>“Ne olursa olsun, aceleci bir çıkarım, zira hiçbir şey görmemekten başka bir delilleri yoktu.”</p>

    <p>“İşte görüyorsunuz ya, sevgili dostum, ben memnuniyetle bu örtünün arkasına bakmak istememekle yetinirim ve herhalde en akıllıca tutum, kendimi her tür meraktan vazgeçirmek olacaktır. Fakat etrafıma bu aşılmaz çemberi çizmekle ve tüm varlığımı şimdinin sınırları içine hapsetmekle, bu küçücük yer benim için daha da büyük önem kazanmaktadır, oysa ben kapıldığım boş fetih düşünceleri yüzünden neredeyse onu ihmal edecektim. Sizin, benim varoluşumun amacı olarak adlandırdığınız şey, şimdi artık beni hiç ilgilendirmiyor. Kendimi ondan esirgeyemem, ona bir katkıda da bulunamam; ben sadece böyle bir amacı yerine getirmek zorunda olduğumu ve yerine getirdiğimi biliyorum ve buna kesinlikle inanıyorum. Ben, mühürlenmiş bir mektubu belli bir yere teslim etmek üzere götüren bir ulak gibiyim. Mektubun ne içerdiği onun için fark etmez; o sadece yaptığı işin karşılığında kazanacağı paranın peşindedir.”</p>

    <p>“Ah, beni ne kadar aciz bir durumda bıraktınız!”</p>

    <p>“Konudan nerelere saptık!” diye atıldı Prens, o sırada gülümseyerek para tomarlarının durduğu masaya baktı. “Aslında çok da sapmadık!” diye ekledi, “Çünkü belki de şimdi siz bu yeni yaşam tarzımda bana yeniden kavuşacaksınız. Ben de o hayali zenginlikten kendimi kolay kolay vazgeçiremedim, ahlakımın ve mutluluğumun dayanaklarını şimdiye kadar içimde yaşayanlarla sımsıkı kenetlenmiş olan o tatlı rüyadan kolay kolay çözüp ayıramadım. Çevremdeki çoğu insan için varoluşlarını dayanılır kılan o havailiği özlüyordum. Beni kendimden uzaklaştıran her şey kabulümdü. Size itiraf edeyim mi? Ben, acılarımın kaynağını ona dayanma gücüyle birlikte yok etmek için, <em>batmak</em> istiyordum.”</p>

    <p>Konuşmamızı bir ziyaretçi burada kesti. Gelecek sefer size yeni haberler vereceğim, ama bugünkü gibi bir konuşma beklemeyin. Sağlıcakla kalın.</p>
    <hr class="bosluk" />

    <p class="p-center">Baron von F***’den Kont von O**’ya</p>

    <p class="p-center">Beşinci Mektup</p>

    <p class="p-right">1 Temmuz</p>

    <p>Venedik’ten ayrılma tarihimiz hızlı adımlarla yaklaşırken, bu haftayı burada görülmeye değer binaları ve tabloları gidip görmeye ayırmamız gerekecek; çünkü genelde bir yerde uzun süre kalındığında bu hep ertelenir. Bize özellikle San Giorgio Adası’ndaki Benedikten manastırında sergilenen Paul Veronese’nin <em>Cana’da Düğün Töreni</em> adlı eserinden büyük bir hayranlıkla bahsetmişlerdi. Benden bu olağanüstü sanat eserini tasvir etmemi beklemeyin, bir bütün olarak beni büyük bir şaşkınlığa uğrattıysa da, seyretmekten büyük bir haz duyduğumu söyleyemem. Genişliği otuz ayaktan<a class="si-noteref epub-type_noteref" href="#f30" id="ref_f30">30</a> fazla olan, içinde yüz yirmi figürün yer aldığı bir kompozisyonu kavramak için aslında dakikalar değil, saatler harcamamız gerekirdi. Böylesine maharetle bir araya getirilmiş bir bütüne ulaşabilmek ve <em>bir</em> bakışta sanatçının saçtığı tüm güzelliklerin zevkine varabilmek için insanda nasıl bir göz olmalı! Bu ayarda bir eserin kamusal alanda parlaması ve ondan herkesin zevk alması gerekirken, bir avuç keşişin yemekhanesinde keyiflerine tahsis edilmesi çok yazık doğrusu. Bu manastırın kilisesi de görülmeye değer. Şehrin en güzel kiliselerinden biri.</p>

    <p>Akşama doğru Giudecca’ya uzandık, niyetimiz oradaki enfes bahçelerde güzel bir akşam geçirmekti. Zaten kalabalık olmayan topluluk kısa sürede dağıldı ve bütün gün benimle konuşma fırsatı arayan Civitella beni bir fundalıkta dolaşmaya çıkardı.</p>

    <p>“Siz Prens’in arkadaşısınız,” diye söze başladı, “çok iyi bir kaynaktan öğrendiğime göre, sizden hiçbir sırrını saklamazmış. Bugün oteline gittiğimde, içerden ne işle uğraştığını çok iyi bildiğim bir adam çıktı. Prens’e yaklaştığımda, yüzü bulutlanmıştı.” Sözünü kesmek istedim. “Bunu inkâr edemezsiniz,” diye devam etti, “Ben o adamı tanıdım, yüzüne iyice yakından baktım. Peki, bu olacak şey mi? Prens’in Venedik’te ona kanıyla ve canıyla bağlı olan dostları bulunsun da, o acil bir durumda böyle yaratıkların yardımına muhtaç olacak noktaya gelsin! Açıkça söyleyin, Baron! Prens sıkıntıda mı? Bunu gizlemek için boşuna çabalıyorsunuz. Sizden öğrenemediklerimi, o adamdan kesinlikle elde ederim, onda her türlü sırrın bir fiyatı vardır.”</p>

    <p>“Sayın Marki...”</p>

    <p>“Özür dilerim. Nankör olmamak için, saygısızca işinize karışan biri gibi görünmek zorundayım. Prens’e hayatımı borçluyum, hatta onun da ötesinde, hayatı akıllıca değerlendirmeyi de ondan öğrendim. Prens’in ona pahalıya mal olan ve asaletine uymayan adımlarına seyirci mi kalayım? Onu bundan esirgeyecek gücü elimde tutarken, bu duruma göz mü yumayım?”</p>

    <p>“Prens sıkıntıda değil,” dedim. “Trento üzerinden gelmesini beklediğimiz bazı senetler umulmadık bir biçimde elimize ulaşmadı. Kuşkusuz kötü bir rastlantı yüzünden ya da Prens’in yola çıkacağından emin olmadıkları için ondan daha detaylı talimat beklediklerinden. Neyse şimdi hepsi halledildi ve o zamana kadar...”</p>

    <p>Başını salladı ve, “Niyetimi yanlış anlamayın,” dedi. “Bu yolla Prens’e karşı duyduğum minnettarlığın hafiflemesi diye bir şey burada söz konusu olamaz; amcamın bütün serveti bile buna yetmez! Söz konusu olan, onu rahatsız edebilecek bir tek ânı bile ondan uzak tutmak isteyişimdir. Amcam büyük bir servetin sahibi, benim de onu kendi servetim gibi kullanma yetkim var. Mutlu bir tesadüf, Prens’e elimden geldiğince faydalı olabileceğim yegâne fırsatı karşıma çıkartmış bulunuyor. Biliyorum,” diye devam etti, “Prens’in nezaketinin farkındayım ama bu karşılıklı olmalı, –Prens’in bu küçük tatmini– bu tatmin sadece görünüşte de olsa, bana bağışlaması, onun yücegönüllülüğü sayılır; hiç değilse böylece beni ezen minnet borcumun ağırlığını biraz olsun hafifletebilir.”</p>

    <p>Ona elimden geleni yapacağıma dair söz verene kadar işin peşini bırakmadı; ama Prens’i iyi tanıyordum, bu konuda pek ümidim yoktu. Civitella, Prens’in bütün koşullarını kabul etmeye hazırdı, ancak Prens ona bir yabancı gibi davranırsa, buna derinden kırılacağını itiraf etti.</p>

    <p>Konuşmanın hararetiyle topluluktan hayli uzaklaşmıştık, tam geriye dönerken, yolda Z*** ile karşılaştık.</p>

    <p>“Prens’i sizin yanınızda sanıyordum, burada değil mi?”</p>

    <p>“Biz de tam onu arıyorduk. Gruptakilerin arasında bulacağımızı umuyorduk...”</p>

    <p>“Herkes bir arada, ama o hiçbir yerde yok. Onu nasıl gözden kaybettik, hiç bilmiyorum.”</p>

    <p>O anda Civitella’nın aklına Prens’in belki de bitişikteki kiliseyi ziyaret etmeye karar vermiş olabileceği geldi, çünkü bizzat kendisi biraz önce Prens’in dikkatini bu kiliseye çekmişti. Onu orada aramak üzere hemen yola çıktık. Daha uzaktan Biondello’nun kilisenin girişinde beklediğini gördük. Biz yaklaşırken, Prens de biraz aceleyle bir yan kapıdan çıktı; yüzünü ateş basmıştı, gözleri Biondello’yu aradı, onu yanına çağırdı. Ona büyük bir hararetle emirler veriyor gibiydi, aynı zamanda da gözlerini açık duran kapıya dikmişti. Biondello ondan ayrılıp hızla kiliseye daldı. Prens, bizi fark etmeksizin yanımızdan geçip kalabalığın arasından aceleyle bizden önce grubun yanına döndü.</p>

    <p>Akşam yemeğinin bu bahçedeki kameriyenin altında yenilmesine karar verildi; Marki bize sürpriz olarak son derece seçkin, küçük bir konser düzenlemişti. Özellikle genç bir kadın şarkıcı, hem hoş sesiyle hem de çekici görüntüsüyle hepimizi büyüledi. Prens’i hiçbir şey etkilemiyor gibiydi; çok az konuşuyor, dalgın cevaplar veriyordu, bakışlarını huzursuzca Biondello’nun gelmesini beklediği yöne doğru çevirmişti; içinde adeta büyük fırtınalar kopuyordu. Civitella ona kiliseyi beğenip beğenmediğini sordu; o söyleyecek hiçbir şey bulamadı. Bu kiliseyi dikkate değer kılan bazı muhteşem tablolardan bahsedildi; o orada hiç tablo görmemişti. Sorularımızın onu sıktığını fark ettik ve sustuk. Saatler birbirini kovaladı, Biondello hâlâ gelmemişti. Prens’in sabırsızlığı son haddine vardı; yemekten erken kalktı ve ıssız bir ağaçlıklı yolda yalnız başına hızlı adımlarla bir aşağı bir yukarı yürüdü. Ona ne olduğunu hiç kimse anlayamamıştı. Böylesine tuhaf bir değişikliğin nedenini kendisine sormaya cesaret edemedim; çoktandır ona karşı eskisi kadar samimi davranma cüretini kendimde bulamıyordum. O yüzden daha da büyük bir sabırsızlıkla Biondello’nun dönüşünü bekliyordum, bu bilmecenin cevabını bana o açıklayabilirdi.</p>

    <p>Biondello döndüğünde saat onu geçiyordu. Getirdiği haberler Prens’in dilini çözmeye yetmedi. Keyifsiz bir halde topluluğun arasına karıştı, gondol çağrıldı ve kısa bir süre sonra eve döndük.</p>

    <p>Bütün akşam boyunca Biondello ile konuşma fırsatı bulamadım; o yüzden de merakımı tatmin edemeden yatmak zorunda kaldım. Prens erkenden bize izin vermişti; ancak kafamda dolaşan binlerce düşünce beni uyanık tutuyordu. Uzun süre yatak odamın üst katında onun bir aşağı bir yukarı yürüdüğünü duydum; sonunda uykum ağır bastı. Geceyarısını hayli geçe bir ses beni uyandırdı, yüzümde bir el gezindi; gözümü açtığımda, Prens karşımdaydı, elinde bir lamba, yatağımın başında duruyordu. Uyuyamadığını söyledi ve benden geceyi geçirmesine yardımcı olmamı istedi. Hemen kıyafetimi giymeye kalkıştım, bana öylece kalmamı emretti ve yatağımın yanına oturdu.</p>

    <p>“Bugün başıma bir şey geldi,” diye söze başladı, “etkisi yüreğimden bir daha asla silinmeyecek. Sizden ayrılıp bildiğiniz gibi, *** Kilisesi’ne gittim, Civitella merakımı uyandırmıştı, benim de ta uzaktan ilgimi çekmişti zaten. İkiniz de yanımda olmadığınız için, o kısa yolu tek başıma yürüdüm; Biondello’yu girişte beni beklemek üzere bıraktım. Kilise bomboştu, dışarının bunaltıcı sıcağından ve göz kamaştıran ışığından sonra içerideki loşluğun ürpertici soğukluğu etrafımı sardı. Geniş kubbeli yapının içinde kendimi tek başına hissettim; içeride huşu veren bir mezar sessizliği hüküm sürüyordu. Katedralin ortasında durup kendimi bu atmosferin etkisine bıraktım; giderek bu görkemli binanın büyük boyutları gözümün önünde daha da belirginleşti, tam bir vecd içinde düşüncelere dalıp kendimi kaybettim. Akşam çanı tepemde çalmaya başladı ve çanın sesi binanın içinde usul usul yayıldı, tıpkı ruhumda olduğu gibi. Altarın arkasındaki bazı tablolar uzaktan dikkatimi çekmişti; incelemek için yaklaştım; farkına varmadan kiliseyi boydan boya yürümüştüm. Burada bir sütunun etrafından dolaşıp birkaç basamakla içinde daha birçok küçük altarların ve nişlerinde aziz heykellerinin durduğu bir yan şapele çıkılıyordu. Sağdaki şapele girer girmez –birden çok yakınımda hafif bir fısıltı duydum, sanki biri usulca konuşuyordu– sesin geldiği yöne doğru döndüm ve iki adım uzağımda bir kadın görüntüsü gözüme çarptı... Ah! O görüntüyü size tasvir edemem! İlk anda dehşete kapıldım, derken bu his kısa sürede yerini tatlı bir şaşkınlığa bıraktı.”</p>

    <p>“Peki bu görüntü, saygıdeğer efendim, onun yaşayan, gerçek bir şey olduğundan emin misiniz, sadece bir tablo, hayalinizde canlandırdığınız bir yüz olmasın sakın?”</p>

    <p>“Devamını dinleyin! Bu bir kadındı. Ah! O âna kadar kadınları hiç gözüm görmemişti! Her taraf karanlıktı, batmakta olan güneş şapele yalnızca bir tek pencereden giriyordu, güneş ışığı sadece ve sadece bu görüntünün üstüne vuruyordu. İfade edilemeyecek bir zarafetle –yarı diz çökmüş, yarı yere kapanmış halde– kendini bir altarın önüne atmıştı; doğada görülebilecek en etkileyici, en sevimli, en mükemmel hatlar, biricik ve benzersiz, en güzel çizgiler. Siyah elbisesi, tasavvur edilebilecek o en çekici bedeni sımsıkı sarıyor, o en zarif kolları örtüyor ve bir İspanyol elbisesi gibi kat kat aşağı doğru genişliyordu; iki kalın örgü halindeki uzun, açık sarı saçları, ağırlıklarıyla çözülmüş, başındaki örtüden sarkmakta ve hoş bir dağınıklıkla omuzlarından aşağı dökülmekteydi; bir eliyle haçı tutuyor, hafifçe yere eğilmiş halde diğer eline dayanıyordu. Fakat o ilahî güzellikteki yüzü size tasvir edecek sözleri nereden bulayım? Sanki bir melek o yüzün üstüne taht kurmuş, ruhunun tüm cazibesini etrafa yayıyordu. Akşam güneşi bu yüzde parlıyor ve altın rengi saçlarının etrafını saydam bir hale gibi çevreliyordu. Bizim Floransalı ressamın Madonna’sını hatırlıyor musunuz? İşte buradaki bizzat oydu, o resimde öylesine çekici, öylesine karşı konulmaz bulduğum kuraldışı özelliklere varana kadar tamamen aynısıydı.”</p>

    <p>Prens’in burada bahsettiği Madonna ile ilgili olay şöyle: Sizin yanımızdan ayrılmanızdan kısa bir süre sonra, Prens burada Floransalı bir ressamla tanıştı; ressam şimdi adını hatırlamadığım bir kilise için altar panosu yapmak üzere Venedik’ten davet edilmişti ve yanında Palazzo Cornaro’nun galerisi için belirlediği üç tablo daha getirmişti. Bunlardan biri bir Madonna, diğerleri de bir Heloise ve hemen hemen tamamen çıplak bir Venüs tablosuydu; üçü de eşsiz güzellikte ve aynı değerdeydi, öyle ki, aralarından birini seçmek neredeyse imkânsızdı. Ancak Prens bir an bile tereddüt etmedi; daha karşısında sergilenir sergilenmez, Madonna tablosu onun bütün ilgisini üzerine çekti; diğer ikisinde sanatçının dehasına hayran olurken, bunda sanatçıyı da sanatını da unutup tamamen eseri seyre daldı. Prens müthiş etkilenmişti; tablonun başından ayrılamadı. Prens’in kararını gönülden destekleyen sanatçı, üç eseri ayırmamakta ısrar ederek hepsi için 1500 Venedik altını istedi. Prens bu tablo için toplam fiyatın yarısını teklif etti ama sanatçı ileri sürdüğü koşulunda diretti; eğer daha kararlı bir alıcı çıkmasaydı, ne olurdu bilinmez. İki saat sonra üç eser de satılmıştı; onları bir daha görmedik. Prens şimdi bu tabloyu hatırlamıştı.</p>

    <p>“Kendimden geçtim,” diye devam etti Prens, “onun görüntüsü karşısında kendimden geçtim. O beni fark etmedi, benim ansızın gelişimden rahatsız olmadı, kendini tamamen ibadetine vermişti. O Tanrı’sına tapmaktaydı, ben ise ona... Evet, ben ona tapıyordum! Şimdi ilk defa kutsal bir yerde olduğumu kavrıyordum, oysa bütün bu aziz tabloları, bu altarlar, bu yanan mumlar bunu bana çağrıştırmamışlardı. Bilmem size itiraf edeyim mi? Tam o anda kızın güzel eliyle sımsıkı tuttuğu şeye sarsılmaz bir inanç duydum. Hatta O’nun cevabını kızın gözlerinde okudum. Kızın etkileyici ibadeti sayesinde! Kız, bana O’nu gerçek kıldı; kızın izinden O’nun bütün gök katlarını aştım.</p>

    <p>Genç kız ayağa kalktı ve ben işte ancak o zaman kendime geldim. Mahcup bir şaşkınlıkla kenara çekildim; çıkardığım sesten beni fark etti. Bir adamın ummadığı kadar yakınında oluşu onu şaşırtmış veya cüretkârlığım onu incitmiş olabilirdi; oysa bana yönelttiği bakışında bunlardan hiçbiri yoktu. Bakışlarında sükûnet, tarifsiz bir sükûnet vardı ve yanaklarında tatlı bir gülümseme belirdi. Gökyüzünden yere inmişti ve onun iyi niyetli bakışlarına kendini sunan ilk şanslı yaratık bendim. Henüz duanın son basamağında havada süzülüyordu; henüz ayakları yere değmemişti.</p>

    <p>Şapelin bir başka köşesinde de şimdi bir kımıldanma oldu. Yaşlıca bir kadın, hemen arkamdaki kilise sırasından ayağa kalktı. Onu şimdiye kadar fark etmemiştim. Benden sadece birkaç adım uzaktaydı; benim bütün hareketlerimi görmüştü. Bu beni telaşa düşürdü; gözlerimi yere indirdim, yanımdan hızla geçip gittiler.</p>

    <p>Onu kilisenin uzun koridoru boyunca yürürken görüyordum. Güzel bedeni dimdikti. Ne hoş bir azamet! Ne asil bir yürüyüş! O artık biraz önceki varlık değil, –yeni bir zarafet– yepyeni bir görüntü. Yavaş yavaş yollarına devam ediyorlar. Uzaktan, çekinerek onları izliyorum, onlara yetişmeye çalışsam mı, pek emin değilim. Yoksa buna kalkışmasam mı? Acaba gözlerini bir daha bana çevirmeyecek mi? Ya eğer yanımdan geçtiği sırada, gözlerini bana çevirdiyse de, ben başımı kaldırıp ona bakamadıysam? Ah bu kuşkunun bana çektirdiği işkence!</p>

    <p>“Birden duruyorlar ve ben... Olduğum yerde bir adım bile atamıyorum. Yaşlı kadın –annesi ya da artık nesi oluyorsa– onun güzel saçlarının dağıldığını fark edip düzeltmekle uğraşırken, tutması için şemsiyesini ona veriyor. Ah, keşke bu saçlar daha dağınık, bu eller daha beceriksiz olsaydı!</p>

    <p>Saça çekidüzen veriliyor ve kapıya doğru yaklaşıyorlar. Adımlarımı hızlandırıyorum. Bedeninin yarısı gözden kayboluyor, –ve diğer yarısı da– sadece geriye uçuşan elbisesinin gölgesi, o gitti... Hayır, geri geldi. Elinden bir çiçek düşürmüş, onu yerden almak için eğiliyor; tekrar arkasına bakıyor ve acaba bana doğru mu? Bu cansız duvarların arasında gözleri başka kimi arıyor olabilir ki? Demek artık onun için yabancı bir varlık değildim; beni de ardında bıraktı, tıpkı çiçeği gibi Sevgili F***, bu bakışı ne kadar çocukça yorumladığımı size söylemeye utanıyorum; o bakış belki de bana bile değildi!”</p>

    <p>Bu son hususta Prens’i yatıştırabildiğimi sanıyorum.</p>

    <p>“Tuhaf,” diyerek Prens uzun bir sessizliğin ardından konuşmasına devam etti, “insan o zamana kadar bir şeyi asla tanımamış, asla yokluğunu hissetmemiş olsun da, birkaç dakika sonra sadece bu bir tek şeyde yaşasın? Bir tek an, insanı ortadan bölüp birbirinden bu kadar farklı iki varlığa ayırabilir mi? Benim için artık dün sabahki sevinç ve dileklerime geri dönmek, çocukluk oyunlarıma geri dönmek kadar imkânsız; <em>bu</em> sahneyi gördüğümden, bu tablo buraya yerleştiğinden beri içimde yaşayan bu güçlü duygu, bana şöyle sesleniyor: Bundan böyle hiçbir şeyi <em>ondan</em> daha çok sevemezsin ve bu dünyada başka hiçbir şey seni onun kadar etkileyemez.”</p>

    <p>“Ama şunu düşünün, saygıdeğer efendim, ansızın bu görüntüyle karşılaştığınızda ne kadar hassas bir ruh hali içindeydiniz ve hayal gücünüzü harekete geçirecek ne çok etken bir araya gelmişti. Göz kamaştıran, aydınlık gün ışığından ve sokağın gürültüsünden birdenbire bu sessiz loş ortama girmiştiniz, –sizin de bizzat itiraf ettiğiniz gibi, kendinizi bu yerin sessizliğine ve ihtişamına kaptırdınız– özellikle, güzel sanat eserlerini izlemek sizi güzelliğe karşı daha da duyarlılaştırdı. Ayrıca yalnızlık ve ıssızlık içinde olduğunuzu sandığınız bir anda –birdenbire– yakınınızda, bir kızın görüntüsü sizi şaşırttı, etrafta kimsenin olmadığını zannederken, bir güzel kız (size bu konuda memnuniyetle katılıyorum) en güzel biçimde üzerine vuran bir ışık, hoş bir duruş, kendini duaya vermiş bir yüz ifadesi, bütün bunlar hep bir arada sizi daha da etkiledi. Alevlenen hayal gücünüzün bu görüntüyü idealleştirmesinden, kutsal bir mükemmeliyet içinde göstermesinden daha doğal ne olabilirdi ki?”</p>

    <p>“Hayal gücü hiçbir zaman almadığı bir şeyi verebilir mi? Benim tasvir sınırlarım dahilinde bu resimle kıyaslayabileceğim hiçbir şey yok ki. Onu gördüğüm andaki hali, bütünüyle ve değişmeden hafızamda duruyor; bu resimden başka hiçbir şeyim yok ama karşılığında dünyaları verseniz yine de değişmem!”</p>

    <p>“Saygıdeğer Prensim, bu aşk.”</p>

    <p>“Peki beni mutlu eden şeyin mutlaka bir adı mı olması gerek? Aşkmış! Benim duygularımı binlerce zayıf ruhlunun yanlış kullandığı bir adla basitleştirmeyin! Benim hissettiklerimi başka kim hissetmiştir? Böyle bir varlık henüz var olmadı; ad nasıl duygudan önce var olabilir? Bu eşi benzeri olmayan yeni bir his ve bu his, eşi benzeri olmayan bu yeni varlıkla birlikte yeni ortaya çıktı ve sadece bu varlık için geçerli! Aşkmış! Aşktan bana bir zarar gelmez!”</p>

    <p>“Biondello’yu sizin meçhul genç kızın izini sürmek ve hakkında bilgi toplamak üzere gönderdiniz, kuşkusuz? Size ne tür haberler getirdi?”</p>

    <p>“Biondello hiçbir bilgi edinemedi – hemen hemen hiç. Genç kıza henüz kilisenin kapısındayken yetişmiş. Yaşlıca, düzgün giyimli, hizmetkârdan çok yerli halktan biri gibi görünen bir adamın gondola kadar ona eşlik ettiğini görmüş. Birçok dilenci, genç kız önlerinden geçerken sıraya dizilmiş ve yüzlerinde memnun bir ifadeyle yanından uzaklaşmışlar. Bu vesileyle Biondello, dediğine göre, genç kızın elini görmüş, parmaklarında birçok değerli taşlı yüzük parlıyormuş. Refakatçisine Biondello’nun anlamadığı bir şeyler söylemiş; Biondello bunun Yunanca olduğunu iddia ediyor. Kanala kadar uzunca bir mesafe yürümeleri gerektiğinden, etraflarına kalabalık toplanmaya başlamış; yanlarından geçenler bu olağandışı görüntü karşısında durup kalmışlar. Kimse onu tanımıyormuş ama güzel kız adeta doğuştan bir kraliçe. Herkes ona saygıyla yer vermiş. Yüzüne elbisesini yarısına kadar örten siyah tülden bir peçe indirmiş ve hızla gondola binmiş. Biondello gondolu Giudecca Kanalı boyunca gözleriyle izlemesine rağmen, kalabalık daha ötelere kadar takip etmesini engellemiş.”</p>

    <p>“Herhalde gondolcuyu aklında tutmuştur, en azından sonra tanıyacak kadar?”</p>

    <p>“Gondolcuyu arayınca hemen bulacağına güvenmekteyse de, görüştüklerinin arasında böyle biri yok. Sorguya çektiği dilenciler Signora’nın sadece birkaç haftadan beri, daima cumartesi günleri burada göründüğünü ve her defasında aralarında bölüşmeleri için onlara bir altın para verdiğini söylemenin dışında daha fazla bilgi veremediler. Bu bir Hollanda duka altınıydı; Biondello onlara bu altını bozdu ve onu bana getirdi.”</p>

    <p>“Demek bir Yunanlı kız, görünüşe göre de üst sınıftan ya da en azından mal mülk açısından zengin ve iyilik yapmayı seven biri. Tahminlerimiz buraya kadar, saygıdeğer efendim – buraya kadar, hatta umduğumuzdan da fazla! Fakat bir Yunanlı’nın Katolik kilisesinde ne işi var!”</p>

    <p>“Neden olmasın? İnancını değiştirmiş olabilir. Ayrıca, hâlâ esrarlı bir durum var. Neden haftada bir kez? Neden, Biondello’nun bana dediğine bakılırsa, sadece cumartesi günleri ve genellikle kilise boşaldığında oraya geliyor? En geç önümüzdeki cumartesi bu konu açıklığa kavuşacak. Fakat o zamana kadar sevgili dostum, bana bu zaman uçurumunu aşmam için yardım edin! Fakat boşuna! Günler ve saatler kendi sakin adımlarında ilerlerken, benim arzum adeta kanat takmış!”</p>

    <p>“Peki o gün gelip çattığında ne olacak, saygıdeğer efendim? O gün ne olacağını umuyorsunuz?”</p>

    <p>“Ne mi olacak? Onu göreceğim. Onun oturduğu yeri keşfedeceğim. Onun kim olduğunu öğreneceğim.Onun kim olduğunu mu?Bunun benim için ne önemi olabilir ki? Gördüğüm neyse o, beni mutlu etti, demek ki beni neyin mutlu edebileceğine dair her şeyi çoktan biliyorum!”</p>

    <p>“Peki ya önümüzdeki ayın başında diye kesinleştirdiğiniz Venedik’ten gidişimiz ne olacak?”</p>

    <p>“Venedik’te benim için böyle bir hazine saklı olduğunu önceden bilebilir miydim? Siz bana benim düne kadar olan hayatıma dair soru soruyorsunuz. Bense size, benim bugünden itibaren ben olduğumu ve ben olacağımı söylüyorum.”</p>

    <p>Şimdi Marki’ye verdiğim sözü tutma fırsatı bulduğuma inanıyordum. Prens’e kasasındaki para tükendiğinden Venedik’te daha uzun süre kalmasının imkânsız olduğunu açıkladım ve kalış süresini kararlaştırılan günden sonraya ertelediği takdirde, sarayının da kendisine pek destek olmayacağını hesaba katmasını söyledim. Bu sayede şimdiye kadar benden gizlenen bir durumdan da haberdar oldum: Prens’in şu anda ***’da hüküm süren *** unvanlı kız kardeşi, diğer erkek kardeşlerinden habersiz, gizlice Prens’e büyük miktarlarda para yardımı yapıyormuş ve eğer sarayı Prens’i yüzüstü bırakırsa, kız kardeşi bu yardımı iki katına çıkartmaya hazırmış. Bildiğiniz gibi, aşırı dindar olan bu kız kardeş, hayli kısıtlı tuttuğu saray harcamalarıyla sağladığı büyük birikimi, hayırseverlik konusunda da aklı başında davrandığını bildiği ve büyük bir coşkuyla saygı duyduğu erkek kardeşine vererek değerlendirmenin en iyi yol olduğuna inanmakta. Gerçi ikisinin arasında çok yakın bir ilişkinin sürdüğünü, birbirleriyle sık sık mektuplaştıklarını uzun zamandır biliyordum; ama Prens’in şimdiye kadarki harcamaları belli kaynaklardan düzenli olarak karşılandığı için, bu gizli desteğin kaynağını asla tahmin edememiştim. Yani Prens’in benden gizli tuttuğu ve hâlâ da gizlemeye devam ettiği harcamalarının olduğu çok açık; karakterinin diğer yönlerinden vardığım sonuca göre, bunlar kesinlikle ona şeref bahşeden harcamalar olmalı. Ben de onu tam olarak anlayabildiğimi sanmıştım! Bu keşiften sonra, Marki’nin teklifini ona açıklamak için fazla beklemeye gerek duymadım – onun bu teklifi hiç zorlanmadan kabul etmesine de doğrusu az şaşırmadım. Marki’yle bu meseleyi en iyi şekilde halletmem, sonra da derhal tefeciyle işi bitirmem konusunda bana tam yetki verdi. Gecikmeden kız kardeşine de bir mektup yazılmalıydı.</p>

    <p>Birbirimizden ayrıldığımızda sabah olmuştu. Her ne kadar birçok nedenden ötürü bu durumdan hoşnutsuzsam ve hoşnutsuz olmam gerekse de, beni en çok rahatsız eden tarafı Venedik’te kalışımızı uzatma tehlikesi. Yeni başlayan bu tutkunun, kötü şeylerden daha çok iyi şeyler getireceğini umuyorum. Bu tutku belki de Prens’i kurduğu metafizik hayallerden çıkarıp tekrar sıradan insanlığa çekecek en kuvvetli çare olacaktır: Ümit ederim ki, bu tutku alışılagelmiş buhranlarıyla, yapay bir hastalık gibi eski arazı da kendisiyle birlikte söker atar.</p>

    <p>Esenlikle kalın, sevgili dostum. Bütün bunları size sıcağı sıcağına yazdım. Posta birazdan gidiyor; bu mektup bir öncekiyle aynı zamanda elinize ulaşacak.</p>
    <hr class="bosluk" />

    <p class="p-center">Baron von F***’den Kont von O**’ya</p>

    <p class="p-center">Altıncı Mektup</p>

    <p class="p-right">20 Temmuz</p>

    <p>Bu Civitella gerçekten de dünyanın yardıma en hızlı koşan insanı. Geçen gün Prens yanımdan henüz ayrılmıştı ki, Marki’nin söz konusu meseleyi acilen halletmemi önerdiği notu elime ulaştı. Ben de ona derhal Prens adına 6000 Venedik altını karşılığında bir borç senedi gönderdim; yarım saatten daha kısa bir sürede bu miktarın iki katı, bir kısmı bono, birazı da nakit para olarak geriye döndü. Bu artışa Prens de sonunda razı oldu; ama bir koşulla, altı haftalık bir sürede düzenlenen borç senedinin kabul edilmesinde ısrarlıydı.</p>

    <p>Bütün hafta, esrarengiz Yunanlı kız hakkında araştırma yapmakla geçti. Biondello tüm ilişkilerini harekete geçirdiyse de, şimdiye kadar hepsi boşa çıktı. Gondolcuyu bulmasına rağmen, ondan bu iki kadının Murano Adası’nda indiklerini ve orada kendilerini hazır bekleyen iki tahtırevana bindikleri dışında başka bilgi edinemedi. Gondolcu onların yabancı dil konuşmaları ve altınla ödeme yapmalarından İngiliz oldukları kanısına varmıştı. Refakatçilerini de tanımıyormuş; ona kalırsa, adam Muranolu bir ayna fabrikatörü olabilirmiş. En azından onları Giudecca’da aramamızın anlamsız olduğunu, kızın büyük bir ihtimalle Murano Adası’nda oturduğunu biliyorduk; ancak ne yazık ki, Prens kızı yeterince iyi tarif edemediği için kimse onu tanıyamıyordu. Tutku dolu dikkatiyle kızın görünüşünü adeta yutarcasına seyretmiş olmasına rağmen, onu <em>görmesini</em> engellemişti; başka insanların dikkatini çekebilecek şeyleri bile göremeyecek kadar kördü; onun tarifine göre, kızı herhangi bir Venedik adasında değil de, Ariosto<a class="si-noteref epub-type_noteref" href="#f31" id="ref_f31">31</a> veya Tasso’da<a class="si-noteref epub-type_noteref" href="#f32" id="ref_f32">32</a> aramak gerekirdi. Ayrıca bu araştırma, yakışık almayacak bir sansasyon uyandırmamak için büyük bir hassasiyetle yürütülmeliydi. Prens’in dışında bir tek Biondello kızı peçesinin ardından da olsa gördüğünden, yani tekrar rastladığında onu tanıyabileceğinden, kızın bulunabileceğini tahmin ettiği her yerde onunla karşılaşmak için çabalıyordu; zavallı adam bütün bu haftayı Venedik sokaklarında oradan oraya sürekli koşturarak geçirdi. Özellikle Rum Ortodoks Kilisesi’nde araştırmalar yoğunlaştırıldı, ama her seferinde sonuç başarısızdı; başarısızlıkla sonuçlanan her beklentiyle sabırsızlığı daha da artan Prens, sonunda gelecek cumartesiyi beklemekle avunmak zorunda kaldı.</p>

    <p>Huzursuzluğu ıstırap vericiydi. Hiçbir şey onu oyalayamıyor, hiçbir şeye dikkatini veremiyordu. Tüm varlığı hummalı bir hezeyan içindeydi, çevresindekilere karşı isteksizdi, derdi yalnızlıkta daha da artıyordu. Oysa hiç bu haftaki kadar çok ziyaretçisi olmamıştı. Yaklaşan yola çıkış tarihi duyulduğundan, herkes onu görmeye geliyordu. Şüphe dolu dikkatlerini Prens’ten uzaklaştırmak için bu insanları oyalamak gerekiyordu; aklını dağıtmak için de <em>Prens’i</em> oyalamak gerekiyordu. Bu sıkıntılı durumda, Civitella’nın aklına kumar fikri geldi, en azından kalabalığı uzaklaştırmak için de bahis yüksek tutulmalıydı. Aynı zamanda Prens’te kumara karşı geçici bir heves uyandırarak tutkularının bu romantik coşkusunun kısa zamanda sönmesini umuyordu, nasıl olsa onu kumardan vazgeçirmek her zaman mümkündü. “Kâğıtlar,” diyordu Civitella, “beni kapılmak üzere olduğum nice çılgınlıklardan korudu, hatta çoktan kapıldığım nicelerini de giderdi. Bir çift güzel gözün elimden aldığı huzuru ve mantığı, çoğu zaman faro<a class="si-noteref epub-type_noteref" href="#f33" id="ref_f33">33</a> masasında yeniden buldum ve kadınlar asla bana kumar oynayacak param olmadığı zamanlardaki kadar hükmetmediler.”</p>

    <p>Civitella’nın nereye kadar haklı olduğu sorusunu açık bırakıyorum; ancak sarıldığımız çare, kısa bir süre sonra deva olması beklenen dertten çok daha tehlikeli olmaya başladı. Sadece yüksek bahis oynamakla kumardan geçici bir zevk duyabilen Prens, kısa zamanda artık sınır tanımaz hale geldi. Artık bir kere iş çığrından çıkmıştı. Yaptığı her şey, tutkuya dönüşüyordu; her şey şimdi onun kendi içinde hüküm süren sabırsızlığın şiddetiyle olup bitiyordu. Paraya önem vermediğini bilirsiniz; şimdi bu durum tamamen duyarsızlığa dönüştü. Altınlar elinden su damlaları gibi akıp gitti. Hiçbir şekilde dikkatini vermeden oynadığı için, hemen hemen sürekli kaybediyordu. Bütün ümidini bu oyuna bağlamış bir kumarbaz gibi oynadığı için, korkunç miktarlarda para kaybetti. Sevgili O**, size kalp çarpıntıları içinde yazıyorum –dört günde tam 12 000 Venedik altını– ve daha da fazlası eridi gitti.</p>

    <p>Sakın bana sitem etmeyin. Ben zaten kendimi yeterince suçluyorum. Fakat bunu engelleyebilir miydim? Prens beni dinler miydi? Onu uyarmanın dışında başka bir şey yapabilir miydim? Elimden geleni yaptım. Kendimi suçlayamam.</p>

    <p>Civitella da müthiş para kaybetti; bense yaklaşık 600 Venedik altını kazandım. Prens görülmemiş talihsizliği yüzünden herkesin diline düştü ve oyunu artık hiç bırakamaz oldu. Prens’in minnettarlığını kazanacağından memnuniyet duyduğu her halinden belli olan Civitella, bu miktarı hemen kendisine iletti. Böylece açık kapatıldıysa da, şu anda Prens, Marki’ye 24 000 Venedik altını borçlu. Ah, sofu kız kardeşin biriktirdiği paralar için nasıl da sabırsızlanıyorum! Bütün prensler böyle midir, sevgili dostum? Prens, Marki’ye adeta büyük bir onur bahşetmiş gibi davranıyor ve o da en azından kendine düşen rolü iyi oynuyor.</p>

    <p>Civitella, bu abartılı durumun Prens’in aklını yeniden başına getirmek için aslında en iyi çare olduğunu söyleyerek beni yatıştırmaya çalıştı. Paranın bir aciliyeti yokmuş. Kendisi bu açığı hissetmiyormuş bile ve her an bunun üç katını dahi vermek için Prens’in hizmetindeymiş. Kardinal de, yeğeninin düşüncesinde samimi olduğuna ve bizzat kendisinin de kefilliğe hazır bulunduğuna dair bana güvence verdi.</p>

    <p>İşin en acı tarafı, bu müthiş fedakârlıklar bile etkisini gösterememişti. Belki de Prens’in en azından kendini vererek oynadığını düşünebilirsiniz. Oysa hiç de öyle olmadı. Düşünceleri çok uzaklardaydı, bastırmaya çalıştığımız tutkusu oyundaki talihsizliğinden daha da beslenmiş gibi görünüyordu. Oyun sırasında tam karar verme anı geldiğinde ve herkes büyük bir merakla oyun masasının etrafını doldurduğunda, onun gözleri Biondello’yu arıyor, getirmesini umduğu yeni bir haberi önceden yüzünden okumaya çalışıyordu. Biondello her defasında eli boş dönüyordu ve Prens her defasında eli kaybediyordu.</p>

    <p>Aklıma gelmişken, Prens’in kaybettiği paralar muhtaç kişilerin avuçlarını doldurdu. Birtakım fesat dedikoducuların dediğine göre, pazardan aldıkları basit yiyecekleri senatör şapkaları içinde evlerine kadar kendileri taşıyan bazı ekselanslar, evimize dilenci gibi girmişler ve buradan zengin olup çıkmışlar. Civitella bana onları gösterdi. “Bakın,” dedi, “aklı başında bir adamın aklına esip kendinden geçmesiyle kaç tane gariban nasipleniyor! Fakat bu hoşuma gidiyor. Bu tam prenslere ve krallara layık! Büyük bir insan yolunu şaşırdığında bile etrafını mutlu etmeli ve tıpkı taşan bir nehir gibi çevresindeki tarlaları verimli hale getirmeli.”</p>

    <p>Civitella ne kadar cesur ve asil düşünüyor olsa da Prens ona 24 000 Venedik altını borçlu!</p>

    <p>Özlemle beklenen cumartesi sonunda geldi ve efendim kendini tutamayıp öğlen olur olmaz *** Kilisesi’ne vardı. Esrarengiz kızı ilk defa gördüğü şapelde yerini aldı, onun gözüne çarpmayacak bir yer seçti. Biondello’ya kilise kapısında nöbette beklemesi ve hanımın refakatçisiyle dostluk kurması emredilmişti. Bense oradan geçen herhangi biriymişim gibi dönüş yolunda onlarla aynı gondola binme işini üstlenmiştim, böylece eğer diğer girişimler başarısız olursa, meçhul genç kızın izini takip edecektim. Gondolcunun ifadesine uygun olarak, geçen sefer indikleri yerde, iki tahtırevan kiralandı; bu yetmiyormuş gibi, Prens oda hizmetkârı von Z***’den onları ayrı bir gondolla takip etmesini istedi. Prens ise kendini sadece onu seyretmeye vermek ve durum uygun olursa, şansını kilisede denemek istiyordu. Civitella tamamen bunun dışında kaldı; kendisinin Venedik’te kadınlarla öyle kötü bir şöhreti vardı ki, onun bu işe karışması hanımefendinin güvenini sarsabilirdi. Görüyorsunuz, sevgili Kont, güzel esrarengiz kızı elimizden kaçırırsak, bu hiç de aldığımız önlemlerin yetersizliğinden ileri gelmeyecekti.</p>

    <p>Herhalde hiçbir kilisede buradakinden daha içten dileklerde bulunulmamıştır ve hiçbir zaman bu kadar şiddetli bir hayal kırıklığı yaşanmamıştır. Prens güneş batana kadar bekledi, bulunduğu şapele doğru gelen her ses, kilise kapısının her gıcırtısı beklentisini daha da artırıyordu –tam yedi saat– Yunanlı kızdan eser yoktu. Size onun ruh hali hakkında hiçbir şey söylemiyorum. Siz kırılan bir umudun ne demek olduğunu bilirsiniz; üstelik bu öyle bir umut ki, yedi gün ve yedi gece boyunca bir tek onunla yaşanmıştı.</p>
    <hr class="bosluk" />

    <p class="p-center">Baron von F***’den Kont von O*’ya</p>

    <p class="p-center">Yedinci Mektup</p>

    <p class="p-right">Temmuz</p>

    <p>Prens’in şu esrarengiz meçhul genç kızı, Marki Civitella’ya kısa bir süre önce bizzat karşılaştığı romantik bir görüntüyü hatırlattı ve o da Prens’in aklını dağıtmak için bunu bize anlatmak istedi. Ben de bunu size onun ağzından anlatacağım. Ancak söylediği her söze canlılık katmayı bilen Marki’nin esprili üslubu, benim anlatımımda elbette kaybolup gidecek.</p>

    <p>“Geçen baharda,” diye anlatmaya başladı Civitella, “yetmiş yaşında, on sekizindeki Romalı bir kızla evlenmek çılgınlığına kalkışan İspanyol elçisinin hiddetini üzerime çekme talihsizliğine uğramıştım. Elçi intikam ateşiyle peşimdeydi ve arkadaşlarım bu tehlikeli düşmandan kurtulmam için ya doğanın hükmünü beklememi ya da aramızda dostça anlaşma olana kadar başıma geleceklerden bir an önce kaçmamı öğütlediler. Venedik’ ten tamamen ayrılmak bana zor geldiğinden, <em>Murano</em>’nun ıssız bir semtinde takma adla müstakil bir eve yerleştim, gündüzleri gizlenerek, geceleri ise dostlarımla birlikte eğlenerek geçiriyordum.</p>

    <p>Evin pencereleri bir bahçeye bakıyordu, bahçenin batısı bir manastırı çevreleyen duvara bitişikti, doğu tarafı ise küçük bir yarımada gibi lagünün içine doğru uzanıyordu. Çok çekici bir bahçe düzenlemesi olmasına rağmen, ziyaretçi azdı. Her sabah, arkadaşlarım evden gittiğinde, yatağa yatmadan önce, pencerenin önünde birkaç dakika geçirmeyi, güneşin körfez üzerinde doğuşunu görüp sonra ona iyi geceler dilemeyi alışkanlık haline getirmiştim. Eğer henüz bu keyfi yaşamadıysanız, Saygıdeğer Prens, size bu yeri öneririm, burası bu müthiş görüntünün tadını çıkartabileceğiniz tüm Venedik’teki belki de en mükemmel yer. Erguvan rengi gece, derinliklerin üstünde uzanıyor ve altın rengi bir sis uzaktan lagünün kenarından güneşin doğuşunu haber veriyor. Gökyüzü ve deniz, ümit dolu bir sükûnetle bekliyorlar. İki saniye, işte göründü, tam ve mükemmel, bütün dalgalar alevler içinde – bu öylesine büyüleyici bir görüntüdür ki!</p>

    <p>Bir sabah, alışkanlıkla kendimi bu manzaranın hazzına bırakmışken, birdenbire bunun bir tek izleyicisinin ben olmadığımı fark ediyorum. Bahçeden insan sesleri duymuşum gibi geliyor ve sesin geldiği yöne doğru döndüğümde, bir gondolun kıyıya yanaşmakta olduğunu fark ediyorum. Birkaç dakika sonra, bahçede birtakım insanların dolaşmaya çıkmış gibi ağır adımlarla, ağaçlıklı yoldan yukarı doğru yürüdüklerini görüyorum. Bunların bir adam ve bir kadın, yanlarında da küçük bir zenci olduğunu fark ediyorum. Kadın beyaz bir kıyafet giymiş, parmağında elmas bir yüzük parlıyor; alacakaranlık yüzünden daha fazlasını ayırt edemiyorum.</p>

    <p>Merakım uyanıyor. Eminim ki bir randevu ve âşık bir çift –ama bu yerde ve bu kadar alışılmadık bir saatte!– çünkü saat henüz üç bile olmamıştı ve her şey hâlâ alacakaranlığın loşluğu ile örtülüydü. Bu bana sanki bir romanın başlangıcı gibi geldi. Sonunu beklemeye karar verdim.</p>

    <p>Birazdan bahçedeki fundalıkların arasında gözden kayboluyorlar, tekrar ortaya çıkmaları ise uzun bir zaman alıyor. O sırada civarda hoş bir şarkı duyuluyor. Bu ses, gondolunda şarkı söyleyerek oyalanan gondolcudan ve ona karşılık veren yakınlardaki meslektaşından geliyordu. Şarkılar, Tasso’dan dörtlüklerdi; zaman ve mekân da bunlarla ahenkli bir uyum içindeydi ve melodi etrafı çevreleyen sessizlikte tatlı tatlı yayılıyordu.</p>

    <p>“Bu arada gün ağarmıştı ve nesneler daha net seçilebiliyordu. Şimdi gözlerimle benimkileri arıyorum. El ele ağaçlıklı geniş bir yolda yukarıya doğru yürüyorlar, sık sık duruyorlar, ama sırtları bana dönük ve yol onları giderek benim evden uzaklaştırıyor. Genç kadının yürüyüşündeki zarafetten soylu olduğunu çıkarıyorum ve asil, bir melek kadar güzel endamı ise bana onun olağanüstü güzellikte olduğunu düşündürüyor. Aralarında az konuşuyorlar, hatta bana kalırsa, hanımefendi refakatçisinden daha fazla konuşuyordu. Şu anda tam üzerlerinde bütün ihtişamıyla yükselmekte olan güneşin manzarası onları hiç ilgilendirmiyor gibiydi.</p>

    <p>“Ben uzun dürbünümü elime alıp bu tuhaf görüntüyü mümkün olduğunca yaklaştırmak için ayarlarken, onlar birdenbire bir yan yola saparak gözden kayboldular, tekrar görününceye kadar da aradan uzun bir süre geçti. Güneş artık tamamen yükselmişti, iyice yakınıma kadar geldiklerinde, işte şimdi onları tam karşımda görüyorum. –Ah, o ne ilahî bir görüntüydü!– Bu benim hayal gücümün bir oyunu muydu, yoksa ışığın büyüsü mü? Doğaüstü bir varlık gördüğümü sandım ve ışıktan kamaşan gözümü ondan kaçırdım. Böylesine bir ihtişamın yanı sıra böylesine bir incelik! Böylesine taze bir gençlikte böylesine bir ruh ve asalet! Size tasvir etmek için boşuna uğraşıyorum. Bu ana kadar güzellik neymiş bilmiyormuşum.</p>

    <p>Kendilerini konuşmaya kaptırdıklarından benim yakınımda durup oyalanıyorlar ve ben de bu mükemmel görüntüye kendimi vermek için bol bol zaman buluyorum. Fakat gözlerimi refakatçisine çevirdiğim anda, artık bu güzelliğin gücü bile bakışlarımı tekrar üzerine çekmeye yetmiyor. Bana öyle geldi ki, adam tam olgunluk çağındaydı, ince, uzun, asil bir vücut yapısı vardı. Fakat şimdiye kadar hiçbir insan yüzü böyle bir zekâ, böyle bir ululuk, böyle bir kutsallık ışıltısıyla gözlerimi kamaştırmamıştı. Şahsen ben, kimsenin beni göremeyeceği bir yerde olmama rağmen, kapkara kaşlarının altından şimşek gibi çakıp ok gibi delip geçen bakışına dayanamadım. Gözlerinin çevresinde sessiz, dokunaklı bir keder vardı, dudaklarının çevresindeki şefkatli ifade bütün yüzünü gölgeleyen kasvetli ciddiyeti yumuşatıyordu. Fakat Avrupalı olmadığını belli eden yüz hatları, farklı diyarların yerel kıyafetlerinden, kimsenin taklit edemeyeceği bir zevkle, cesurca ve başarıyla bir araya getirilmiş kıyafeti ile birleşince, ona tuhaf bir hava veriyordu, bu da onun tüm varlığıyla yarattığı olağandışı etkiyi daha da artırıyordu. Bakışlarındaki biraz çılgın bir ifade, onun bir fanatik olabileceğini düşündürse de, mimikleri ve dış görünüşü hayatın içinde yetişmiş bir adam olduğuna işaret ediyordu.”</p>

    <p>Bildiğiniz gibi, Z*** aklına gelen her şeyi söylemeden duramaz ya, burada da daha fazla kendini tutamadı. “Bizim Ermeni bu!” diye haykırdı. “Bizzat bizim Ermeni, başkası olamaz!”</p>

    <p>“İzninizle, şimdi bu Ermeni lafı da nereden çıktı?” dedi Civitella.</p>

    <p>“Şimdiye kadar kimse size o farsı anlatmadı mı? dedi Prens. “Fakat sözünüzü kesmeyelim! Sizin adam ilgimi çekmeye başladı. Anlatmaya devam edin.”</p>

    <p>“Tavırlarında kavranılmaz bir şeyler vardı. Kız başka yöne bakarken, onun gözleri anlamlı ve tutkulu bir halde kıza çevriliydi; kızla göz göze geldiğinde ise, önüne bakıyordu. Bu adam aklını mı kaçırmış, diye düşündüm. Orada sonsuza kadar başka bir şey seyretmeden durabilirdim.</p>

    <p>Fundalığın arasında onları tekrar gözden kaybettim. Uzun bir süre tekrar ortaya çıkmalarını bekledim, bekledim, ama boşunaydı. Sonunda başka bir pencereden onları yakaladım.</p>

    <p>Bir havuzun önünde duruyorlardı, birbirlerinden belli bir uzaklıktaydılar, ikisi de derin bir sessizliğe gömülmüştü. Herhalde uzun bir süredir böyle duruyor olmalıydılar. Kızın irileşmiş, duygu yüklü gözleri soru sorarcasına adama çevriliydi, onun aklından geçen her düşünceyi alnından okuyormuş gibiydi. O ise, kıza doğrudan bakmak için kendinde yeterli cesareti bulamıyormuş gibi, kaçamak bakışlarla onun görüntüsünü suyun yansıyan yüzeyinde yakalamaya çalışıyor ya da gözlerini havuza su fışkırtan yunus heykeline dikiyordu. Kadın dayanabilseydi, bu sessiz sahne kim bilir daha ne kadar sürerdi? Güzel yaratık, en ince nezaketiyle ona doğru yürüdü, kolunu onun boynuna dolayarak elini tuttu ve dudaklarına götürdü. Soğuk adam sükûnetini bozmadı ve kızın sevgi gösterisi karşılıksız kaldı.</p>

    <p>Fakat bu sahnede beni etkileyen bir şey vardı. Beni etkileyen, o adamdı. Yüreğinde şiddetli bir heyecan kabarıyordu, sanki karşı konulamaz bir güç onu kıza doğru itiyor, görünmez bir kol ise onu geriye çekiyordu. Bu, sessiz ama acı veren bir mücadeleydi ve hemen yanı başındaki tehlike öylesine güzeldi ki. Hayır, diye düşündüm, çok ileri gidiyor. Karşı koyamayacak, mutlaka yenilecektir.</p>

    <p>Adamın gizlice verdiği işaret üzerine, küçük zenci ortadan kayboluyor. Şimdi duygusal bir sahne bekliyorum, dizlerinin üzerinde yalvarma, binlerce öpücükle mühürlenmiş bir barışma. Bunların hiçbiri olmuyor. Anlaşılmaz adam, bir çantadan mühürlü bir paket çıkarıp kadının eline veriyor. Bunu görünce kızın yüzü acıyla doluyor ve gözünden bir damla yaş süzülüyor.</p>

    <p>Kısa bir suskunluktan sonra birbirlerinden ayrılıyorlar. Bir yan yoldan çıkan yaşlıca bir kadın onlara doğru yürüyor, bütün bu zaman boyunca uzakta beklemiş olan bu kadını şimdi ilk kez fark ediyorum. Kadınlar kendi aralarında konuşarak yavaş yavaş uzaklaşırken, o da bu fırsatı kullanarak dikkati çekmeksizin geride kalıyor. Kararsız bir halde, sabit gözlerle arkalarından bakıyor, duruyor, yürüyor, tekrar duruyor. Birdenbire fundalığın içine dalıp gözden kayboluyor.</p>

    <p>Öndekiler, sonunda arkalarına bakıyorlar. Onu artık göremedikleri için huzursuz gibiler ve görünüşe bakılırsa, onu beklemek üzere duruyorlar. Gelmiyor. Endişeyle etrafa bakıyorlar, adımları daha da hızlanıyor. Gözlerimle bütün bahçeyi boydan boya tarıyorum. Orada değil. Hiçbir yerde yok.</p>

    <p>Birdenbire kanalda birtakım fışırtılar duyuyorum, bir gondol kıyıdan uzaklaşıyor. İşte bu o, genç kıza seslenip haber vermemek için kendimi zor tutuyorum. Şimdi her şey açıklığa kavuştu; bu, bir veda sahnesiydi.</p>

    <p>Benim <em>bildiğim</em> şeyi, genç kız sanki <em>sezmişti</em>. Diğer kadının kendisini takip edemeyeceği bir hızla, genç kız kıyıya doğru koşuyor. Çok geç. Gondol bir ok süratiyle uçarcasına uzaklaşıyor, sadece uzaktan beyaz bir mendilin havada uçuştuğu görülüyor. Bunun üzerine kadınların da karşı kıyıya geçtiklerini görüyorum.</p>

    <p>Kısa bir uykudan uyandığımda, gördüklerimi gerçek sanmış olmama gülmekten kendimi alamadım. Hayal gücüm bu olayı rüyada devam ettirmişti ve şimdi hakikat de bana rüya gibi geliyordu. Daha gün ağarmadan, penceremin önündeki ıssız bir bahçede âşığıyla dolaşan huri gibi çekici bir genç kız ve böyle bir fırsatı değerlendirmesini bilemeyen bir âşık; bu bana ancak rüya gören birinin hayal gücünün yaratmaya cüret edebileceği ve o yüzden de mazur görülebilecek bir kompozisyon gibi geldi. Fakat rüya öylesine güzeldi ki, sık sık tekrarlanmasını dilememek imkânsızdı; bahçe bile, hayal gücüm onu bu kadar çekici kişilerle doldurduğundan beri, şimdi bana daha sevimli görünüyordu. Bu sabahı izleyen birkaç kasvetli gün, pencereden uzak durmama neden oldu, ancak havanın açık olduğu ilk akşamüzeri bir şey beni gayri ihtiyari pencereye doğru çekti. Kısa bir süre göz gezdirdikten sonra, benim o meçhul genç kızın beyaz elbisesinin karşımda ışıldadığını gördüm. Evet, oydu. Gerçekten oydu. Bu bir rüya değildi.</p>

    <p>Daha önce gördüğüm orta yaşlı nedime de yanındaydı, küçük bir erkek çocuğunun elinden tutuyordu; kendisi ise içine kapanmış bir halde, onlardan ayrı yürüyordu. Geçen sefer refakatçisiyle gezdiği, hafızasında yer etmiş olan her yeri dolaştılar. Genç kadın özellikle uzun bir süre havuzun başında vakit geçirdi, baktığı yere takılı kalmış sabit gözleri o sevgili görüntüyü boşuna arıyor gibiydi.</p>

    <p>İlk gördüğümde beni kendimden geçiren bu asil güzellik, bugün üzerimde daha yumuşak bir etki yarattıysa da, bu etkinin daha az güçlü olduğu söylenemezdi. Şimdi bu ilahî görüntüyü daha özgürce seyredebiliyordum; ilk görüşteki şaşkınlığım farkına varmadan yerini tatlı bir duyguya bırakmıştı. Onu çevreleyen hale kayboluyor ve artık onda duyularımı ateşleyen, dünyanın en güzel kadınını görüyorum. O anda kesin kararımı vermiştim. O, benim olmalıdır.</p>

    <p>‘Kendi kendime, acaba aşağıya inip ona yaklaşsam mı, yoksa buna cesaret etmeden önce onun hakkında bilgi mi toplasam, diye düşünürken, manastırın duvarında küçük bir kapı açılıyor ve içeriden bir Karmelit keşişi çıkıyor. Kapının çıkarttığı sesi duyan genç kadın yerinden ayrılıyor, onun hızlı adımlarla keşişe doğru yürüdüğünü görüyorum. Keşiş koynundan bir kâğıt çıkarıyor, kadın heyecanla kâğıdı elinden kapıyor ve yüzüne adeta canlılık veren bir neşe yayılıyor.</p>

    <p>Tam o anda her zamanki akşam ziyaretçilerim beni pencereden uzaklaştırıyor. Bu keşfimi başkalarından sakındığım için, sözünü etmekten özellikle kaçınıyorum. Tam bir saat bu eziyetli sabırsızlığa katlanmak zorunda kaldıktan sonra, nihayet bu rahatsız edici ziyaretçilerden kurtulmayı başarıyorum. Koşarak pencereme dönüyorum, ama ortalıkta kimse yok!</p>

    <p>Aşağıya indiğimde bahçe bomboş. Kanalda tek bir taşıt kalmamış. Ortalıkta bir tek insan bile yok. Genç kadının nereden geldiğini de, nereye gittiğini de bilmiyorum. Etrafa baka baka yürümeye başladığımda, uzaktan beyaz bir şeyin kumda parıldadığını görüyorum. Yaklaşınca, mektup gibi katlanmış bir kâğıt buluyorum. Bu Karmelit keşişinin kadına getirdiği mektuptan başka ne olabilirdi ki? “Ne mutlu bir rastlantı!’ diye haykırdım. ‘Bu mektup bütün sırrı çözmemi sağlayacak, o genç kadının kaderi artık benim elimde.’</p>

    <p>Mektup sfenks motifli mühürle kapatılmıştı, üstünde yazı yoktu, şifreyle kaleme alınmıştı; ancak şifre okumayı bildiğimden bu durum gözümü korkutmadı. Hemen kopyalamaya başlıyorum, çünkü büyük olasılıkla kadın kısa bir süre sonra mektubu kaybettiğini fark edip aramak için geriye dönecekti. Mektubu bulamazsa, bu durum onun için bahçenin birçok insan tarafından ziyaret edildiğinin bir kanıtı olacak ve bu keşfiyle bundan sonra buradan uzak duracaktı. Umudumu yıkacak bundan daha kötü hiçbir şey olamazdı!</p>

    <p>Tahmin ettiğim şey oldu. Ben daha mektubu henüz kopyalamıştım ki, genç kadın yanında nedimesi olduğu halde tekrar göründü, ikisi de endişeyle mektubu arıyorlardı. Mektubu çatıdan söktüğüm bir kayağantaşa sarıp genç kadının önünden geçmek zorunda olduğu bir yere düşecek şekilde fırlatıyorum. Onun mektubu bulduğu andaki sevinci, benim yücegönüllülüğümü ödüllendiriyor. Keskin ve sınayan bir bakışla, sanki ona dokunmuş olabilecek melun eli gözleriyle araştırmak istermiş gibi, mektubu evire çevire inceledi; ancak onu cebine sokarken yüzündeki memnun ifade, hiç kuşkusu kalmadığını kanıtlıyordu. Oradan uzaklaşırken geriye dönüp bakışı, kalbinin sırrını büyük bir sadakatle saklayan bahçenin koruyucu ilahlarına minnet dolu bir vedaydı.</p>

    <p>Şimdi mektubu deşifre etmek için acele ediyordum. Birçok dili denedim; sonunda İngilizce ile başarılı oldum. İçeriği o kadar kayda değerdi ki, ezbere aklımda tuttum.”</p>

    <p>Burada kesmek zorundayım. Öykünün sonu bir dahaki sefere.</p>
    <hr class="bosluk" />

    <p class="p-center">Baron von F***’den Kont von O**’ya</p>

    <p class="p-center">Sekizinci Mektup</p>

    <p class="p-right">Ağustos</p>

    <p>Hayır, sevgili dostum, siz iyi niyetli Biondello’ya haksızlık ediyorsunuz. Emin olun, haksız bir kuşku besliyorsunuz. Genelde İtalyanlara dair görüşünüzde haklı olabilirsiniz, ama bu adam dürüst.</p>

    <p>Bu kadar parlak yetenekleri, bu kadar örnek davranışları olan bir insanın, eğer ki gizli niyetleri yoksa, hizmetkârlığa tenezzül etmesini tuhaf buluyorsunuz; buradan da bu niyetlerden kuşku duyulması gerektiği sonucuna varıyorsunuz. Ne yani? Akıllı ve yetenekli bir insanın, onu hayatta başarılı yapacak güce sahip olan bir Prens’e iyi hizmet etmek için çabalaması olmadık bir şey mi? Böyle bir kişiye hizmet etmek onursuzluk mu sayılır? Biondello, Prens’e kişisel bir bağlılık duyduğunu açıkça belli etmiyor mu? Zaten kalbinden geçirdiği bir ricası olduğunu Prens’e daha önce itiraf etmişti. Bu rica bize hiç kuşkusuz bütün sırrı açıklayacaktır. Belki gizli niyetleri olabilir; ama bunlar masum niyetler olamaz mı?</p>

    <p>Bu Biondello’nun ilk aylarda –yani sizin burada bulunarak bizi onurlandırdığınız anlarda– şimdi gün yüzüne çıkardığı büyük yeteneklerini saklı tutması ve hiçbir şekilde dikkati üzerine çekmemesi size garip geliyor. Bu doğru; ama o zamanlar kendini gösterme fırsatını nereden bulacaktı? Prens’in henüz ona ihtiyacı yoktu ki, diğer yeteneklerini keşfetmemiz de tamamen rastlantıyla oldu.</p>

    <p>Fakat çok kısa bir zaman önce bize sadakatinin ve dürüstlüğünün bir kanıtını sundu, bu olay sizin tüm kuşkularınızı yerle bir edecek. Prens gözetleniyor. Onun yaşam tarzı, dostlukları ve ilişkileri hakkında gizli bilgiler toplamaya çalışıyorlar. Bunları merak eden kimdir, bilmiyorum. Fakat şunu bir dinleyin.</p>

    <p>Burada San Giorgio’da Biondello’nun sık sık girip çıktığı bir genelev var; herhalde orada sevdiği biri var, bilmiyorum. Birkaç gün önce yine oradayken avukatlar, hükümet memurları, birtakım neşeli dost ve tanıdıklardan oluşan bir topluluğa rastgelir. Onunla tekrar karşılaştıklarına hepsi şaşırırlar ve memnun olurlar. Eski dostluklar tazelenir, her biri o âna kadar başından geçenleri anlatır, Biondello’dan da kendi hikâyesini anlatmasını isterler. Hepsi ona bu yeni işinde bahtının açık olmasını dilerler, Prens von ***’nin parlak yaşam tarzı hakkında anlatılanları duymuşlardır, özellikle de sır tutmasını bilen insanlara karşı cömertliğini; Kardinal A***i ile olan ilişkisini herkes biliyormuş, kumarı seviyormuş, vs. Biondello duraksar. Onunla sır küpü diye alay ederler, aslında onun Prens von ***’nin maslahatgüzarı olduğunu herkesin bildiğini söylerler; iki avukat onu ortalarına alırlar; hızla şişenin dibi görünür, onu içki içmeye zorlarlar; o ise bünyesinin şarabı kaldırmadığını söyleyerek affını ister, ama yine de sarhoş görünmek için içer.</p>

    <p>“Evet,” demiş sonunda avukatlardan biri, “Biondello işinin ehlidir; ama henüz her şeyi öğrenmedi, o sadece bir çırak.”</p>

    <p>“Eksiğim nedir?” diye sormuş Biondello.</p>

    <p>“O sır saklama sanatında usta,” demiş diğeri, “ama bu sırrı kendi çıkarı için açığa vurma sanatında henüz ustalaşmamış.”</p>

    <p>“Benim sırlarımı satın alacak biri bulunur mu?” diye sormuş Biondello.</p>

    <p>O anda diğer konuklar odadan çıkmışlar, Biondello talepleriyle ortaya atılan o iki adamla baş başa kalmış. Kısacası, Prens’in Kardinal ve yeğeniyle ilişkisi hakkında bilgi vermesini, Prens’in para kaynağını bildirmesini ve Kont von O**’ya yazılan mektupları onlar adına alıkoymasını talep ediyorlarmış. Biondello onları bir başka zaman görüşmek üzere diyerek atlatmış; ama kimin adına çalıştıklarını öğrenememiş. Kendisine yapılan parlak tekliflere bakılırsa, bu soruşturmanın çok zengin bir adam tarafından yaptırıldığı sonucuna varılabilirmiş.</p>

    <p>Dün akşam Biondello bütün bu olanları efendime anlattı. Prens en başta aracıları derhal tutuklattırmak istediyse de, Biondello buna karşı çıktı. Onları mutlaka hemen salıvereceklerini, kendisinin ise bu sınıftan insanların arasında bütün itibarını kaybedeceğini, belki de hayatını tehlikeye atacağını söyledi. Bütün bu insanlar birbirlerine son derece bağlıymışlar, hepimiz birimiz için diyorlarmış; Biondello Venedik’teki yüksek mahkemenin düşmanlığını, bunların arasında bir gammaz olarak lanetlenmeye tercih edermiş; bu halk tabakasının güvenini kaybederse, Prens’e de artık yararlı olamazmış.</p>

    <p>Bütün bunların arkasında kimin olabileceğini düşünüp durduk. Benim efendimin ne kadar geliri gideri olduğunu, Kardinal A***i ile nasıl bir ilişki içinde bulunduğunu ve size benim ne yazdığımı Venedik’te kim bilmek ister? Acaba Prens von **d** giderken adamlarına böyle bir emir mi verdi? Yoksa Ermeni yeniden harekete mi geçiyor?</p>
    <hr class="bosluk" />

    <p class="p-center">Baron von F***’den Kont von O**’ya</p>

    <p class="p-center">Dokuzuncu Mektup</p>

    <p class="p-right">Ağustos</p>

    <p>Prens büyük bir sevinç ve aşk içinde yüzüyor. Yunanlısına yeniden kavuştu. Bakın, bu nasıl oldu.</p>

    <p>Chiozza üzerinden gelen bir yabancı, körfezde yer alan bu şehrin güzel konumunu ballandırarak anlatınca, Prens’te burayı görmek için bir merak uyandı. Dün bu gezi yapıldı, tüm baskılardan ve masraflardan kaçınmak için Prens’e, Z***, Biondello ve benden başka kimse eşlik etmeyecekti, ayrıca efendim tanınmamak istiyordu. Tam oraya hareket etmekte olan bir deniz taşıtı bulduk ve yer ayarladık. Karma ama küçük bir topluluktu, gidiş yolculuğu olaysız geçti.</p>

    <p>Chiozza, Venedik gibi zemine çakılan kazıklar üzerine inşa edilmiş ve nüfusu kırk bin civarındaymış. Soylulara pek rastlanmasa da, adım başı karşınıza bir balıkçı veya denizci çıkıyor. Kim peruk takıp pelerin giyerse, zengin sayılıyor; bere ve palto da fakirliğe işaret ediyor. Şehrin konumu güzel, ama Venedik’i henüz görmemiş olmanız koşuluyla.</p>

    <p>Orada çok fazla oyalanmadık. Daha birçok yolcusu olan kaptan, Venedik’e erken dönmek zorundaydı, Prens’i de Chiozza’da çeken bir şey yoktu. Gemiye döndüğümüzde, herkes çoktan yerini almıştı. Gelişte topluluktan o kadar sıkılmıştık ki, bu sefer kendimiz için bir kamara tuttuk. Prens, gemide daha başka kimlerin bulunduğunu sordu. Bir Dominiken rahibi ve Venedik’e dönmekte olan birkaç kadın, cevabını aldı. Efendim onları görmeye meraklı değildi, derhal kamarasına girdi.</p>

    <p>Yunanlı kız, gidiş yolculuğumuz boyunca konuşma konumuz olmuştu, dönüşte de durum aynısıydı. Prens onun kilisede birdenbire karşısında belirmesini tekrar tekrar hararetle anlatıyordu; planlar yapıldı, planlara karşı çıkıldı; zaman su gibi akıp geçti; biz daha farkına varamadan karşımızda Venedik göründü. Yolculardan bazıları inmişti, Dominiken rahibi de onların arasındaydı. Kaptan kadınların yanına gitti –şimdi ilk kez kamaramızın onlardan incecik bir tahta paravanla ayrıldığını fark ediyorduk– ve inmek istedikleri yeri sordu. “Murano Adası’nda,” diye cevapladılar ve evin adını verdiler. “Murano Adası mı!” diye atıldı Prens, sanki ruhunun her köşesi bir önsezinin ürpertisiyle titriyordu. Ben daha ona cevap veremeden, Biondello içeriye daldı. “Kiminle birlikte yolculuk yaptığımızdan haberiniz var mı?” –Prens ayağa fırladı– “O burada! Bizzat kendisi!” diye Biondello devam etti. “Şimdi refakatçisi hanımın yanından geliyorum.”</p>

    <p>Prens hızla dışarıya çıktı. Kamara ona çok dar gelmişti, hoş şu anda bütün dünya ona dar gelirdi ya. Binlerce duygu ruhunda fırtınalar estiriyordu, dizleri titriyor, yüzü kâh al al oluyor, kâh bembeyaz kesiliyordu. Ben de onunla birlikte büyük bir beklenti içinde titriyordum. O hali size anlatmam imkânsız.</p>

    <p>Murano’da gemi yanaştı. Prens kıyıya atladı. Kız geldi. Onun o kız olduğunu, Prens’in yüzünden anladım. Görünüşü bende hiçbir kuşkuya yer bırakmadı. Ondan daha güzel bir vücut asla görmedim; Prens’in tüm tasvirleri gerçeğin gerisinde kalmıştı. Prens’i görünce, yüzü hafifçe kızardı. Herhalde bütün konuşmalarımızı duymuştu, konuşma konumuzun kendisi olduğu hakkında hiçbir şüphesi olamazdı. Anlamlı bir bakışla refakatçisine döndü, sanki, “İşte bu o!” demek istiyordu, utangaç bir edayla gözlerini yere çevirdi. Gemiden inmek için kıyıya dar bir kalas uzatıldı, bunun üzerinden yürümesi gerekiyordu. O ise ayağını basmaya çekiniyordu; ancak bana öyle geldi ki, kayıp düşmekten çok, birisinin yardımı olmadan yapamamaktan korkuyordu, zaten Prens de ona destek olmak üzere kolunu uzatmıştı bile. Yardım ihtiyacı, bu duraksamanın üstesinden geldi ve genç kız Prens’in elini tutup kıyıya çıktı. Prens’in içinde duyduğu şiddetli coşku ona nezaketi unutturdu; ondan aynı hizmeti bekleyen diğer kadını ihmal etti, o anda başka neyi unutmazdı ki? Sonunda refakatçi hanıma bu hizmeti ben verdiğim için, o sırada efendimle genç kadın arasında başlamış olan sohbetin başlangıcını kaçırdım.</p>

    <p>Prens hâlâ onun elini avucunda tutuyordu; şaşkınlıktan olduğunu düşünüyorum, kendisi de bunun farkında değildi.</p>

    <p>“Bu ilk kez değil, Signora, bu... bu...” Söyleyecek söz bulamıyordu.</p>

    <p>“Sanırım ben de hatırlıyorum,” dedi kız fısıltıyla.</p>

    <p>“*** Kilisesi’nde,” dedi Prens.</p>

    <p>“*** Kilisesi’ndeydi,” dedi kız.</p>

    <p>“Hiç tahmin edebilir miydim ki; bugün sizinle bu kadar yakın...”</p>

    <p>O anda kız yavaşça elini onun avucundan çekti. Prens’in şaşkınlığı çok açıktı. O sırada hizmetkârla konuşmakta olan Biondello, yardımına koştu.</p>

    <p>“Signor,” diyerek söze başladı, “hanımlar tahtırevan çağırmışlar; ama tahminlerinden erken döndük. Yakınlarda bir bahçe var, orada kalabalıktan uzaklaşıp dilediğiniz kadar vakit geçirebilirsiniz.”</p>

    <p>Teklif kabul edildi, Prens’in ne büyük bir hevesle kabul ettiğini tahmin edebilirsiniz. Akşam oluncaya kadar bahçede kaldık. Z*** ile birlikte yaşlı nedimeyi oyalamayı başardık, böylece Prens genç kadınla rahatsız edilmeden sohbet edebildi. Prens’in bu anları değerlendirmeyi bildiğini, genç kızdan onu ziyaret etme iznini almasından anlayabilirsiniz. Şimdi, size yazdığım sırada, Prens orada. Döndüğü zaman, daha fazla bilgi edineceğim.</p>

    <p>Dün eve döndüğümüzde, bizim saraydan beklediğimiz senetler gelmişti, ama beraberinde gelen mektup efendimin hiddet nöbeti geçirmesine neden oldu. Mektupta onun geri dönmesi isteniyor, üstelik hiç alışık olmadığı bir tonda. O da derhal aynı şekilde cevap verdi, burada kalacak. Senetler borçlu olduğu ana paranın ancak faizine yetiyor. Sabırsızlıkla kız kardeşinden bir cevap bekliyoruz.</p>
    <hr class="bosluk" />

    <p class="p-center">Baron von F***’den Kont von O**’ya</p>

    <p class="p-center">Onuncu Mektup</p>

    <p class="p-right">Eylül</p>

    <p>Prens, sarayı ile bozuştu, o kaynaktan gelen tüm gelirlerimiz kesildi.</p>

    <p>Efendimin Marki’ye ödeme yapması gereken altı haftalık süre birkaç gün önce dolmuştu, ancak ne ısrarla ve acilen avans talep ettiği kuzeninden bir senet geldi ne de kız kardeşinden. Civitella’nın hatırlatma mektubu göndermediğini zaten tahmin etmişsinizdir; ama bu tarih sözüne sadık olan Prens’in hep hatırındaydı. Dün öğle üzeri hükümdar sarayından cevap geldi.</p>

    <p>Kısa zaman önce, otelimizle yeni bir sözleşme yapmıştık ve Prens kalış süresini uzattığını resmen duyurmuştu. Tek bir söz söylemeden, efendim mektubu bana uzattı. Gözleri kıvılcımlar saçıyordu, yazının içeriğini yüzünden anlayabiliyordum.</p>

    <p>Düşünebiliyor musunuz, sevgili O**? Efendimin burada yaşadıklarını, ***’da herkese yaymışlar ve iftiracılar da bu yalanlardan iğrenç bir ağ örmüşler. Görünen o ki, diğer birçok şeyin yanı sıra, Prens’in bir süredir eski karakterini inkâr ederek şimdiye kadarki övülmeye değer düşünce tarzının tamamen tersi bir tutum benimsemeye başlamasını haber almışlar ve bu yüzden onu kınıyorlarmış. Onun kendini sefihçe kadınlara ve kumara kaptırdığını, borca saplandığını, kâhinlere ve büyücülere kulak verdiğini, Katolik piskoposlarla şüpheli ilişkiler içinde bulunduğunu ve makamını da, gelirini de aşan bir maiyet edindiğini biliyorlarmış. Hatta bu son derece yakışıksız tutumunu daha da ileriye vardırarak, mezhep değiştirip Roma Katolik Kilisesi’ne geçmek üzere olduğunu duymuşlar. Bu son suçlamaya karşı kendini temize çıkarmak için, ondan derhal geriye dönmesini bekliyorlarmış. Kendisinden borçlarının dökümünü, Venedik’teki bir bankere teslim etmesi isteniyormuş. Bankere o <em>yola çıkar çıkmaz</em> alacaklılara ödeme yapması için talimat verilmiş, çünkü bu şartlar altında parayı doğrudan doğruya onun eline vermeyi uygun bulmuyorlarmış.</p>

    <p>Bunlar ne biçim suçlamalar, hem de nasıl bir tonda! Mektubu elime aldım, baştan sona bir kere daha okudum, içinde etkisini yumuşatacak bir şeyler aramaya çalıştım; hiçbir şey bulamadım, olanlar anlaşılır gibi değildi.</p>

    <p>Z*** şimdi bana bir süre önce Biondello’nun başına gelen o gizli soruşturmayı hatırlattı. Zaman, içerik, bütün durumlar birbirini tutuyordu. Biz bunları yanlış yere Ermeni’ye atfetmiştik. Şimdi kimden kaynaklandığı gün ışığına çıkıyordu. Mezhep değiştirmek mi! Peki efendime bu kadar iğrenç, bu kadar adi bir biçimde iftira atmakta kimin bir çıkarı olabilir? Korkarım ki bu, Prens von **d**’nin efendimizi Venedik’ten uzaklaştırmak için düzenlediği küçük bir oyun.</p>

    <p>Prens hâlâ susuyordu, gözlerini yere dikmişti. Suskunluğu beni endişelendirdi. Ayaklarına kapandım. “Tanrı aşkına, saygıdeğer Prens,” diye haykırdım, “sakın şiddete başvurmaya kalkışmayın. Size en yükseğinden tarziye verilmeli, verilecektir de. Bu meseleyi <em>bana</em> bırakın. Oraya beni gönderin. Siz böyle suçlamalara cevap vermeye tenezzül etmemelisiniz; ama izin verin, bunu <em>ben</em> yapayım. İftiracı teşhis edilmeli ve ***’nın hakikati görmesi sağlanmalı.”</p>

    <p>Civitella bizi bu durumda buldu ve şaşkınlık içinde telaşımızın nedenini öğrenmek istedi. Z*** ve ben sustuk. Fakat çoktandır onunla bizim aramızda hiçbir fark gözetmeme alışkanlığında olan Prens, hâlâ müthiş şiddetli bir galeyan içinde olduğu o anda aklıselimin sesine kulak vermeyip mektubu Civitella’ya göstermemizi emretti. Ben duraksayınca, Prens mektubu elimden çekip aldı ve bizzat kendisi Marki’ye verdi.</p>

    <p>Marki hayretler içinde mektubu okumayı bitirmişti ki, “Ben size borçluyum, Sayın Marki,” diye söze başladı Prens, “ama bu sizi asla huzursuz etmesin. Bana sadece yirmi gün daha mühlet verin, size borcumu ödeyeceğim.”</p>

    <p>“Saygıdeğer Prens,” diye hızla öne atıldı Civitella, “bunu hak ediyor muyum?”</p>

    <p>“Bana hatırlatma mektubu göndermek istemediniz; inceliğinizi takdir ediyor ve size teşekkür ediyorum. Yirmi gün içinde, dediğim gibi, borcumu tam olarak ödeyeceğim.”</p>

    <p>“Bu ne demek oluyor?” diye bana sordu Civitella yıkılmış gibi. “Burada neler oluyor? Bir türlü anlayamıyorum.”</p>

    <p>Ona bütün bildiklerimizi anlattık. Çılgına döndü. Prens’in mutlaka tarziye istemesi gerektiğini, bunun duyulmamış bir hakaret olduğunu söyledi. Ayrıca bütün serveti ve itibarıyla kayıtsız şartsız Prens’in hizmetinde olduğuna yemin etti.</p>

    <p>Marki gitmişti, Prens’in ağzından hâlâ tek bir söz çıkmıyordu. Sert adımlarla odada bir aşağı bir yukarı yürüyordu; içinde olağandışı bir şeyler kabarıyordu. Sonunda durdu ve dişlerinin arasından mırıldandı: “‘Kendinizi kutlayın,’ demişti. ‘Saat tam dokuzda öldü.’”</p>

    <p>Dehşet içinde ona bakıyorduk.</p>

    <p>“‘Kendinizi kutlayın,’ ” diye devam etti; “Kutlamak, –kendimi kutlamalıyım– öyle dememiş miydi? Acaba bununla ne demek istedi?”</p>

    <p>“Şimdi bu konuya nasıl geldiniz?” diye atıldım. “Bu sözlerin ne ilgisi var?”</p>

    <p>“O zamanlar adamın ne demek istediğini anlamamıştım. Onu şimdi anlıyorum. Ah, bir efendinin emri altında olmaya katlanmak öyle zor ki!”</p>

    <p>“Benim kıymetli Prensim!”</p>

    <p>“Efendi olduğunu bize hissettirebilen biri!.. İşte! Bu hoş bir şey olmalı!”</p>

    <p>Tekrar durdu. Yüzünün ifadesi beni korkutuyordu. Onu daha önce hiç böyle görmemiştim.</p>

    <p>“Halk arasındaki en sefil adam olmak,” diyerek tekrar söze başladı, “ya da veliaht prens! İkisi de tamamen aynı şey. İnsanlar arasında yalnızca <em>bir</em> fark vardır: itaat etmek ya da hükmetmek!”</p>

    <p>Mektuba tekrar baktı.</p>

    <p>“Bana bunu yazmaya cüret eden o insanı gördünüz,” diye devam etti, “eğer kader onu sizin efendiniz yapmış olmasaydı, ona sokakta rastladığınızda selam verir miydiniz? Tanrı şahittir! Taçta bir keramet var!”</p>

    <p>Bu tonda konuşmaya devam etti ve ağzından öyle sözler döküldü ki, bunları asla bir mektuba emanet edemem. Fakat bu vesileyle Prens, beni hayli dehşete ve korkuya düşüren ve müthiş tehlikeli sonuçları olabilecek bir durumu bana açıkladı. *** Sarayı içindeki aile ilişkileri hakkında şimdiye kadar büyük bir yanılgı içindeymişiz.</p>

    <p>Prens, ona ne kadar karşı çıksam da, mektuba derhal cevap verdi ve yazdıklarının üslubu artık dostça bir uzlaşma umuduna yer bırakmıyordu.</p>

    <p>Siz şimdi merakla Yunanlı genç kıza dair birtakım kesin bilgiler de bekliyorsunuzdur, sevgili O**, ama o konuda size hâlâ tatmin edici açıklamalar veremiyorum. Prens’ten bir şey öğrenmek imkânsız, çünkü onu da sırrına ortak etmiş ve tahminimce, bu sırrı korumaya yeminli. Ancak onun, bizim sandığımız gibi bir Yunanlı <em>olmadığı</em> ortaya çıktı. O bir Alman, hem de çok soylu bir aileden. Kulağıma gelen bir söylentiye göre, annesi çok yüksek bir soyluymuş ve Avrupa’da herkesin dilinde dolaşan bahtsız bir aşkın meyvesi olarak onu dünyaya getirmiş. Bu söylentiye göre, güçlü bir el tarafından yaptırılan gizli takipler nedeniyle, Venedik’e sığınmak zorunda kalmışlar; saklanmasının sebebi buymuş, işte o yüzden de Prens onun oturduğu yeri bir türlü keşfedememiş. Prens’in derin bir saygıyla ondan bahsetmesi ve ona karşı özel bir ihtimam gözetmesi bu tahmini güçlendirmekte.</p>

    <p>Prens ona müthiş bir tutkuyla bağlandı ve bu tutku her geçen gün büyüyor. İlk zamanlar ziyaretler kısa tutuluyordu; ikinci haftada ayrı kaldıkları süre kısaldı; şimdi ise Prens’in oraya gitmediği gün yok. Akşamlar biz onun yüzünü bile göremeden geçip gidiyor; eğer kızla birlikte değilse, o zaman da zihnini yine yalnızca <em>o</em> meşgul ediyor. Tüm varlığı sanki dönüşüme uğramış gibi. Sanki rüyada gibi etrafta dolaşıyor; daha önce ilgi duyduğu ne varsa, şimdi onun biraz olsun dikkatini çekmiyor.</p>

    <p>Bu nereye varacak, sevgili dostum? Gelecek için kaygılanıyorum. Sarayla bağlarını kopartması, efendimin bir tek insanla, Marki Civitella ile kendisini küçük düşürecek bir bağımlılık ilişkisine girmesine neden oldu. Bu Civitella şimdi bizim bütün sırlarımızın ve kaderimizin efendisi. Şimdi olduğu gibi, her zaman bize karşı bu kadar soylu düşünceler taşıyacak mı? Bu iyi ilişki sürekli olacak mı; bir insana, dünyanın en iyisi olsa bile, eline bu kadar büyük bir nüfuz ve güç teslim etmek doğru olur mu?</p>

    <p>Prens’in kız kardeşine yeni bir mektup gönderildi. Sonucu size bir sonraki mektubumda bildirebileceğimi umarım.</p>
    <hr class="bosluk" />

    <p>Kont von O** devam ediyor:</p>

    <p>Fakat bu bir sonraki mektup asla gelmedi. Venedik’ ten yeni bir haber gelene kadar üç ay geçti; bu kesintinin nedeni ileride maalesef açıklığa kavuşacaktı. Dostumun bana yazdığı tüm mektupların gönderilmesi engellenmiş ve gizlenmişti. Sonunda bu yılın aralık ayında aşağıdaki mektubu aldığım anda düştüğüm hayretin derecesini tahmin edebilirsiniz; tamamen iyi bir tesadüf sonucunda (postaya vermesi gereken Biondello ansızın hastalandığı için) mektup elime ulaşmıştı. “Yazmıyorsunuz. Cevap vermiyorsunuz, –ne olur gelin– ah, dostluğun kanatlarını takıp bir an önce gelin. Umudumuz tükendi. Şu ilişikteki kararı okuyun. Bütün umudumuz tükendi.</p>

    <p>Dediklerine göre, Marki’nin yarası ölümcülmüş. Kardinal intikam planları yapıyor, tuttuğu kiralık katiller Prens’i arıyor. Efendim, –ah benim bahtsız efendim!– bu hallere mi düşecekti? O bu korkunç kaderi hiç hak etmedi! Tıpkı alçaklar gibi, katillerden ve alacaklılardan saklanmak zorundayız.</p>

    <p>Size Prens’in sığındığı *** Manastırı’ndan yazıyorum. Şu anda sert bir döşekte yanımda uzanmış uyuyor; ah, bu ölümcül bitkinlik uykusu, bu ona sadece acılarını yeniden duyabilme gücü sağlayacak. Kızın hasta olduğu on gün boyunca Prens’in gözüne uyku girmedi. Otopsi yapılırken oradaydım. Zehirlendiğine dair belirtilere rastlandı. Kızı bugün gömecekler.</p>

    <p>Ah, sevgili O**, kalbim parça parça. Öyle bir sahne yaşadım ki, hafızamdan asla silinmeyecek. Kızın ölüm döşeğinin yanı başında bulundum. Tıpkı bir azize gibi öbür dünyaya göçtü, ölürken son dileği sevdiğini de kendisini cennete götüren yola yöneltmekti. Bizim tüm direncimiz sarsılmıştı, bir tek Prens metanetini korudu, onun ölümünü ondan üç kat fazla acı çekerek hissetmesine rağmen, yine de aşırı dindar kızın son arzusunu yerine getirmeyecek kadar aklının dirayetini korudu.”</p>

    <p>Bu mektubun ilişiğinde aşağıdaki karar yer alıyordu:</p>
    <hr class="bosluk" />

    <p><em>Kız kardeşinden Prens von ***’ya</em></p>

    <p>Cenneti vaad eden yegâne kilise<a class="si-noteref epub-type_noteref" href="#f34" id="ref_f34">34</a>, Prens von ***’yi parlak bir fetihle kendine kazandığına göre, bu fethi sağlamış olan yaşam tarzını devam ettirmesi için gereken maddi imkânları da ondan esirgemeyecektir. Yolunu şaşırmış biri için gözyaşlarımı ve dualarımı esirgemem, ama layık olmayan birisi için de bir bağışta bulunamam.</p>
    <hr class="bosluk" />

    <p class="p-right"><em>Henriette ***</em></p>
    <hr class="bosluk" />

    <p>Derhal bir posta arabası tuttum, gece gündüz yol aldım, üç hafta sonra Venedik’teydim. Acele edişim bir işe yaramadı. Bahtsız birine teselli vermek ve yardımcı olmak için gelmiştim, oysa karşımda benim zayıf desteğime artık ihtiyaç duymayan bahtiyar birini buldum. Yanına vardığımda, F*** hasta yatağındaydı ve konuşacak durumda değildi; elinden aşağıdaki notu alıp bana verdiler. “Geldiğiniz yere dönün, sevgili O**. Prens’in artık size ihtiyacı yok, bana da. Borçları ödendi, Kardinal’le barış sağlandı, Marki iyileşti. Geçen sene kafamızı karıştırıp bizi şaşkına çevirmeyi bilen Ermeni’yi hatırlıyor musunuz? Prens şimdi <em>onun</em> kollarında, beş gündür ilk missasını<a class="si-noteref epub-type_noteref" href="#f35" id="ref_f35">35</a> dinlemekte.”</p>

    <p>Yine de Prens’e ulaşmak için çabaladım, ama reddedildim. Sonunda dostumun yatağının başucunda bu akla hayale sığmayacak hikâyeyi öğrendim.</p>
    <hr class="bosluk" />

    <p class="p-center">İlk bölümün sonu<a class="si-noteref epub-type_noteref" href="#f36" id="ref_f36">36</a></p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f20">
      <a class="si-backref" href="#ref_f20">20</a> <span class="si-footnote-text">. Schiller, Aydınlık Çağı’na gönderme yapıyor. (Y.N.)</span>
    </div>

    <div class="si-footnote html5_aside epub-type_footnote" id="f21">
      <a class="si-backref" href="#ref_f21">21</a> <span class="si-footnote-text">. (Fr.) Filozof prens. (Y.N.)</span>
    </div>

    <div class="si-footnote html5_aside epub-type_footnote" id="f22">
      <a class="si-backref" href="#ref_f22">22</a> <span class="si-footnote-text">. San Marco Meydanı’nın güney cephesinde yer alan, 1586-1640 yılları arasında yapımı tamamlanan yeni yönetim binaları. (Y.N.)</span>
    </div>

    <div class="si-footnote html5_aside epub-type_footnote" id="f23">
      <a class="si-backref" href="#ref_f23">23</a> <span class="si-footnote-text">. <span>Şövalye sınıfına katılma sürecinde, savaşçılık mesleğine hazırlanan bir genç 7-8 yaşlarından sonra babasının yanında paj olarak hizmet etmeye başlar. (Y.N.)</span></span>
    </div>

    <div class="si-footnote html5_aside epub-type_footnote" id="f24">
      <a class="si-backref" href="#ref_f24">24</a> <span class="si-footnote-text">. (Mac.) Osmanlıların “haydut” olarak adlandırdığı, Macar ve Slav piyadeleri. (Y.N.)</span>
    </div>

    <div class="si-footnote html5_aside epub-type_footnote" id="f25">
      <a class="si-backref" href="#ref_f25">25</a> <span class="si-footnote-text">. Venedik’in doğusunda, o dönemlerde adı kötüye çıkmış bir semt. (Y.N.)</span>
    </div>

    <div class="si-footnote html5_aside epub-type_footnote" id="f26">
      <a class="si-backref" href="#ref_f26">26</a> <span class="si-footnote-text">. Yunan mitolojisinde, söyledikleri şarkılarla denizcileri büyüleyip tehlikeye düşüren yarı kuş, yarı kadın yaratık. (Y.N.)</span>
    </div>

    <div class="si-footnote html5_aside epub-type_footnote" id="f27">
      <a class="si-backref" href="#ref_f27">27</a> <span class="si-footnote-text">. * Baron von F***’nin burada ve birinci mektubunun bazı yerlerinde zeki Prense dair ağır yargılarda bulunmaktan çekinmemesini, Prens’i daha yakından tanıma fırsatı bulan herkes benim gibi abartılı bulacak ve bu durumu bu genç eleştirmenin önyargılı zihniyetine atfederek mazur göreceklerdir. (Kont von O**’nun notu)</span>
    </div>

    <div class="si-footnote html5_aside epub-type_footnote" id="f28">
      <a class="si-backref" href="#ref_f28">28</a> <span class="si-footnote-text">. İtalya’da Trentino bölgesinin merkezi. (Y.N.)</span>
    </div>

    <div class="si-footnote html5_aside epub-type_footnote" id="f29">
      <a class="si-backref" href="#ref_f29">29</a> <span class="si-footnote-text">. (Lat.) Onun ne olduğunu ancak ölüme gidenler görürler. Prens burada Tacitus’un <em>Germania</em> adlı eserinde, Germen halklarınının okyanus ve deniz tanrısı Njörd’den bahsederken kullandığı bir deyişi alıntılıyor. (Y.N.)</span>
    </div>

    <div class="si-footnote html5_aside epub-type_footnote" id="f30">
      <a class="si-backref" href="#ref_f30">30</a> <span class="si-footnote-text">. 30,48 santime denk düşen bir uzunluk ölçüsü. (Y.N.)</span>
    </div>

    <div class="si-footnote html5_aside epub-type_footnote" id="f31">
      <a class="si-backref" href="#ref_f31">31</a> <span class="si-footnote-text">. Lodovico Ariosto: XVI. yüzyılda yaşamış ünlü İtalyan şairi. (Y.N.)</span>
    </div>

    <div class="si-footnote html5_aside epub-type_footnote" id="f32">
      <a class="si-backref" href="#ref_f32">32</a> <span class="si-footnote-text">. Torquato Tasso: XVI. yüzyılda yaşamış en ünlü İtalyan şairi. (Y.N.)</span>
    </div>

    <div class="si-footnote html5_aside epub-type_footnote" id="f33">
      <a class="si-backref" href="#ref_f33">33</a> <span class="si-footnote-text">. (Fr.) <em>Pharaon</em>. XVII. yüzyılda Versailles Sarayı’nda oynanan bir iskambil oyunu. (Y.N.)</span>
    </div>

    <div class="si-footnote html5_aside epub-type_footnote" id="f34">
      <a class="si-backref" href="#ref_f34">34</a> <span class="si-footnote-text">. Roma Katolik Kilisesi kendini bu şekilde tanımlamaktadır. (Y.N.)</span>
    </div>

    <div class="si-footnote html5_aside epub-type_footnote" id="f35">
      <a class="si-backref" href="#ref_f35">35</a> <span class="si-footnote-text">. Beş bölümden oluşan, duaların yalnızca rahip tarafından okunduğu ya da bestelenmiş tarzları olan, Katolik Kilisesi’ne özgü en önemli ayin müziği. (Y.N.)</span>
    </div>

    <div class="si-footnote html5_aside epub-type_footnote" id="f36">
      <a class="si-backref" href="#ref_f36">36</a> <span class="si-footnote-text">. Schiller ikinci bir bölüm kaleme almamıştır. Yazar bu tek romanını tamamlanmadan bırakmıştır. (Y.N.)</span>
    </div>
  </div>
</body>
</html>
