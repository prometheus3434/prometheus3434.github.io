<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Hayaletgören</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik">Birinci kitap</h1>

    <p>Anlatacağım öykü birçoklarına inanılmaz gelecekse de, olayların büyük bir kısmına bizzat gözlerimle şahit oldum. Bu anlatacaklarım, belli bir siyasi vakadan haberdar olan az sayıdaki kişiye –o da eğer bu sayfalar yayımlandığında hâlâ hayattalarsa– memnun olacakları bir açıklama getirecektir; böyle bir anahtar olmasa bile, diğer okurlarca da insan aklının kandırılma ve yolunu şaşırma öyküsüne bir katkı olarak muhtemelen önemli bulunacaktır. Kötülüğün tasarlamaya ve uygulamaya kalkıştığı <em>amacın cüretkârlığı</em> ve bu amaca varmayı güvenceye almak için başvurduğu <em>araçların</em> tuhaflığı karşısında insan iki kere hayrete düşecektir. Kalemimi yalın ve güçlü bir hakikat duygusu yönlendirecektir; çünkü bu sayfalar dünyaya sunulduğunda ben artık hayatta olmayacağım ve bu anlattıklarımdan dolayı ne bir şey kazanacak ne de kaybedeceğim.</p>

    <p>Kurland’a dönüş yolculuğumda, 17** yılının karnaval zamanı Prens von **’yi Venedik’te ziyaret etmiştim. Kendisiyle **’nin savaş hizmetinde tanışmıştık ve barışın kesintiye uğrattığı bir dostluğu burada tazeliyorduk. Ayrıca ben bu kentin ilgi çekici taraflarını görmek istediğimden, Prens de **’ye geri dönmek için senetleri beklediğinden, beni bu zamanı kendisiyle birlikte geçirmem ve yola çıkışımı ertelemem konusunda kolayca ikna etti. Venedik’te kaldığımız süre boyunca birbirimizden ayrılmayacağımıza dair anlaştık, üstelik Prens bana “Mori”deki dairesinde kalmamı teklif etme nezaketini de gösterdi.</p>

    <p>Prens burada kimliğini büyük bir dikkatle gizleyerek yaşıyordu, çünkü kendi hayatını yaşamak istiyordu, ayrıca kendisine tahsis edilen kısıtlı gelir kaynaklarıyla, soyluluk unvanının düzeyini ayakta tutması zaten imkânsızdı. Bütün maiyeti, ağızlarının sıkılığına son derece güvendiği iki asilzadenin yanı sıra birkaç sadık hizmetkârdan ibaretti. Gösterişten kaçınması tutumluluktan ziyade yaradılışından kaynaklanıyordu. Eğlencelerden kaçıyordu; daha otuz beşinde, bu şehvet yuvası kentin bütün cazibelerine karşı direnmişti. Cinsi latiflere şimdiye kadar ilgisiz kalmıştı. Mizacına, derin bir ciddiyet ve hayalperestliğe varan bir melankoli hâkimdi. Eğilimlerinde sakin ama aşırılığa kaçacak kadar ısrarlı, seçimlerinde yavaş ve çekingendi; bağlılığı ise sıcak ve ebediydi. Gürültülü bir insan kalabalığının ortasında yalnız başına yürürdü; kendi hayal dünyasına kapanmış bir halde, çoğu zaman gerçek dünyada bir yabancı gibiydi. Hiç de zayıf biri olmamasına rağmen, başkalarının hüküm ve etkisi altında kalmaya onun kadar yatkın biri daha bulunamazdı. Onu bir kez kazandınız mı, artık sarsılmaz ve güvenilir biri olurdu; farkına vardığı bir önyargıyı yenmek için büyük bir cesaret gösterir, bir başka önyargı içinse canını verebilirdi.</p>

    <p>Hanedanının üçüncü sıradaki prensi olarak ülkenin başına geçme ihtimali yoktu. İçinde yükselme hırsı hiç uyanmamış, tutkuları başka tarafa yönelmişti. Bir başkasının iradesine bağımlı olmamanın memnuniyeti içinde, başkaları üzerinde hâkimiyet kurmaya da heves etmiyordu: Tüm dilekleri özel hayatının huzurlu özgürlüğü ve zeki bir çevrenin hazzı ile sınırlıydı. Çok okurdu, ama seçici davranmazdı; ihmal edilmiş olan eğitimi ve erken yaşta girdiği savaş hizmetleri, aklının olgunlaşmasına fırsat vermemişti. Sonradan edindiği bütün bilgiler ondaki kavram karmaşasını artırmaktan başka bir işe yaramadı, çünkü bunlar sağlam bir temele dayanmıyordu.</p>

    <p>Prens Protestan’dı, bütün ailesi gibi, Protestanlığı doğuştandı, araştırıp inceleyerek edinilmemişti, yaşamının bir döneminde dinine körü körüne bağlı biri olmuşsa da, üzerinde hiç araştırma yapmamıştı. Bildiğim kadarıyla, hiçbir zaman farmason olmadı.</p>

    <p>Bir akşam, her zamanki gibi kendimizi tamamen gizleyen bir maske takıp kalabalığa karışmadan San Marco Meydanı’nda dolaşırken –saat geç olmaya başlamış ve kalabalık dağılmıştı– Prens maskeli birinin her yerde bizi izlediğini fark etti. Maskeli adam, bir Ermeni’ydi<a class="si-noteref epub-type_noteref" href="#f1" id="ref_f1">1</a> ve tek başına yürüyordu. Adımlarımızı hızlandırdık ve yolumuzu birçok kez değiştirerek onu şaşırtmaya uğraştık ama boşuna, maskeli adam sürekli peşimizdeydi. “Burada bir aşk macerasına karışmadınız, değil mi?” dedi sonunda Prens bana dönerek, “Venedikli kocalar tehlikelidir,” diye ekledi. “Bir tek kadınla bile ilişkim yok,” diye cevap verdim. Prens, “Şurada oturalım ve Almanca konuşalım,” diyerek sözlerine devam etti. “Sanırım bizi birisiyle karıştırıyorlar.” Taştan bir bankın üzerine oturup maskeli adamın önümüzden geçip gitmesini bekledik. Fakat o doğrudan yanımıza geldi ve Prens’in hemen yanına oturdu. Prens saatini çıkarttı ve ayağa kalkarak bana doğru dönüp Fransızca yüksek sesle: “Saat dokuzu geçti. Hadi gelin. Bizi “Louvre’da beklediklerini unutmuşuz,” dedi. Bunu sırf maskeli adama izimizi kaybettirmek için söylemişti. “<em>Saat dokuz</em>,” diye tekrarladı maskeli aynı dilde, ağır ağır vurgulayarak. “Kutlayın kendinizi, Prens.” (O arada ona gerçek adıyla hitap etmişti.) “<em>Saat tam dokuzda öldü.</em>” Bunları söyleyerek ayağa kalktı ve oradan uzaklaştı.</p>

    <p>Şaşkın bir halde birbirimize bakakaldık. “Kim ölmüş?” dedi Prens uzun bir sessizlikten sonra. “Haydi peşinden gidelim,” dedim, “ve bir açıklama isteyelim.” San Marco Meydanı’nın her köşesini karış karış aradık; maskeli adamdan eser yoktu. Hoşnutsuz bir halde, kaldığımız otele döndük. Prens yol boyunca benimle tek bir kelime konuşmadı, yolun kenarından yalnız başına yürüdü, bana sonradan da itiraf ettiği üzere, içinde şiddetli bir çatışma yaşıyordu.</p>

    <p>Eve vardığımızda, tekrar konuşmaya başladı. “Doğrusu bu çok gülünç,” dedi, “çılgının biri gelip iki kelimeyle insanın huzurunu kaçırabiliyor.” Birbirimize iyi geceler diledik; odama girer girmez, yazı tahtasına bu olayın geçtiği günü ve saati kaydettim. Günlerden perşembeydi.</p>

    <p>Ertesi akşam Prens bana şöyle dedi: “Haydi San Marco Meydanı’nda bir gezinti yapalım ve bizim esrarengiz Ermeni’yi bulalım mı? Bu komedinin nereye varacağını merak ediyorum.” Önerisini kabul ettim. Saat on bire kadar meydanda vakit geçirdiysek de, Ermeni’yi hiçbir yerde göremedik. Aynı gezintiyi üst üste dört gece tekrarladık, yine de bir sonuç alamadık.</p>

    <p>Altıncı akşam otelimizden çıkarken –gayri ihtiyari mi, yoksa bile bile mi olduğunu artık hatırlamıyorum– hizmetkârlara bizi arayan olursa nerede bulabileceğini bildirmek geldi aklıma. Prens tedbirliliğimi fark etti ve gülümseyen bir yüz ifadesiyle bu davranışımı övdü. San Marco Meydanı’na vardığımızda büyük bir izdiham yaşanıyordu. Henüz otuz adım bile atmamışken, o Ermeni’yi fark ettim, hızlı adımlarla kalabalığın arasından kendine yol açmaya çalışıyor ve sanki gözleriyle birini arıyordu. Biz tam ona yetişmek üzereyken, Prens’in maiyetinden Baron von F** nefes nefese bize doğru koşup geldi ve Prens’e bir mektup getirdi. “Üzerinde siyah mühür var,” dedi. “Acil olabileceğini düşündük.” Bunu duyunca yıldırım çarpmışa döndüm. Prens bir sokak lambasına yaklaşıp okumaya başladı. “Kuzenim ölmüş,” diye haykırdı. “<em>Ne zaman?</em>” diyerek telaşla sözünü kestim. Mektuba bir kez daha baktı. “Geçen perşembe. Akşam saat dokuzda.”</p>

    <p>O şaşkınlığı üstümüzden atamadan, Ermeni’yi aramızda bulduk. “Burada sizin kim olduğunuzu öğrendiler, saygıdeğer bayım,” dedi Prens’e. “Derhal Mori’ye dönün. Karşınızda senato temsilcilerini bulacaksınız. Size sunulacak olan onuru kabul etmekte tereddüt etmeyin. Baron von F** senetlerinizin geldiğini size söylemeyi unuttu,” diyerek kalabalığın arasına karıştı.</p>

    <p>Hızla otelimize döndük. Her şey Ermeni’nin haber verdiği gibi oldu. Cumhuriyet’in üç asilzadesi, Prens’i selamlamak ve onu büyük bir törenle Meclis’e götürmek üzere hazır bekliyordu, orada kentin yüksek soyluları tarafından karşılanacaktı. Prens bana uyanık kalıp onu beklememi kısa bir işaretle belli edecek vakti ancak buldu.</p>

    <p>Prens gece saat on bire doğru döndü. Ciddi ve düşünceli bir halde odaya girdi, hizmetkârları gönderdikten sonra elimi tuttu. Bana dönerek Hamlet’in sözleriyle: “Kontum,” dedi, “öyle şeyler vardır ki, yerde ve gökte, göremez felsefelerimiz onları rüyasında bile.”<a class="si-noteref epub-type_noteref" href="#f2" id="ref_f2">2</a></p>

    <p>“Saygıdeğer bayım,” diye cevap verdim, “büyük bir umut kazanmış olarak yatağa gireceğinizi unutmuş gibi görünüyorsunuz.” (Ölen kişi, ülkenin başındaki ***’nin biricik oğlu, veliaht prensti. Yaşlı ve hasta hükümdarın, yerine geçecek bir oğul sahibi olma ümidi de yoktu. Bizim Prens’in amcası –keza onun da vârisi ve oğlu olma ihtimali yoktu– şimdi onunla taht arasındaki tek kişiydi. Bu durum ileride söz konusu olacağı için şimdiden bahsediyorum.)</p>

    <p>“Bunu bana hatırlatmayın,” dedi Prens. “Eğer bir taç kazanmış olsaydım, şimdi bu ufak ayrıntıyı düşünmek yerine, yapacak çok daha fazla işim olurdu. Eğer Ermeni’nin bu olanları bilmesi bir rastlantı değilse...”</p>

    <p>“Bu nasıl olabilir ki, Prens?” diyerek sözünü kestim.</p>

    <p>“Bütün hükümdarlık umutlarımı bir rahip cüppesine değişirim.”</p>

    <p>Ertesi akşam her zamankinden daha erken San Marco Meydanı’ndaydık. Birdenbire bastıran yağmur yüzünden, kâğıt oynanan bir kafeye girdik. Prens bir İspanyol’ un sandalyesinin arkasında durup oyunu izlemeye başladı. Bense yan odaya geçmiş, gazete okumaya koyulmuştum. Bir süre sonra gürültüler duydum. Prens gelmeden önce sürekli kaybeden İspanyol, şimdi her elde kazanıyordu. Oyunun gidişatı göze batacak kadar değişmişti, talihinin dönmesiyle cesareti artan oyuncunun kasayı boşaltma tehlikesi vardı. Kasayı tutan Venedikli, Prens’e küstah bir tonda şansı döndürdüğünü ve masadan uzaklaşmasını söyledi. Prens onu soğuk bir bakışla süzerek olduğu yerde kaldı; Venedikli hakaretini Fransızca olarak tekrarlamasına rağmen Prens istifini bozmadı. Venedikli, Prens’in her iki dili de bilmediğini düşündü ve aşağılamayla dolu bir gülüşle diğerlerine dönüp, “Beyler, söyler misiniz, bu Balordo’ya<a class="si-noteref epub-type_noteref" href="#f3" id="ref_f3">3</a> meramımı nasıl anlatmalıyım?” Bunları söyleyerek ayağa kalktı ve Prens’i kolundan tutmaya yeltendi; o anda Prens’in sabrı taştı ve Venedikli’yi güçlü elleriyle kavradığı gibi sert bir hareketle yere fırlattı. Bütün mekân hareketlendi. Gürültü üzerine ben de içeriye daldım, gayri ihtiyari Prens’e adıyla seslendim. “Kendinizi kollayın, Prens,” diye düşüncesizce sözlerime devam ettim, “şu anda Venedik’teyiz.” Prens’in adı duyulunca herkesin sesi soluğu kesildi, derken mırıldanmalar başladı ve durum bana biraz tehlikeli göründü. Orada bulunan tüm İtalyanlar kalabalık bir grup oluşturarak yan tarafa dizildiler. Herkes bir bir salonu terk etti, sonunda İspanyol ve birkaç Fransız’la baş başa kaldık. “Saygıdeğer bayım, kenti hemen terk etmezseniz, işiniz bitik,” dedi İspanyol. “Bu kadar sert davrandığınız Venedikli zengin ve nüfuzlu biridir, sizi öbür dünyaya göndermesi ona sadece elli duka altınına mal olur.” İspanyol, Prens’in güvenliği için nöbetçi çağırmayı ve eve kadar bizzat bize eşlik etmeyi teklif etti. Aynı teklifi Fransızlar da yaptılar. Biz hâlâ durmuş ne yapacağımızı düşünürken, kapı açıldı ve Devlet Engizisyonu’ndan birkaç görevli içeriye girdi. Bize gösterdikleri hükümet emrine göre kendilerini derhal takip etmemiz gerekiyordu. Çok sayıda muhafız eşliğinde bizi kanala kadar götürdüler. Burada bizi bekleyen gondola binmek zorundaydık. İnmeden önce gözlerimizi bağladılar. Bizi büyük bir taş merdivenden yukarıya çıkarttıktan sonra, uzun ve dolambaçlı bir dehlizden geçirdiler, ayaklarımızın altında yankılanan seslerden çıkarttığım kadarıyla aşağısı mahzendi. Sonunda bir başka merdivene ulaştık, yirmi altı basamakla aşağıya indik. Merdivenler bir salona açıldı, burada gözlerimizdeki bağları çözdüler. Kendimizi bir grup vakur, yaşlı adamın ortasında bulduk, hepsi siyahlar giymişti, salonun her tarafı siyah örtülerle kaplanmış ve çok az aydınlatılmıştı. Toplananların hepsi de ölüm sessizliği içindeydi, bu da dehşet verici bir etki yaratıyordu. Engizisyon’un başı olduğunu tahmin ettiğim bu ihtiyarlardan biri, Prens’e doğru yaklaştı ve Venedikli oraya getirilirken, yüzünde ciddi bir ifadeyle sordu:</p>

    <p>“Bu adamı size kafede hakaret eden kişi olarak teşhis ediyor musunuz?”</p>

    <p>“Evet,” diye cevapladı Prens.</p>

    <p>Bunun üzerine tutukluya döndü: “Bu şahıs sizin bu akşam öldürtmek istediğiniz kişi mi?”</p>

    <p>Tutuklu, “Evet,” cevabı verdi.</p>

    <p>Ansızın halka aralandı ve dehşet içinde Venedikli’nin başının gövdesinden ayrıldığını gördük. “Bu tarziye sizi tatmin etti mi?” diye sordu Engizisyoncu. Prens muhafızlarının kollarında baygın yatıyordu. “Şimdi gidin,” diye korkunç bir sesle, bana doğru dönerek, sözlerine devam etti. “Ve bundan böyle Venedik’teki adalet konusunda bu kadar acele hüküm vermeyin.”</p>

    <p>Adaletin elini hızla harekete geçirip bizi kesin bir ölümden çekip kurtaran gizli dostun kim olduğunu öğrenemedik. Dehşetten kasılmış bir halde otelimize döndük. Vakit gece yarısını geçmişti. Oda hizmetkârı von Z** bizi sabırsızca merdivende bekliyordu.</p>

    <p>“Birini yolladığınız ne iyi oldu!” dedi Prens’e, bir yandan da bize ışık tutuyordu. “Baron von F**’nin San Marco Meydanı’ndan getirdiği haber dolayısıyla hayatınızdan endişe etmiştik.”</p>

    <p>“Ben mi yollamışım? Ne zaman? Bundan hiç haberim yok.”</p>

    <p>“Bu akşam saat sekizden sonra. Bugün eve daha geç gelebileceğinizi ve merak etmememizi söylemişsiniz.”</p>

    <p>O anda Prens bana baktı. “Acaba benden habersiz siz mi böyle tedbirli davrandınız?”</p>

    <p>Benim hiçbir şeyden haberim yoktu.</p>

    <p>“Mutlaka böyle olmuştur, Prens cenapları,” dedi oda hizmetkârı, “inandırıcı olması için gönderdiğiniz saatiniz işte burada.” Prens saatinin bulunduğu cebine elini attı. Saat gerçekten de yerinde yoktu. Prens saatini tanıdı ve, “Bunu kim getirdi?” diye sordu dehşetle.</p>

    <p>“Maskeli, tanımadığımız bir adam, Ermeni kıyafetine bürünmüş, zaten hemen uzaklaştı.”</p>

    <p>Durup birbirimize baktık. “Buna ne diyorsunuz?” dedi sonunda Prens, uzun bir suskunluktan sonra. “Demek ki Venedik’te bana gizlice gözcülük eden biri var.”</p>

    <p>O gecenin dehşet verici olayları yüzünden Prens’in ateşi yükselmişti, sekiz gün boyunca odasından çıkmadı. Bu zaman süresince otelimiz, Prens’in ortaya çıkan konumunun yarattığı çekimle yerli ve yabancı birçok ziyaretçinin akınına uğradı. Herkes ona hizmet etmek için birbiriyle yarışıyor, kendince onun gözüne girmeye çalışıyordu. Engizisyon’da geçen olaydan artık söz edilmiyordu. ** Sarayı Prens’in yola çıkışını daha da ertelemek istediğinden, Venedik’teki bazı sarraflar ona bol miktarda ödeme yapmak üzere talimat aldılar. Böylece Prens, istemeyerek de olsa, İtalya’da kalış süresini uzatmak zorunda kalmıştı ve ben de onun ricası üzerine yola çıkışımı ertelemeye karar verdim.</p>

    <p>Prens odasından dışarı çıkacak kadar iyileşir iyileşmez, doktor kendisine hava değişikliği için Brenta Nehri’nde dolaşmasını önerdi. Hava açıktı ve öneri kabul edildi. Tam biz gondola binmek üzereyken Prens, içinde önemli evrakların bulunduğu küçük kasanın anahtarının yanında olmadığını fark etti. Derhal aramak için geriye döndük. Prens kasayı evvelki gün kilitlediğinden kesinlikle emindi ve o zamandan beri odasından çıkmamıştı. Fakat tüm aramalar boşunaydı, daha fazla zaman kaybetmemek için aramayı bıraktık. Kimseden kuşku duymayacak kadar yüksek ruhlu olan Prens, anahtarın kaybolduğu sonucuna vararak artık bu konudan söz etmememizi rica etti.</p>

    <p>Gezi çok keyifli geçiyordu. Nehrin her kıvrılışında ihtişamın ve güzelliğin daha da arttığı pitoresk bir manzara –şubatın ortasında adeta bir mayıs günü gibi açık bir gökyüzü– Brenta’nın her iki kıyısını da bezeyen sayısız göz alıcı bahçe ve zarif köy evi, arkamızda ise suyun içinden yükselen yüzlerce kulesi ve gemi direkleriyle muhteşem Venedik, işte bütün bunlar bize dünyanın en şahane seyirliğini sunmaktaydı. Kendimizi tamamen bu güzel doğanın büyüsüne kaptırdık, keyfimiz son derece yerindeydi, Prens bile ciddiyetini üzerinden atmış, neşeli şakalar yapmakta bizimle yarışıyordu. Şehirden birkaç İtalyan mili uzakta karaya çıktığımızda, karşıdan neşeli bir müzik sesi duyuluyordu. Müzik sesi, o sırada yıllık panayırın düzenlendiği küçük bir köyden geliyordu; burası her kesimden insan kalabalığıyla doluydu. Genç kız ve erkeklerden oluşan bir kumpanya, tiyatro kostümleri içinde pantomim yaparak bizi karşıladı. Yaratıcı bir gösteriydi, hafiflik ve zarafet hareketlere ruh veriyordu. Dansın finali yapılırken, kraliçeyi canlandıran başdansçı birdenbire sanki görünmez bir kol tarafından yakalanmış gibi durdu. Onunla birlikte hepsi hareketsiz kaldı. Müzik sustu. Topluluktaki herkesin soluğu kesilmiş gibiydi, dansçı kız gözünü yere dikmiş, sanki donmuş gibi orada öylece duruyordu. Birden büyük bir coşku içinde havaya sıçradı, gözlerinde çılgın bir ifadeyle etrafına bakındı. “Aramızda bir kral var,” diye haykırdı, başından tacı çıkartıp Prens’in ayaklarının dibine koydu. Orada bulunan herkes bakışlarını Prens’e yöneltti; oyuncu kızın coşku dolu ciddiyeti öylesine aldatıcıydı ki, uzun süre kimse bu farsın bir anlamı olup olmadığı hakkında karar veremedi. Herkesin topluca el çırparak alkış tutması bu sessizliğe bir son verdi. Gözlerimi Prens’e çevirdim. Hayli şaşırdığını ve izleyicilerin meraklı bakışlarından kurtulmaya çalıştığını fark ettim. Bu çocuklara para atıp aceleyle kalabalığın arasından sıyrılmaya çalıştı.</p>

    <p>Birkaç adım atmıştık ki, yaşı ilerlemiş çıplak ayaklı bir keşiş halkın arasından kendine yer açarak Prens’in yolunu kesti. “Bayım,” dedi keşiş, “Meryem Ana’yı zenginliğinden nasiplendir, onun dualarına ihtiyacın olacak.” Bunları öyle bir ses tonuyla söyledi ki, ne yapacağımızı bilemez bir halde kalakaldık. O ise kalabalıkla sürüklenerek bizden uzaklaştı.</p>

    <p>Bu arada grubumuz kalabalıklaşmıştı. Prens’in daha önce Nice’te tanıştığı bir İngiliz lordu, Livornolu birkaç tüccar, bir Alman piskoposluk müşaviri, birkaç kadınla birlikte bir Fransız <em>abbé</em><a class="si-noteref epub-type_noteref" href="#f4" id="ref_f4">4</a> ve bir Rus subay bize eşlik ediyorlardı. Rus subayın fizyonomisinde bizim dikkatimizi üzerine çeken müthiş yadırgatıcı bir şey vardı. Hayatım boyunca <em>bir</em> insan yüzünde bu kadar çok <em>çizgi</em> ile bu denli <em>karakter</em> yoksunluğunu, böylesine çekici bir iyiniyet ile bu kadar itici bir donukluğu bir arada hiç görmemiştim. Sanki tüm tutkular bu yüze kazınmış ve sonra çekip gitmişti. Geriye bir tek, tam bir insan sarrafının sessiz ve delip geçen bakışları kalmıştı, o kadar ki göz göze geldiği herkesi ürkütüyordu. Bu tuhaf adam bizi uzaktan izliyordu, görünüşe bakılırsa o sırada olan her şeye katılmasa da ilgi gösteriyordu.</p>

    <p>Piyango çekilen bir satış kulübesinin önünde durduk. Kadınlar para koydular, biz de onlar gibi yaptık; Prens de çekilişe katıldı ve bir enfiye kutusu kazandı. Kapağını açtığında, beti benzi atmış bir halde irkildiğini fark ettim. Anahtar içindeydi.</p>

    <p>“Bu ne demek oluyor?” dedi Prens bana, bir an baş başa kaldığımızda. “Üstün bir kuvvet beni izliyor. Her şeyi bilen bir güç çevremde dolaşıyor. Kendisinden kaçamadığım görünmez bir varlık attığım her adımı gözetliyor. Ermeni’yi mutlaka arayıp bulmalı ve ondan aydınlatıcı bilgi edinmeliyim.”</p>

    <p>Güneş batmak üzereyken, akşam yemeğinin sunulduğu sefa köşküne vardık. Prens’in adının duyulmasıyla, bize eşlik edenlerin sayısı on altı kişiye çıkmıştı. Daha önce bahsedilenlerin dışında, Roma’dan bir virtüöz, birkaç İsviçreli ve üzerinde üniforma taşıyan, kendini yüzbaşı olarak tanıtan Palermolu bir serüvenci<a class="si-noteref epub-type_noteref" href="#f5" id="ref_f5">5</a> de bize katılmışlardı. Bütün akşamı burada geçirip eve dönüş yolunda meşalelerin yakılmasına karar verildi. Masadaki sohbet hararetliydi; Prens anahtarla ilgili olayı anlatmaktan kendini alamadı, bu herkeste büyük bir hayret uyandırdı. Bu konu üzerinde kıyasıya tartışıldı. Gruptakilerin çoğu, fazla üzerinde durmadan, bu sihir sanatlarının aslında bir gözbağcılıktan ibaret olduğunu ileri sürüyorlardı; çok şarap içmiş olan <em>abbé</em> bütün ruhlar âlemine meydan okuyor; İngiliz, Tanrı’yla alay ediyor; müzisyen şeytana haç çıkartıyordu. Prens’in de aralarında olduğu çok az kişi ise, insanın bu konularda yargıda bulunmaktan sakınması gerektiği fikrindeydi; o sırada kadınlarla sohbet etmekte olan Rus subay ise, bütün bu konuşmaları umursamıyor gibiydi. Tartışmanın hararetinde Sicilyalı’nın dışarıya çıktığı fark edilmemişti. Yarım saat kadar geçtikten sonra, bir paltoya bürünmüş halde tekrar geriye geldi, Fransız’ın sandalyesinin arkasında durdu. “Biraz önce büyük bir cesaret göstererek bütün ruhlarla boy ölçüşebileceğinizi söylediniz, bunu <em>biri</em> ile denemeye ne dersiniz?”</p>

    <p>“Kabul!” dedi <em>abbé</em>, “Eğer siz onlardan birini karşıma çıkarma işini üstlenmeye hazırsanız.”</p>

    <p>“Bunu yapacağım,” diye cevapladı Sicilyalı (bize doğru dönerek), “bu baylar ve bayanlar bizi yalnız bırakır bırakmaz.”</p>

    <p>“Nedenmiş o?” diye bağırdı İngiliz. “Yürekli bir hayalet neşeli bir topluluktan korkmaz.”</p>

    <p>“Bunun nasıl sonuçlanacağına dair bir güvence veremem,” dedi Sicilyalı.</p>

    <p>“Aman Tanrım! Olamaz!” diye kadınlar masada bağrışarak korkuyla sandalyelerinden fırladılar.</p>

    <p>“Hayaletiniz gelsin bakalım,” dedi <em>abbé</em> diklenerek, “ama burada keskin kılıçların olduğu konusunda onu önceden uyarın.” (Bu arada konukların birinden kılıcını vermesini rica etti.)</p>

    <p>“Siz nasıl isterseniz öyle davranın,” diye soğuk bir cevap verdi Sicilyalı, “tabii daha sonra hâlâ buna hevesiniz kalırsa.” Burada Prens’e doğru döndü. “Saygıdeğer bayım,” dedi, “Anahtarınızın bir yabancının eline geçtiğini iddia ediyorsunuz. Acaba kim olduğunu tahmin edebiliyor musunuz?”</p>

    <p>“Hayır.”</p>

    <p>“Kuşkulandığınız hiç kimse yok mu?”</p>

    <p>“Doğrusu düşündüğüm biri vardı...”</p>

    <p>“Eğer karşınızda görseydiniz, o kişiyi tanır mıydınız?”</p>

    <p>“Hiç kuşkusuz.”</p>

    <p>O anda Sicilyalı paltosunu açtı ve altından bir ayna çıkartıp Prens’in gözünün önüne tuttu.</p>

    <p>“Bu mu?”</p>

    <p>Prens dehşetle geriledi.</p>

    <p>“Ne gördünüz?” diye sordum.</p>

    <p>“Ermeni’yi.”</p>

    <p>Sicilyalı aynayı tekrar paltosunun altına gizledi. “Gördüğünüz, düşündüğünüz kişi miydi?” diye topluluktakiler Prens’e sordular.</p>

    <p>“Ta kendisi.”</p>

    <p>O anda herkesin suratı değişti, gülmeyi kestiler. Tüm gözler merak içinde Sicilyalı’ya takılı kaldı.</p>

    <p>“Mösyö l’Abbé, iş ciddileşiyor,” dedi İngiliz, “yerinizde olsam, geri çekilmeyi hesaba katardım.”</p>

    <p>“Herifin içine şeytan kaçmış,” diye bağırdı Fransız ve evden fırladı gitti, kadınlar çığlıklar atarak salonu terk ettiler, virtüöz de onların peşinden; Alman piskoposluk müşaviri bir koltukta horluyor, Rus ise her zamanki gibi aldırışsızca oturmaya devam ediyordu.</p>

    <p>“Belki de büyük konuşanlarla alay etmek istediniz,” diyerek tekrar söze başladı Prens, herkes dışarı çıktıktan sonra, “Yoksa bize verdiğiniz sözü yerine getirmeye niyetli misiniz?” dedi.</p>

    <p>“Haklısınız,” dedi Sicilyalı. “<em>Abbé</em> ile konuşurken ciddi değildim, o ödleğin sözüme güvenmeyeceğini gayet iyi bildiğimden ona böyle bir teklifte bulundum. Ama aslında mesele şakaya gelmeyecek kadar ciddi.”</p>

    <p>“O halde meseleye hâkim olduğunuzu kabul ediyorsunuz?”</p>

    <p>Büyücü uzun bir süre sustu, Prens’i dikkatle süzüyor gibiydi.</p>

    <p>“Evet,” diye cevap verdi sonunda.</p>

    <p>Prens’in merakı çoktan son haddine varmıştı. Ruhlar âlemiyle ilişkiye girmek, en büyük hayaliydi; Ermeni’nin o ilk göründüğü andan itibaren, az çok olgunlaşmış aklının uzun zamandır kendinden uzakta tuttuğu tüm fikirler yeniden hortladı. Sicilyalı ile bir kenara çekildi, onunla hararetli hararetli konuştuğunu duyuyordum.</p>

    <p>“Şu anda karşınızdaki adam,” diye devam etti Prens, “bu önemli konunun açıklığa kavuşturulması için sabırsızlıktan yanıp tutuşmakta. Burada, benim kuşkumu giderecek ve gözlerimin önündeki perdeyi kaldıracak olan kişileri benim velinimetim, benim en yakın dostum olarak kucaklayacağım. Benim için böyle büyük bir hizmette bulunmayı ister misiniz?</p>

    <p>“Benden ne talep ediyorsunuz?” dedi büyücü düşünceli bir tavırla.</p>

    <p>“Şimdilik sanatınızla ilgili bir örnek yeter. Bana bir hayalet gösterin.”</p>

    <p>“Bu ne işe yarayacak?”</p>

    <p>“Böylece beni daha yakından tanıyıp daha ileri seviyedeki bir derse layık olup olmadığıma hüküm verebilirsiniz.”</p>

    <p>“Size herkesten çok değer veriyorum, saygıdeğer Prens. Sizin henüz farkında olmadığınız, yüzünüzdeki gizli bir güç ilk görüşte beni size bağladı. Siz zannettiğinizden daha kudretlisiniz. Benim bütün gücüm sınırsızca sizin emrinizdedir, ancak...”</p>

    <p>“O halde, bana bir hayalet gösterin.”</p>

    <p>“Fakat ilk önce bu talebinizin sırf basit bir meraktan kaynaklanmadığından emin olmam gerekir. Görünmez kuvvetler bir ölçüye kadar benim irademe bağlıysa da, kutsal sırların kutsiyetini bozmamak, yani gücümü kötüye kullanmamak koşuluyla.”</p>

    <p>“Niyetim tamamen saftır. Ben hakikati istiyorum.”</p>

    <p>O anda bulundukları yerden uzaklaşarak ilerideki bir pencereye yaklaştılar, artık ne konuştuklarını duyamıyordum. Bu konuşmayı benimle aynı şekilde dinlemiş olan İngiliz beni kenara çekti.</p>

    <p>“Prensiniz asil ruhlu bir adam. Bir sahtekârla ilişkiye girmesine üzülüyorum.”</p>

    <p>“Belli olmaz,” dedim, “onun bu işten nasıl sıyrılacağına bağlı.”</p>

    <p>“Biliyor musunuz?” dedi İngiliz, “Şu anda o sefil herif önemsenmek istiyor. Paranın sesini duyuncaya kadar sanatını ortaya sermeyecek. Burada dokuz kişiyiz. Aramızda para toplayalım ve yüksek bir miktar ile onu heveslendirelim. O bozguna uğrar, Prens’inizin de gözleri açılır.</p>

    <p>“Bence tamam.”</p>

    <p>İngiliz tabağa altı guinea attı ve sırayla toplamaya başladı. Herkes birkaç louis verdi; önerimiz özellikle Rus’u olağanüstü ilgilendirmiş gibi görünüyordu, tabağa yüz duka değerinde bir banknot bıraktı; İngiliz bu savurganlığa çok şaşırdı. Toplanan parayı Prens’e götürdük. “Lütfen,” dedi İngiliz, “bu beye bizim adımıza ricada bulunarak sanatının bir örneğini izlememize izin vermesini ve minnettarlığımızın bu ufak kanıtını da kabul etmesini sağlayınız. “Prens içine değerli bir yüzük koyarak tabağı Sicilyalı’ya uzattı. O ise birkaç saniye durup düşündü. “Sayın baylar ve velinimetlerim,” diyerek söze başladı, “bu yüce ruhluluk beni utandırdı. Beni tam olarak tanımadığınız belli oluyor ama ben gene de talebinize karşılık vereceğim. Dileğiniz yerine getirilecektir” (bir yandan da çanı çalıyordu.) “Şahsım adına hakkım olmayan bu altınları izninizle yolumuzun üzerindeki Benedikten manastırına hayır işleri için bırakacağım. Yüzüğü ise prenslerin en saygıdeğerini bana hatırlatacak paha biçilmez bir yadigâr olarak saklayacağım.”</p>

    <p>O anda otelin sahibi geldi ve Sicilyalı parayı derhal ona iletti.</p>

    <p>“Yine de alçağın biri o,” dedi İngiliz kulağıma. “Parayı reddetti, çünkü şimdi onun için önemli olan bizzat Prens’tir.”</p>

    <p>“Ya da otelin sahibi görevini biliyor,” dedi bir başkası.</p>

    <p>“Kimi istiyorsunuz?” diye sordu büyücü, Prens’e.</p>

    <p>Prens bir an düşündü. “Bence büyük adamlardan birini getirtin,” diye seslendi Lord. “Papa Ganganelli’yi<a class="si-noteref epub-type_noteref" href="#f6" id="ref_f6">6</a> çağırın. Beyefendiye nasıl olsa ucuza mal olacak.”</p>

    <p>Sicilyalı dudaklarını ısırdı. “Kutsanmış birini çağırmam yasak.”</p>

    <p>“Tüh, bu çok fena,” dedi İngiliz. “Hangi hastalıktan öldüğünü belki kendisinden öğrenebilirdik.”</p>

    <p>“Marki de Lanoy,” diyerek Prens söze girdi, “son savaşta Fransız tuğgeneraliydi ve benim en yakın arkadaşımdı. Hastinbeck çarpışmasında ölümcül bir yara aldı, onu benim çadırıma taşıdılar, orada çok geçmeden kollarımda öldü. Can çekişirken, kendisine yaklaşmam için bana işaret etti. ‘Prens,’ diye konuşmasına başladı, ‘anayurdumu bir daha asla göremeyeceğim, benden başka kimsenin bilmediği bir sırrımı size söylüyorum. Felemenk sınırındaki bir manastırda yaşayan bir...’ O anda can verdi. Ölümün eli son sözlerini yarıda kesti; onu burada görmek ve devamını dinlemek isterdim.”</p>

    <p>“Tanrı biliyor ya, çok şey istiyorsunuz,” diye haykırdı İngiliz. “Bu işin altından kalkarsanız, sizi ikinci bir Süleyman<a class="si-noteref epub-type_noteref" href="#f7" id="ref_f7">7</a> ilan edeceğim.”</p>

    <p>Prens’in bu anlamlı seçimine hayran kaldık ve hep birden onu destekledik. O sırada büyücü sert adımlarla bir aşağı bir yukarı yürüyordu, kararsızlık içinde kendisiyle mücadele ediyor gibiydi.</p>

    <p>“Ölenin geride size bıraktıklarının hepsi bu kadardı, öyle mi?”</p>

    <p>“Hepsi bu.”</p>

    <p>“Onun yurdunda bu konuda daha başka soruşturmalar yapmadınız mı?”</p>

    <p>“Hepsi boşunaydı.”</p>

    <p>“Marki de Lanoy kusursuz bir yaşam sürmüştü, değil mi? Her ölüyü çağırmam yasak da.”</p>

    <p>“Ölürken gençliğinde yaşadığı aşırılıklardan pişmanlık duyuyordu.”</p>

    <p>“Yanınızda ondan bir anı taşıyor musunuz?”</p>

    <p>“Evet.” (Prens gerçekten yanında bir enfiye kutusu taşıyordu, üzerinde mineyle işlenmiş Marki’nin minyatür portresi olan bu kutuyu sofrada yanına koymuştu.)</p>

    <p>“Bunun ne olduğunu bilmem gerekmiyor! Beni yalnız bırakın. Ölen kişiyi göreceksiniz.”</p>

    <p>O bizi çağırana kadar, diğer köşke geçmemizi rica etti. Derhal salondaki bütün mobilyaları dışarı çıkarttı, pencereleri söktürdü ve kepenkleri sonuna kadar indirtti. Dostu olduğu belli olan otel sahibine, içinde kor halinde kömür bulunan bir çanak getirmesini ve evde yanan bütün ateşleri suyla dikkatlice söndürmesini emretti. Dışarı çıkmadan önce, her birimizden burada görüp duyduklarımız hakkında sonsuza dek konuşmayacağımıza dair namus sözü vermemizi istedi. Arkamızdan bu köşkteki tüm odaların kapıları sürgülendi.</p>

    <p>Saat on biri geçiyordu, evin her yanına derin bir sessizlik hâkimdi. Dışarı çıkarken, Rus bana yanımızda dolu silah bulundurup bulundurmadığımızı sordu. “Niçin?” dedim. “Ne olur, ne olmaz,” diye cevapladı. “Bir dakika bekleyin, ben bir bakayım.” Yanımızdan uzaklaştı. Baron von F** ve ben o köşke bakan bir pencereyi açtık, bize sanki iki kişinin aralarında fısıldaştıklarını ve bir yere merdiven dayadıklarını duymuşuz gibi geldi. Tabii ki bu sadece bir tahmindi, bunun doğru olduğunu ileri sürmeye cesaret edemem. Rus yarım saat sonra bir çift tabancayla geri döndü. İçine kurşun yerleştirdiğini gördük. Saat ikiye yaklaşırken büyücü tekrar göründü ve bize vaktin geldiğini haber verdi. İçeri girmeden önce ayakkabılarımızı çıkartmamız, üzerimizde sadece gömlek, çorap ve iç çamaşırımızın kalması emredildi. Arkamızdan, ilk seferinde de olduğu gibi, kapı sürgülendi.</p>

    <p>Salona geri döndüğümüzde, yere kömürle geniş bir daire çizilmiş olduğunu gördük, içine on kişiyi, hepimizi rahatça alacak büyüklükteydi. Odanın dört duvarı boyunca bütün döşeme tahtaları kaldırılmıştı, öyle ki bir adanın üzerinde gibiydik. Dairenin tam ortasına üstü siyah örtüyle kaplı bir altar yerleştirilmiş, altına da kırmızı atlas bir halı serilmişti. Altarın üzerinde bir kurukafanın yanında açık halde bir Keldani İncili durmaktaydı, ayrıca üzerine gümüş bir haç tutturulmuştu. Mum yerine gümüş bir kabın içinde ispirto yanıyordu. Günlükten yayılan yoğun duman salonu kararttığından, ışık adeta boğulmuştu. Büyücü, tıpkı bizler gibi soyunuktu, ama onun ayakları çıplaktı; boynundaki insan saçından yapılma kolyenin ucunda bir muska taşıyordu, kalçasına üzeri gizli şifreler ve sembolik figürlerle bezeli beyaz bir önlük dolamıştı. El ele tutuşmamızı ve derin bir sessizlik içinde kalmamızı emretti; özellikle hayalete hiç soru sormamamızı tembih etti. İngiliz’den ve benden (en çok bizim ikimize karşı güvensizlik besliyor gibiydi) iki çıplak kılıcı hiç kıpırdamadan çapraz olarak onun bir parmak kadar başının üstünde işlem bitinceye kadar tutmamızı rica etti. Çevresinde bir yarımay oluşturduk, Rus subay İngiliz’in hemen yanında altarın bitişiğinde duruyordu. Yüzü doğuya çevrili halde, büyücü şimdi halının üzerindeydi, dört bir yöne kutsanmış su serpiyordu, üç defa İncil’e doğru eğildi. Ruh çağırma seremonisi yedi-sekiz dakika kadar sürdü, biz olanlardan hiçbir şey anlamadık; bittiğinde hemen arkasında duranlara bir işaret vererek şimdi onu saçlarından sıkıca tutmalarını istedi. Şiddetli kasılmalar içinde üç defa ölenin adını haykırdı ve üçüncüsünde elini haça doğru uzattı.</p>

    <p>Birdenbire hepimiz sanki bir şimşek çaktığını hissettik ve ellerimiz birbirinden ayrıldı; ani bir gök gürültüsü evi sarstı, bütün kapı kilitleri çınlamaya, bütün kapılar çarpmaya başladı, ispirto kabının kapağı kapandı, ışık söndü ve karşı duvardaki şöminenin üzerinde bir insan sureti belirdi, gömleği kanlıydı, yüzü ölmekte olan birinin benzi gibi bembeyazdı.</p>

    <p>“Kim çağırıyor beni?” diye boğuk, zar zor duyulan bir ses geldi kulağımıza.</p>

    <p>“Arkadaşın,” diye cevap verdi büyücü, “senin hatırana saygı duyan ve ruhun için dua eden,” diyerek Prens’in adını söyledi.</p>

    <p>Cevaplar hep uzun bir aradan sonra geliyordu.</p>

    <p>“Ne istiyormuş?” diye ses devam etti.</p>

    <p>“Bu dünyada başladığın ama bitiremediğin itirafını sonuna kadar dinlemek istiyor.”</p>

    <p>“Felemenk sınırındaki bir manastırda yaşayan...”</p>

    <p>O anda ev yeniden sarsıldı. Kapılar şiddetli bir gök gürültüsüyle kendi kendine açıldı, bir yıldırım odayı aydınlattı ve ilki gibi kanlar içinde ve bembeyaz suratlı ama ondan daha korkunç başka bir <em>cismani</em> görüntü eşikte belirdi. İspirto kendiliğinden alev aldı ve salon önceden olduğu gibi aydınlandı.</p>

    <p>“Kim var aramızda?” diye bağırdı büyücü korku içinde ve dehşet dolu gözlerle topluluğa bir bakış attı: “<em>Seni</em> ben çağırmadım.”</p>

    <p>Hayalet, vakur ve sessiz adımlarla altara doğru yürüyüp halının üzerinde, tam karşımızda durdu ve haçı eline aldı. İlk sureti artık göremez olmuştuk.</p>

    <p>“<em>Kim çağırıyor beni?</em>” dedi bu ikinci hayalet. Büyücü şiddetle titremeye başladı. Korku ve hayretten donup kalmıştık. Ben bir tabanca kaptım, büyücü onu elimden çekip aldı ve karşımızdaki hayalete doğru ateş etti. Kurşun altarın üzerinde ağır ağır yuvarlandı ve hayalet dumanın içinden hiçbir şey olmamışçasına ortaya çıktı. O anda büyücü baygın bir halde yere yığıldı.</p>

    <p>“Ne oluyor?” diye bağırdı İngiliz dehşet dolu bir sesle ve ona bir kılıç darbesi indirmek istedi. Hayalet onun koluna dokundu ve kılıç yere düştü. O anda korkudan alnım ter içinde kaldı. Baron von F** de aynı anda dua okuduğunu sonradan itiraf etti. Bütün bu zaman boyunca Prens, korkusuz ve sakin bir tavırla gözlerini hayalete dikmiş, duruyordu.</p>

    <p>“Evet! Seni tanıdım,” diye sonunda haykırdı duygulanarak, “Sen Lanoy’sun, sen benim arkadaşımsın... Nereden geliyorsun?”</p>

    <p>“Ebediyet dilsizdir. Bana geçmiş yaşantıma ait sorular sor.”</p>

    <p>“Bana tarif ettiğin manastırda kim yaşıyor?”</p>

    <p>“Benim kızım.”</p>

    <p>“Nasıl? Sen baba mı oldun?”</p>

    <p>“Ah, ne yazık ki, çok az babalık yaptım!”</p>

    <p>“Mutlu değil misin, Lanoy?”</p>

    <p>“Tanrı beni yargıladı.”</p>

    <p>“Bu dünyada sana ne gibi bir hizmette bulunabilirim?”</p>

    <p>“Hiç, sen kendini düşün yeter.”</p>

    <p>“Bunu nasıl yapmalıyım?”</p>

    <p>“Roma’da bunu öğreneceksin.”</p>

    <p>O anda bir şimşek daha çaktı ve gök gürledi. Odayı kara bir duman bulutu kapladı; dağıldığında, hayalet yok olmuştu. Bir pencerenin kepengini açtım. Sabah olmuştu.</p>

    <p>Şimdi büyücü de ayılıyordu. “Neredeyiz?” diye haykırdı, gün ışığını görür görmez. Rus subay onun hemen arkasında duruyor ve omzunun üstünden ona bakıyordu. “<em>Düzenbaz</em>,” dedi ona doğru dehşet saçan bir bakışla, “<em>bir daha asla ruh çağırmayacaksın</em>.”</p>

    <p>Sicilyalı arkasına döndü, dikkatle onun yüzüne baktı, tiz bir çığlık attı ve ayaklarına kapandı.</p>

    <p>Bir anda hepimiz sözümona Rus olan adama baktık. Prens, onda Ermeni’nin yüz hatlarını tanımakta zorlanmadı ve biraz önce kekelemekte olduğu söz ağzına tıkıldı kaldı. Dehşet ve hayretten hepimiz adeta taş kesilmiştik. Hiç ses çıkarmadan ve kıpırdamadan bu esrarengiz varlığa gözlerimizi dikmiş, bakıyorduk; o ise sessiz gücün ve azametin ifadesi olan bir bakışla içimizi okuyordu. Bu suskunluk bir dakika sürdü, sonra bir dakika daha. Herkes soluğunu tutmuştu.</p>

    <p>Birden kapıya birkaç kez kuvvetle vuruldu ve hepimiz kendimize geldik. Kapı parçalanarak salona devrildi, içeriye nöbetçilerle birlikte mübaşirler<a class="si-noteref epub-type_noteref" href="#f8" id="ref_f8">8</a> daldı. “İşte nihayet sizi bir arada bulduk!” diye bağırdı şefleri ve yanındakilere döndü. “Hükümet adına!” diye haykırdı bize doğru. “Sizleri tutukluyorum.” Daha aklımız başımıza gelmeden, göz açıp kapayıncaya kadar etrafımız sarılmıştı. Şimdi kendisini tekrar Ermeni diye adlandıracağım Rus subay, mübaşirlerin şefini kenara çekti ve o anki karışıklıkta fark edebildiğim kadarıyla, kulağına gizlice birtakım sözler fısıldadı ve ona yazılı bir belge gösterdi. Bunun üzerine, mübaşir hiç konuşmadan, önünde saygı dolu bir reverans yaparak onun yanından uzaklaştı ve bize doğru dönüp şapkasını çıkardı. “Beni bağışlayın, baylar,” dedi, “sizi bu sahtekârla karıştırdım. Size kim olduğunuzu sormayacağım; çünkü bu bey karşımdakilerin onurlu kişiler olduğuna dair bana güvence veriyor.” Bunları söylerken adamlarına bizi serbest bırakmalarını işaret etti. Sicilyalı’yı ise gözaltına alıp bağlamalarını emretti. “O serserinin artık vakti doldu,” diye ekledi. “Yedi aydır onu yakalamak için pusuda bekliyorduk.”</p>

    <p>Bu sefil adam gerçekten acınacak durumdaydı. İkinci hayaletin görünmesi ve bu beklenmedik baskının yarattığı çifte korku, aklını başından almıştı. Bir çocuk gibi onu bağlamalarına izin verdi; bir ölününkini andıran yüzünde gözleri kocaman açılmış, sabit bakıyordu; dudakları usul usul seğirir gibi titriyor, ama ağzından hiçbir ses çıkmıyordu. Her an bir kasılma nöbeti geçirecek gibiydi. Prens onun durumuna acıdı ve kendini tanıtarak salıverilmesi için mübaşiri ikna etmeye yeltendi.</p>

    <p>“Saygıdeğer bayım,” dedi mübaşir, “böylesine bir yüce ruhlulukla kendisine aracılık ettiğiniz bu adamın kim olduğunu biliyor musunuz? Sizi aldatmak için kurduğu düzen onun en hafif suçlarından biri. İşbirlikçileri elimizde. Onun hakkında iğrenç şeyler söyleniyor. Bundan sadece kürek cezasıyla kurtulursa, kendini şanslı saymalı.”</p>

    <p>O arada otel sahibinin de çalışanlarıyla birlikte iplerle bağlanmış olarak avludan geçirildiklerini gördük. “O da mı?” diye bağırdı Prens. “<em>O</em> ne suç işledi?” Mübaşirlerin şefi, “O, onun suç ortağı ve yardakçısı,” diye cevapladı. “Elçabukluğu numaralarında ve hırsızlıklarında ona yardımcı olan ve ganimeti paylaştığı kişi. Biraz sonra buna ikna olacaksınız, saygıdeğer bayım.” (O sırada adamlarına doğru döndü.) “Bütün evi baştan başa arayın ve ne bulursanız derhal bana bildirin.”</p>

    <p>Şimdi Prens etrafına bakınarak gözleriyle Ermeni’yi arıyordu ama ondan eser yoktu; baskının yarattığı genel karışıklık sırasında fark edilmeden uzaklaşmaya fırsat bulmuştu. Prens çaresizdi; hemen adamlarını peşinden yollamaya kalktı; hatta bizzat kendisi gidip onu aramak istedi, beni de beraberinde sürüklemek niyetindeydi. Pencereye doğru koştum; bütün evin etrafını bu olayın söylentilerini duyan meraklılar sarmıştı. Kalabalığı aşmak imkânsızdı. Prens’e şöyle telkinde bulundum: “Bu Ermeni bizden gizlenmeyi gerçekten istiyorsa, saklanmanın yolunu mutlaka bizden iyi biliyordur ve tüm aramalarımız da boşa çıkacaktır. Bence dilerseniz biraz daha burada kalalım, saygıdeğer Prens. Belki bu mübaşir onun hakkında bize daha fazla bilgi verebilir; eğer doğru gördüysem, ona kendini tanıttı.”</p>

    <p>Hâlâ yarı çıplak olduğumuzu fark etmiştik. Hemen odamıza gittik ve hızla kıyafetlerimizi üzerimize geçirdik. Geri döndüğümüzde, evde yapılan arama bitmişti.</p>

    <p>Altarı dışarı çıkarıp salonun döşeme tahtalarını kaldırınca, içinde bir insanın dik olarak rahatça oturabileceği, genişçe bir mahzen ortaya çıktı, kapısından dar bir merdivenle bodruma iniliyordu. Bu mahzende bir elektrikleme makinesi, bir saat ve küçük bir gümüş çan bulundu; çan ve elektrikleme makinesinin, altar ve onun üstüne tutturulmuş olan haçla arasında bir bağlantı yapılmıştı. Şöminenin tam karşısındaki pencerenin kepengi delinmiş ve bir sürgü takılmıştı, böylece daha sonra öğrendiğimiz gibi, bu deliğe bir <em>laterna magica</em><a class="si-noteref epub-type_noteref" href="#f9" id="ref_f9">9</a> yerleştirilerek istenen görüntü şöminenin üzerindeki duvara düşürülmüştü. Tavan arasından ve bodrumdan çeşitli davullar çıkardılar, üzerlerinde iplere bağlanmış iri kurşun küreler asılıydı, herhalde duyduğumuz gök gürültüsü seslerini bu yolla meydana getirmişlerdi. Sicilyalı’nın kıyafetleri incelendiğinde, bir kutunun içinde çeşitli tozlar, aynı şekilde cam tüpler ve kaplarda cıva, bir cam şişede fosfor, demir düğmelerin üzerine yapışmasından mıknatıs özelliği olduğunu hemen anladığımız bir yüzük, ceketinin cebinde bir “Göklerdeki Babamız” duası, uzun bir sakal, küçük cep tabancaları ve bir hançer bulundu. “Bakalım, dolu muymuş!” dedi mübaşirlerden biri ve eline aldığı tabancalardan birini şömineye doğrultarak ateş etti. “İsa Meryem aşkına!” diye boğuk bir insan sesi haykırdı, bu sesi ilk hayaletten de duymuştuk; aynı anda da vücudu kanlar içinde birinin bacadan aşağıya düştüğünü gördük. “Hâlâ huzura kavuşamadın mı, zavallı ruh?” diye bağırdı İngiliz, bizler dehşetle geriye çekilirken. “Haydi, mezarına dön. Olmadığın gibi görünmüştün; şimdi ise göründüğün gibi olacaksın.”</p>

    <p>“İsa Meryem aşkına! Yaralandım,” diye tekrarladı şöminedeki adam. Kurşun sağ bacağını parçalamıştı. Derhal yarasını sardılar.</p>

    <p>“Peki sen kimsin, hangi iblis seni buraya getirdi?</p>

    <p>“Ben zavallı bir çıplak ayaklı keşişim,” diye cevapladı yaralı adam.</p>

    <p>“Buradaki yabancı bir adam bana bir duka altını verdi ve karşılığında...”</p>

    <p>“Ezberlettiği bir efsun duasını söylemeni mi istedi? Peki neden işin bitince çıkıp gitmedin?”</p>

    <p>“Bana bir işaret verecekti, o zaman gidebilecektim; ama işaret gelmedi, dışarı çıkmak için yukarı tırmanmak istediğimdeyse, merdiven yerinde yoktu.”</p>

    <p>“Sana ezberlettirdiği efsun duası neydi?”</p>

    <p>Adam o anda bayıldı, ondan artık bir şey öğrenmek mümkün değildi. Daha yakından baktığımızda, onun önceki akşam Prens’in yoluna çıkıp büyük bir ciddiyetle konuşan keşiş olduğunu fark ettik.</p>

    <p>O sırada Prens, mübaşirlerin şefine doğru dönmüştü.</p>

    <p>“Siz bizi,” dedi, aynı zamanda avucuna birkaç altın sıkıştırarak, “siz bizi bir sahtekârın elinden kurtardınız ve bizi tanımadığınız halde hakkımızı verdiniz. Şimdi eğer birkaç sözüyle bizim serbest bırakılmamızı sağlayan o meçhul kişinin kim olduğu hakkında bizi aydınlatırsanız, size karşı minnettarlığımız son haddine varacaktır.”</p>

    <p>“Kimi kastediyorsunuz?” diye sordu mübaşirlerin şefi, bu sorunun ne kadar gereksiz olduğunu açıkça belli eden bir yüz ifadesiyle.</p>

    <p>“Rus üniformalı bayı kastediyorum, sizi bir kenara çekip yazılı bir belge göstererek kulağınıza birtakım sözler fısıldamış, siz de onun üzerine bizi serbest bırakmıştınız.”</p>

    <p>“Demek o adamı tanımıyorsunuz?” diye tekrar sordu mübaşir. “O sizin grubunuzdan değil miydi?”</p>

    <p>“Hayır,” dedi Prens, “üstelik çok önemli sebeplerden dolayı kendisiyle yakından tanışmak istiyordum.”</p>

    <p>“Yakından,” diye cevap verdi mübaşir, “onu ben de tanımıyorum. Şahsen adını bile bilmiyorum, bugün onu hayatımda ilk kez gördüm.”</p>

    <p>“Nasıl olur, bu kadar kısa zamanda ve birkaç sözle hem kendisinin hem de bizlerin suçsuz olduğuna sizi nasıl ikna edebildi?”</p>

    <p>“Aslında bir tek sözcükle.”</p>

    <p>“Peki neydi bu? İtiraf edeyim, bunu bilmek istiyorum.”</p>

    <p>“Bu meçhul adam, saygıdeğer bayım,” –aynı anda da avucundaki duka altınlarını eliyle tartıyordu– “Bana karşı o kadar cömert davrandınız ki, sizden bu sırrı daha fazla saklamayacağım –bu meçhul adam– Devlet Engizisyonu’ndan bir subaydı.”</p>

    <p>“Engizisyon mu! Bu adam!..”</p>

    <p>“Aynen öyle, saygıdeğer bayım, gösterdiği evrak beni öyle olduğuna ikna etti.”</p>

    <p>“Aynı adamdan mı bahsediyorsunuz? Bu imkânsız.”</p>

    <p>“O halde size dahasını da söyleyeyim, saygıdeğer bayım. Aynı adam, ruh çağıran kişiyi tutuklamak üzere benim buraya gönderilmemi sağlayan ihbarı yapanın da ta kendisiydi.”</p>

    <p>Şaşkınlığımız artmış halde birbirimize baktık.</p>

    <p>“Şimdi anlaşıldı,” diye bağırdı İngiliz sonunda, “ruh çağıran o sefil herifin onun yüzünü yakından görünce neden korkudan titrediği belli oldu. Onun kendisini ihbar eden kişi olduğunu anladı ve o yüzden öyle çığlık atıp ayaklarına kapandı.”</p>

    <p>“Hiç de değil,” diye bağırdı Prens. “Bu adam, her ne olmak istiyorsa odur ve o anda her ne olması gerekirse o olur. Bu adam gerçekte nedir, bunu henüz hiçbir ölümlü öğrenemedi. Sicilyalı’ya ‘<em>Bir daha asla ruh çağırmayacaksın!</em>’ sözlerini haykırdığı anda onun yıkıldığını görmediniz mi? Bunun arkasında çok şey var. İnsandan gelen böyle bir tehdidin bu kadar korkutacağına beni kimse inandıramaz.”</p>

    <p>“Bu konuda bizzat büyücü bize en iyi şekilde yol gösterebilir,” dedi Lord, “eğer bu bay,” (mübaşirlerin şefine doğru dönerek) “tutukladığı adamla konuşmamıza imkân sağlayabilirse.”</p>

    <p>Mübaşirlerin şefi buna söz verdi ve biz de hemen ertesi sabah onu ziyaret edeceğimize dair İngiliz’le sözleştik. Derken Venedik’e geri dönmek üzere yola koyulduk.</p>

    <p>Sabahın erken saatlerinde Lord Seymour (İngiliz’in adı buydu) oradaydı ve kısa bir süre sonra mübaşirin bizi hapishaneye götürmesi için gönderdiği, daha önceden de gördüğümüz bir şahıs geldi. Bu arada Prens’in birkaç günden beri avcı erlerinden birinin kayıp olduğunu söylemeyi unuttum. Bremen doğumlu bu avcı eri uzun yıllar Prens’e dürüstçe hizmet etmiş ve onun güvenini kazanmıştı. Başına bir şey mi geldi, kaçırıldı mı, yoksa kaçtı mı, kimse bilmiyordu. Kaçması için ortada mantıklı hiçbir sebep yoktu, her zaman sessiz ve düzgün çalışan bir insan olduğu için, kendisine asla bir ihtarda bulunulmamıştı. Arkadaşlarının bütün hatırlayabildikleri, son zamanlarda içine kapandığı ve vakit bulduğu her an, Giudecca Adası’ndaki bir Minorit<a class="si-noteref epub-type_noteref" href="#f10" id="ref_f10">10</a> manastırını ziyaret ettiği ve orada birkaç biraderle sık sık görüştüğüydü. Bu durumdan yola çıkarak onun belki de keşişlerin etkisine kapılıp Katolikliği kabul etmiş olabileceği kanısına vardık. Prens o zamanlar bu konuları pek umursamadığından, sonuçsuz kalan birkaç araştırma yaptırmakla yetinmişti. Yine de, sefere çıktığında her zaman yanında olan, ona hep sadık kalan ve yabancı bir memlekette kolayca yeri doldurulamayacak bu insanın kaybı onu üzüyordu. Ancak o gün, tam dışarı çıkmak üzere olduğumuz sırada, Prens’in kendisine yeni bir hizmetkâr temin etmesi için görevlendirdiği banker aradı ve Prens’e iyi eğitimli, düzgün kıyafetli, orta yaşlı, uzun yıllar bir <em>procurator</em>’un<a class="si-noteref epub-type_noteref" href="#f11" id="ref_f11">11</a> hizmetinde yazman olarak çalışmış, Fransızca ve biraz da Almanca bilen, ayrıca çok iyi referansları bulunan birini takdim etti. Adamın fizyonomisi beğenildi, ayrıca maaşının Prens’in onun hizmetinden memnuniyetine bağlı olarak belirlenmesini istediğini açıklaması üzerine, hiç tereddütsüz işe alındı.</p>

    <p>Sicilyalı’yı özel bir hapishanede bulduk; mübaşirin dediğine göre, Prens’in ricasıyla şimdilik buraya getirilmişti ama daha ileride, tüm girişleri kapatılmış, kurşunla kaplı damların altına atılacaktı. Bu kurşun damlar, Venedik’in en korkunç hapishanesidir; San Marco Sarayı’nın çatısı altında bulunan bu hapishaneye atılan bahtsız suçlular, kızgın güneş ışınlarını toplayan kurşun yüzeyin altında çoğunlukla cinnet geçirirler. Sicilyalı dünkü olaydan sonra tekrar kendine gelmişti, Prens’i görünce saygıyla ayağa kalktı. Bir bacağı ve bir eli zincire vurulmuştu, onun dışında odanın içinde serbestçe dolaşabiliyordu. Biz içeri girince, nöbetçi yanımızdan uzaklaşarak kapının önüne çıktı.</p>

    <p>“Gelişimin sebebi,” dedi Prens, yerlerimize oturduktan sonra, “sizden iki konuda açıklama istememdir. İlkini bana zaten borçlusunuz, diğeriyle ilgili olarak da beni tatmin etmeniz zararınıza olmaz.”</p>

    <p>“Bu oyunda artık benim rolüm kalmadı,” diye karşılık verdi Sicilyalı. “Kaderim sizin ellerinizde.”</p>

    <p>“Bir tek dürüstlüğünüz,” diye karşılık verdi Prens, “bunu hafifletebilir.”</p>

    <p>“Sorun, saygıdeğer bayım. Cevaplamaya hazırım, çünkü artık kaybedecek hiçbir şeyim yok.”</p>

    <p>“Ermeni’nin yüzünü elinizdeki aynada görmemi sağladınız. Bunu nasıl yaptınız?”</p>

    <p>“Baktığınız şey, ayna değildi. Ermeni kıyafetli bir adamın tasvir edildiği, üzeri camlanmış basit bir pastel resim sizi yanılttı. Benim elçabukluğum, akşam karanlığı, sizin hayretiniz bu aldatmacayı destekledi. Otelde el konulan diğer eşyaların arasında bu resim de bulunacaktır.”</p>

    <p>“Peki benim düşüncelerimi nasıl bu kadar iyi bilebildiniz ve doğrudan Ermeni’yi tahmin ettiniz?”</p>

    <p>“Bu hiç de zor olmadı, saygıdeğer bayım. Yemek masalarında hizmetkârlarınızın önünde kimseden kuşkulanmaksızın Ermeni’yle aranızda geçen olayı anlatır dururdunuz. Adamlarımdan biri, hizmetinizdeki bir avcı eriyle tesadüfen Giudecca’da tanışmış ve benim için gereken bilgiyi yavaş yavaş kendisinden almayı bilmiş.”</p>

    <p>“Bu avcı eri nerede?” diye sordu Prens. “Onu bulamıyorum, kaçtığından mutlaka haberiniz vardır.”</p>

    <p>“Size yemin ederim, bu konuda en ufak bir bilgim yok, saygıdeğer bayım. Ben şahsen kendisini hiç görmedim, biraz önce bahsettiğim konunun dışında onunla asla başka bir ilişkim olmadı.”</p>

    <p>“Devam edin,” dedi Prens.</p>

    <p>“Bu yolla sizin Venedik’te kalışınız ve başınıza gelenlerden aslında ilk kez haberim oluyordu ve derhal bunu kullanmaya karar verdim. Görüyorsunuz, saygıdeğer bayım, dürüst konuşuyorum. Brenta Nehri üzerinde geziye çıkmayı planladığınızı öğrendim; buna yönelik hazırlıklarımı yapmıştım ve tesadüfen elinizden düşürdüğünüz bir anahtar, sanatımı üzerinizde denemem için bana ilk fırsatı verdi.”</p>

    <p>“Nasıl? Yani ben yanıldım mı? Demek anahtar meselesi Ermeni’nin değil, sizin eserinizdi. Anahtarımı düşürdüm mü demek istiyorsunuz?”</p>

    <p>“Para kesenizi çıkartırken – işte ben de o ânı fırsat bildim, kimseye fark ettirmeden çabucak ayağımla üzerini kapattım. Piyango çekilişi yaptığınız yerdeki kişiyle aramızda anlaşmıştık. Size boş numaranın olmadığı bir kaptan çekiliş yaptırdı, anahtar siz kazanmadan çok daha önce kutunun içine yerleştirilmişti.”</p>

    <p>“Şimdi anlıyorum. Peki ya, yolumu kesip bana o ciddi lafları eden çıplak ayaklı keşiş?”</p>

    <p>“O da, duyduğuma göre, yaralı olarak şömineden çekip çıkarılan adamın ta kendisi. Bu gizli saklı işte bana hizmet eden arkadaşlarımdan biri.”</p>

    <p>“Peki bunu ne amaçla yaptınız?”</p>

    <p>“Sizi düşündürmek için; sizi belli bir ruh durumuna önceden hazırlamak, aklınıza sokmuş olduğum doğaüstü hallere duyarlı kılmak için.”</p>

    <p>“Peki ya, o umulmadık, tuhaf bir yöne dönen pantomim gösterisi – en azından onda sizin parmağınız yoktu, öyle değil mi?”</p>

    <p>“Kraliçeyi canlandıran kızı ben çalıştırmıştım, onun rolü baştan sona benim eserimdir. Prens cenaplarının böyle bir yerde tanınmış olmayı hayli yadırgayacağını tahmin ettim ve affınıza sığınıyorum, saygıdeğer bayım, Ermeni’yle ilgili maceranız sizin olağanüstü bir olay karşısında doğal yorumlara tenezzül etmeyip bunun kaynağını daha yükseklerde aramaya çoktan eğilimli olabileceğiniz konusunda beni ümitlendirmişti.”</p>

    <p>“Gerçekten,” diye bağırdı Prens, sıkkın ve şaşkın bir yüz ifadesiyle, o arada özellikle bana doğru anlamlı bir bakışla, “gerçekten,” diye haykırdı, “bunu beklemiyordum!”</p>

    <p>“Peki,” diyerek uzun bir suskunluğun ardından konuşmasına devam etti, “şöminenin üzerindeki duvarda beliren görüntüyü nasıl meydana getirdiniz?”</p>

    <p>“Tam karşıdaki kepenge yerleştirilmiş olan <em>laterna magica</em> ile. Sonradan oradaki deliği siz de fark etmişsinizdir.”</p>

    <p>“Fakat nasıl oldu da, aramızdan bir kişi bile bunun farkına varmadı?” diye sordu Lord Seymour.</p>

    <p>“Hatırlarsanız, saygıdeğer bayım, salona döndüğünüzde yoğun bir duman her tarafı karartmıştı. Ayrıca önlem olarak, kaldırılan tahta döşemeleri <em>laterna magica</em>’nın yerleştirildiği o pencerenin yanına dayamıştım; böylece bu kepengin hemen gözünüze çarpmasını engellemiş oldum. Üstelik herkesin yerini aldığından ve kimsenin odayı incelemeyeceğinden emin oluncaya kadar fener bir sürgünün arkasına gizlenmişti.”</p>

    <p>“Diğer köşkteyken dışarı baktığımda,” diye atıldım, “bana öyle geldi ki, sanki salonun yakınlarına bir merdivenin dayandırıldığını duydum. Böyle bir şey oldu mu?”</p>

    <p>“Aynen öyle. Yardımcım fenerin ayarını yapmak için bu merdivenle o dediğim pencereye tırmandı.”</p>

    <p>“Görüntü,” diye devam etti Prens, “gerçekten de ölmüş olan arkadaşıma kaba hatlarıyla benziyordu; özellikle sarışınlığı doğru çıkmıştı. Bu tamamen tesadüf müydü, yoksa nasıl oldu da bunu bildiniz?”</p>

    <p>“Prens cenapları hatırlayacaktır, sofrada hemen yanınızda bir kutu bulunuyordu, kapağında da ** üniformalı bir subayın mineyle işlenmiş bir portresi vardı. Size, arkadaşınızdan herhangi bir hatırayı yanınızda taşıyıp taşımadığınızı sordum, cevabınız evet olunca, belki de o kutu olabileceği sonucuna vardım. Yemek sırasında resmi gözümle iyice inceledim, resim yapmakta çok yetenekli, benzetmekte de çok şanslı olduğumdan, algıladığınız bu üstünkörü benzerliği resme yansıtmak benim için kolay oldu; dahası Marki’nin yüz hatları çok dikkat çekiciydi.”</p>

    <p>“Fakat görüntü sanki hareket ediyor gibiydi.”</p>

    <p>“Öyle görünüyordu; ancak hareket eden görüntü değil, fenerin aydınlattığı dumandı.”</p>

    <p>“Ve bacadan aşağıya düşen adam da hayaletin yerine cevap veriyordu, değil mi?”</p>

    <p>“Aynen öyle.”</p>

    <p>“Fakat soruları iyi duyamayabilirdi.”</p>

    <p>“Buna gerek de yoktu. Hatırlarsanız, saygıdeğer Prens, hayalete bizzat soru yöneltmenizi size kesinlikle yasaklamıştım. Benim ona ne soracağım ve onun da bana ne cevap vermesi gerektiği konusunda sözleşmiştik; yine de bir hata olmasın diye, sözleri arasına büyük zaman aralıkları bırakmasını, bunu da bir saatin vuruşlarını sayarak belirlemesini tembih ettim.”</p>

    <p>“Otel sahibine emir vererek evde yanan bütün ateşleri suyla dikkatlice söndürttünüz; bu hiç kuşkusuz...”</p>

    <p>“Şöminedeki adamımı boğulma tehlikesinden korumak içindi; çünkü evdeki bacalar birbiriyle bağlantılıdır ve sizin bulunduğunuz bölmenin durumundan hiç emin değildim.”</p>

    <p>“Peki nasıl oldu da,” diye sordu Lord Seymour, “sizin hayalet ona ihtiyaç duyduğunuz andan ne daha erken ne daha geç ortaya çıktı?”</p>

    <p>“Benim hayalet, onu çağırmamdan çok daha uzun süredir odadaydı; ancak ispirto lambası yandığı sürece, bu mat ışığı kimse göremiyordu. Benim efsun duası sona erdiğinde, ispirtonun yandığı kabın kapağını indirdim, salon birden karanlığa gömüldü ve ilk kez o anda duvardaki figür fark edildi, oysa uzun zamandır oraya yansıtılmaktaydı.”</p>

    <p>“Fakat tam hayalet göründüğü sırada, hepimize elektrik çarptığını hissettik. Bunu nasıl yaptınız?”</p>

    <p>“Altarın altındaki makineyi keşfettiniz. İpek bir halının üzerinde durduğumu da gördünüz. Sizden yarım ay şeklinde karşıma dizilmenizi ve el ele tutuşmanızı istedim; zaman yaklaştığında içinizden birine beni saçlarımdan tutmasını işaret ettim. Haç, iletkendi ve ben ona dokunduğum anda size elektrik çarptığını hissettiniz.”</p>

    <p>“Kont von O** ile bana, iki çıplak kılıcı çapraz olarak başınızın üstünde işlem bitene kadar tutmamızı emrettiniz,” dedi, Lord Seymour. “Bu ne içindi?”</p>

    <p>“En az güvendiğim kişiler olarak siz ikinizi gösteri sona erene kadar meşgul etmekten başka bir şey için değildi. Hatırlarsanız, kılıçları sizden tam bir parmak yükseklikte tutmanızı istemiştim; böylece bu mesafeyi korumak için sürekli dikkat etmek zorunda kalacaktınız, bense bu yolla görmenizi istemediğim şeylere bakmanızı engellemiş olacaktım. O sırada en büyük düşmanımın henüz farkına varmamıştım.”</p>

    <p>“İtiraf edeyim,” diye bağırdı Lord Seymour, “çok tedbirlisiniz ama neden kıyafetlerimizi çıkartmamız gerekti?”</p>

    <p>“Sadece olaya daha fazla törensellik katmak ve alışılmadık bir durumla hayal gücünüzde gerilim yaratmak içindi.”</p>

    <p>“İkinci hayalet sizin hayaletin konuşmasına izin vermedi,” dedi Prens. “O bize ne bildirecekti acaba?”</p>

    <p>“Daha sonra duyduklarınızın neredeyse aynısını. Prens cenaplarına, ölenin sizden yerine getirmenizi istediği her şeyi bana söylediniz mi ya da onun yurdunda daha detaylı soruşturmalar yapmadınız mı diye boşuna sormadım; benim hayaletin ifadesiyle çelişebilecek gerçeklerle karşılaşmamak için bunu gerekli gördüm. Gençlik günahları olabileceğini hesaba katarak kusursuz bir yaşam sürüp sürmediğini sordum ve cevabınıza dayanarak sonrasını uydurdum.”</p>

    <p>Biraz sustuktan sonra, “Bu konu hakkında,” diye konuşmaya başladı Prens, “bana tatmin edici bir açıklama yaptınız. Ancak sizden beni aydınlatmanızı istediğim asıl mesele hâlâ duruyor.”</p>

    <p>“Eğer elimden gelirse ve... ”</p>

    <p>“Şart koşmak yok! Pençesinde olduğunuz adalet, herhalde sorularını bu kadar nazik yöneltmeyecektir. Önünde yere kapandığınızı gördüğümüz o meçhul adam kimdi? Onun hakkında ne biliyorsunuz? Onu nereden tanıyorsunuz? Bu ikinci hayaletin mahiyeti nedir?”</p>

    <p>“Saygıdeğer Prens... ”</p>

    <p>“Yakından yüzünü gördüğünüzde, büyük bir çığlık attınız ve yere kapandınız. Neden? Bu ne anlama geliyordu?</p>

    <p>“Bu meçhul adam, saygıdeğer Prens...” Durdu, gözle görülür şekilde huzursuzlaştı ve ne yapacağını bilmez bir ifadeyle hepimize sırayla baktı. “Evet, Tanrı biliyor ya, saygıdeğer Prens, bu meçhul adam korkunç bir yaratık.”</p>

    <p>“Onun hakkında ne biliyorsunuz? Sizinle nasıl bir bağlantısı var? Hakikati sakın bizden gizlemeyin.”</p>

    <p>“Bunu yapmaktan çekinirim; çünkü onun şu anda aramızda bulunmadığına kim garanti verir?”</p>

    <p>“Nerede? Kim?” diye bağırdık hep bir ağızdan ve biraz gülerek, biraz şaşkın odada etrafımıza baktık. “Bu mümkün değil.”</p>

    <p>“Ah! Bu insan –ya da her neyse– kavrayışımızın çok daha ötesindeki şeyleri bile yapabilir.”</p>

    <p>“Peki ama kim o? Nereden gelir? Ermeni mi, yoksa Rus mu? Kimliklerinden hakiki olanı hangisidir?”</p>

    <p>“Hiçbir kimliği göründüğü gibi değildir. Kılığına bürünmediği çok az karakter, konum ve millet vardır. Kimdir? Nereden gelmiştir? Nereye gidiyordur? Kimse bilmez. Birçokları onun uzun yıllar Mısır’da yaşadığını ve orada bir piramitten gizli bilgiler edindiğini ileri sürüyorlarsa da, ben buna doğru ya da yanlış diyemem. Bizim aramızda sadece <em>Sırrına Erilmez</em> adıyla bilinir. Örneğin, siz onun kaç yaşında olduğunu tahmin edersiniz?”</p>

    <p>“Dış görünüşe bakılırsa, kırkını henüz geçmiş olmalı.”</p>

    <p>“Peki, sizce <em>ben</em> kaç yaşındayım?”</p>

    <p>“Elliye yakın.”</p>

    <p>“Kesinlikle doğru! Şimdi size, ben on yedi yaşında bir delikanlıyken, büyükbabamın bana bu esrarengiz adamdan bahsettiğini ve ona aşağı yukarı şimdi göründüğü yaştayken Magosa’da<a class="si-noteref epub-type_noteref" href="#f12" id="ref_f12">12</a> rastladığını söylesem...”</p>

    <p>“Bu çok gülünç, inanılmaz ve abartılı olurdu.”</p>

    <p>“Hiç de değil. Bu zincirler beni engellemese, size kefil göstermek isterdim, onların değerli görüşleri sizde hiçbir kuşku bırakmazdı. Onu dünyanın farklı yerlerinde aynı anda gördüğünü hatırlayan güvenilir insanlar var. Hiçbir kılıcın ucu onu delip geçemez, hiçbir zehir ona tesir edemez, hiçbir ateş onu yakmaz, onun bulunduğu hiçbir gemi batmaz. Zaman bile onun gücü karşısında yenilmiş gibidir; yıllar onun özsuyunu kurutmuyor, yaşlılık saçlarını ağartmıyor. Hiç kimse onu yemek yerken görmemiş, asla bir kadına dokunmamıştır, gözüne hiçbir zaman uyku girmez. O, sadece günün bir tek saatine hükmedemez, o saat boyunca kimse tarafından görülmemiş ve hiçbir dünyevi işle meşgul olmamıştır.”</p>

    <p>“Demek öyle?” dedi Prens. “Peki hangi saat bu?”</p>

    <p>“Gece yarısı on iki. Çanın on ikinci vuruşuyla birlikte, o artık biz yaşayanların arasında değildir. Nerede olursa olsun, oradan gitmelidir; ne işle meşgul olursa olsun, o işi bırakmalıdır. Bu korkunç çan sesi onu dostlarının arasından söker alır, hatta kilisedeki altardan ayırır, ölüm kalım savaşında olsa bile çağırır. Kimse onun nereye gittiğini ve orada ne yaptığını bilmez. Kimse bunu ona sormaya cesaret edemez, hele onu takip etmeye hiç; çünkü bu korkulu saat gelip çattığında, yüz hatları bir anda öyle karanlık ve dehşet veren bir ciddiyetle kasılır ki, onun yüzüne bakmak ya da onunla konuşmak isteyen herkesin cesareti kırılır. Derken birdenbire bir ölüm sessizliği en hararetli sohbeti bile sona erdirir ve etrafındaki herkes saygılı bir ürpertiyle onun dönüşünü bekler, yerinden kalkmaya ya da onun çıkıp gittiği kapıyı açmaya cesaret edemez.”</p>

    <p>“Peki,” diye içimizden biri sordu, “döndüğünde hiç kimse onda olağandışı bir şey sezmiyor mu?”</p>

    <p>“Hiçbir şey, sadece beti benzi uçmuş ve yorgun görünürmüş, adeta ağır bir ameliyattan kalkmış ya da korkunç bir haber almış biri gibi. Bazıları gömleğinde kan damlaları gördüklerini söylüyorlar; ama ben bundan pek emin değilim.”</p>

    <p>“Peki en azından bu saatin geldiğini ondan gizlemeyi ya da onu eğlenceyle oyalayarak saatin farkına varmamasını sağlamayı hiç kimse denememiş mi?”</p>

    <p>“Dediklerine göre, bir keresinde vakti geçirmiş. Kalabalık bir grupmuş, gece yarısına kadar gecikilmiş, bütün saatler kasten yanlış zamanı gösteriyormuş ve ateşli sohbet onu sürüklemiş. O malum saat gelip çattığında, birdenbire dili tutulmuş ve kaskatı kesilmiş, bütün uzuvları bu aksi tesadüfün onu gafil avladığı andaki hallerinde donup kalmış, gözleri sabitlenmiş, nabzı atmıyormuş, onu tekrar diriltmek için başvurulan bütün çareler sonuçsuz kalmış ve bu durum saat doluncaya kadar devam etmiş. Derken birdenbire kendiliğinden canlanmış, gözlerini açmış ve kesilen konuşmasına kaldığı yerden devam etmiş. Herkesin şaşkın halinden neler olduğunu anlamış ve o anda ürkütücü bir ciddiyetle oradakilere sadece korkmakla kaldıkları için şükretmeleri gerektiğini açıklamış. Fakat başına bu olayın geldiği kentten hemen o akşam bir daha dönmemek üzere ayrılmış. Genel inanış, bu sır dolu saatte koruyucu meleğiyle konuşma yaptığı yönündedir. Kimileri ise onun bir ölü olduğunu, ancak günün yirmi üç saati boyunca canlılar arasında dolaşmasına izin verildiğini, ama günün son saatinde ruhunun öteki dünyaya dönüp orada cezasını çekmek zorunda olduğunu düşünüyor. Birçokları onun ünlü Tyanalı Apollonius<a class="si-noteref epub-type_noteref" href="#f13" id="ref_f13">13</a> olduğu fikrinde, başkalarıysa onun Havarilerin en genci Yuhanna olduğuna ve kıyamet gününe kadar bu dünyada kalacağına inanmakta.”</p>

    <p>“Böylesine sıradışı bir adam hakkında,” dedi Prens, “elbette birtakım acayip varsayımlar eksik olmayacaktır. Şimdiye kadar anlattıklarınızın hepsi kulaktan dolma malumattan ibaret ama bana kalırsa, birbirinize karşı olan davranışınız daha yakın bir tanışıklığın göstergesi gibiydi. Bunun temelinde özel bir hikâye yatmıyor mu, bizzat sizin de karıştığınız? Bizden hiçbir şey saklamayın.”</p>

    <p>Sicilyalı kuşkulu gözlerle bize baktı ve sustu.</p>

    <p>“Eğer duyulmasını istemediğiniz bir mesele söz konusu ise,” diye Prens devam etti, “bu iki beyefendi adına size mutlak suskunluk yemini ediyorum. Ancak siz de açıksözlülükle ve hiçbir şeyi gizlemeden anlatın.”</p>

    <p>“Eğer sözlerimi,” diye konuşmaya başladı adam uzun bir suskunluktan sonra, “aleyhime delil olarak kullanmayacağınızı ümit edebilirsem, ben de size bu Ermeni’yle ilgili gözlerimle şahit olduğum ve bu adamın gizli gücüne dair sizde kuşku bırakmayacak tuhaf bir olay anlatacağım. Fakat izninizle,” diye ekledi, “bazı isimleri saklı tutacağım.”</p>

    <p>“Böyle bir koşul olmasa olmaz mı?”</p>

    <p>“Hayır, saygıdeğer bayım. Bu olaya karışan bir aileyi sakınmak için bazı nedenlerim var.”</p>

    <p>“Sizi dinliyoruz,” dedi Prens.</p>

    <p>“Beş yıl kadar önceydi,” diye başladı Sicilyalı, “Napoli’de, az çok başarılı bir şekilde sanatımla uğraşırken, Aziz Stephanos Tarikatı Şövalyesi Lorenzo del M**nte diye biriyle tanıştım, krallığın önde gelen hanedanlarından birine mensup, genç ve zengin bir asilzade olan Lorenzo del M**nte beni iltifatlara boğuyor ve sanatımın sırlarına büyük değer veriyormuş gibi görünüyordu. Bana, babası Marki del M**nte’nin kendini Kabala’ya tutkuyla adamış biri olduğunu ve bir filozofu (beni böyle adlandırmaktan hoşlanıyordu) evinin çatısı altında görmekten mutluluk duyacağını açıkladı. İhtiyar, deniz kenarındaki malikânelerinden birinde, Napoli’den yedi mil kadar uzakta inzivaya çekilmiş, korkunç bir kaderin ondan ayırdığı kıymetli bir oğlun yasını tutuyordu. Şövalye kendisinin ve ailesinin bir gün çok ciddi bir meselede yardımıma ihtiyaç duyabileceklerini, doğal çarelerin sonuçsuz kalıp tükendiği bir konuya benim gizli ilmimden yararlanarak belki bir açıklık getirilebileceğini anlattı. Özellikle de kendisinin, beni ileride huzurunun ve tüm dünyevi mutluluğunun yaratıcısı olarak görmeyi beklediğini sözlerine ekledi. Ona daha fazlasını sormaya cesaret edemedim ve o zaman için konu bu açıklamayla kapandı. Meselenin kendisi ise şu şekilde gelişti:</p>

    <p>Bu Lorenzo, Marki’nin küçük oğluydu, ailenin malı mülkü ağabeyine kalacağından, onun mesleğinin rahiplik olmasına karar verilmişti. <em>Jeronymo</em>, ağabeyin adı buydu, uzun yıllarını seyahatlerde geçirmiş ve şimdi anlatacağım olaydan yaklaşık yedi sene önce, komşuları olan C***tti Kontluğu’nun biricik kızıyla bir evlilik yapmak üzere yurduna dönmüştü. Her iki aile de daha bu çocuklar doğar doğmaz, yüklü servetlerinin birleşmesini sağlamak için bu konuda anlaşmıştı. Bu ilişkinin sadece ebeveynlerce uygun görülmüş bir durumun sonucu olmasına ve seçimin iki nişanlının da kalplerine danışılmadan yapılmasına karşın, ikisi de suskunluklarıyla bu birleşmeyi onaylamışlardı. Jeronymo del M**nte ile Antonie C***tti birlikte büyümüşlerdi; o zamanlar gelenek olduğu üzere artık bir çift sayılan bu iki çocuğun ilişkisine pek bir zorlama getirilmeyişi, erken yaşta aralarında sevgi ve anlayış dolu bir bağ oluşmasını sağlamış, karakterlerinin uyumuyla giderek daha da yoğunlaşan bu bağ, olgunlaştıkları yıllarda kolayca aşka dönüşmüştü. Dört yıllık bir uzaklaşma aşklarını söndürmektense daha da alevlendirmişti, Jeronymo eskisi gibi sadık ve ateşli duygularla sanki hiç ayrılmamışçasına nişanlısının kollarına dönmüştü.</p>

    <p>Kavuşmanın sevinci henüz dinmemişken ve düğün hazırlıkları büyük hızla sürdürülürken, damat birdenbire ortadan yok oldu. Jeronymo, çoğunlukla bütün akşamlarını denize bakan bir villada geçirmeyi alışkanlık edinmişti, denizde kayıkla gezinti yaparak oranın keyfini çıkarıyordu. Bu akşamların birinde, Jeronymo her zamankinden daha çok gecikmişti. Etrafa haberciler gönderildi, teknelerle denizde arama yapıldı; kimse onu görmemişti. Hizmetkârlarından hiçbiri kayıp değildi, kimse ona eşlik etmiş olamazdı. Gece olmuştu ve o hâlâ görünürlerde yoktu. Sabah olmuş, öğlen olmuş, derken akşam olmuş, Jeronymo hâlâ yoktu. En kötü ihtimaller hesaba katılmaya başlanmıştı ki, Cezayirli bir korsanın önceki gün bu kıyıya yanaştığı ve halktan çeşitli kişileri yakalayıp götürdüğü haberi geldi. Bunun üzerine mürettebatıyla birlikte denize açılmak üzere derhal iki kadırga hazırlanır; yaşlı Marki bizzat en öndekine biner, oğlunun serbest bırakılması için kendi canını tehlikeye atmaktan kaçınmayacak kadar kararlıdır. Üçüncü gün korsanları görürler, rüzgârın desteğini arkalarına aldıklarından kısa sürede onlara yetişirler, hatta o kadar yaklaşırlar ki, en öndeki kadırgada bulunan Lorenzo düşman gemisinin güvertesinde ağabeyinin işaretini fark ettiğini sanır, ancak birdenbire çıkan bir fırtına onları tekrar birbirinden ayırır. Hasar alan gemiler fırtınayı güçlükle atlatırlar; ama el koyacakları gemi ortadan kaybolmuştur, Malta’da karaya çıkmak zorunda kalırlar. Ailenin acısı sonsuzdur; avutulamayan yaşlı Marki bembeyaz saçlarını yolar, genç Kontes’in ise yaşamından endişe edilmektedir.</p>

    <p>Beş yıl sonuçsuz araştırmalarla geçer. Soruşturmalar bütün Berberistan kıyıları boyunca sürdürülür; genç Marki’nin serbest bırakılması karşılığında çok büyük ödüller vaat edilir; ancak bu ödülü almak için kimse başvurmaz. Sonunda, her iki gemiyi birbirinden ayıran o fırtınada büyük olasılıkla korsan gemisinin battığı ve bütün mürettebatın kabaran sulara gömüldüğü sonucuna varıldı.</p>

    <p>Bu tahmin her ne kadar makul görünse de, hâlâ hiçbir kesinliği olmadığından, kayıp adamın günün birinde tekrar karşılarında belirebileceğine dair umudun tamamen yitirilmesini haklı çıkaracak hiçbir şey yoktu. Fakat bir daha asla dönmediği takdirde, o zaman da onunla birlikte bütün aile silinip gidecek ya da küçük kardeşi rahiplik mesleğini bırakıp ağabeyinin haklarını üstlenecekti. Bu adım çok cüretkâr olsa da ve belki de henüz yaşamakta olan ağabeyi doğal haklarından yoksun bırakmak aslında haksızlık sayılsa da, bu denli uzak bir ihtimal yüzünden böyle bir düzenlemeye girişilmezse yok olup gidecek olan eski, parlak bir soyun geleceğinin tehlikeye atılmaması gerekirdi. Keder ve yaşlılık Marki’yi gittikçe ölüme yaklaştırmaktaydı; sonuçsuz kalan her yeni araştırmayla birlikte kayıp oğlunun bulunma ümidi de boşa çıkıyordu; Marki, hanedanının çökeceğini görüyordu, oysa küçük bir haksızlıkla bu önlenebilirdi; küçük kardeşe, ağabeyinin çıkarına aykırı olsa da iltimas sağlamaya karar vermesi yeterdi. C***tti Kontluğu’yla birleşebilmek için sadece bir isim değişikliği yeterliydi; böylece her iki aile de amacına aynı şekilde ulaşırdı, bu arada Kontes Antonie, Lorenzo’nun veya Jeronymo’nun karısı olmuş, fark etmezdi. Jeronymo’nun tekrar ortaya çıkması yönündeki zayıf <em>ihtimal</em>, ailenin tamamen çöküşü demek olan <em>kesin</em> ve kaçınılmaz kötü durumun karşısında dikkate alınmadı; gün günden ölümün yaklaştığını daha çok hisseden yaşlı Marki, sabırsızlıkla, hiç değilse <em>bu</em> huzursuzluktan kurtulmuş olarak ölmeyi diliyordu.</p>

    <p>“Bu adımı atmayı sürekli erteleyen ve buna ısrarla karşı çıkan, aslında bu durumdan en fazla kazançlı çıkacak olan kişi Lorenzo’ydu. Sınırsız malın mülkün çekiciliğine kapılmaksızın, hatta kollarına teslim edilecek o en sevilmeye değer insana sahip olmaktan bile etkilenmeksizin, belki hâlâ hayatta olan ve gün gelip malını mülkünü geri almayı isteyebilecek bir ağabeyin tüm varlığını gasp etmeyi yüce ruhlu vicdanı reddediyordu. ‘Benim kıymetli Jeronymo’mun kaderi,’ diyordu, ‘uzun süre hapiste kalmasından dolayı sanki yeterince korkunç değilmiş gibi, bir de ondan en değerli varlıklarını çalıp ona hayatı zehir mi edeyim? Karısı kollarımdayken, hangi yürekle Tanrı’ya onun geri dönmesi için yakarabilirim? Sonunda bir mucize onu bize geri getirirse, hangi yüzle ona koşarım? Bizden sonsuza kadar ayrıldığını varsaysak bile, ölümünün çevremizde yarattığı boşluğu sonsuza kadar doldurmamaktan başka hangi yolla onun hatırasını daha çok onurlandırabiliriz? Oysa bütün umutlarımızı onun mezarına kurban etsek ve ona ait olanı kutsal bir emanet gibi el değmeden saklasak daha yerinde olmaz mı?’</p>

    <p>Fakat kardeşlik hassasiyetiyle ileri sürdüğü tüm sebepler, yaşlı Marki’yi yüzyıllardır ününü sürdürmüş olan bir soyun göz göre göre yok olup gitmesi fikriyle uzlaştırmakta yetersiz kalıyordu. Lorenzo’nun ondan koparabildiği tek ödün, ağabeyinin nişanlısı ile evlenmeden önce ona iki yıl daha süre verilmesi olmuştu. Bu zaman zarfında aramalar en yoğun şekilde yürütülmekteydi. Bizzat Lorenzo çeşitli deniz yolculukları yaptı, kendisini birçok tehlikeye attı; kayıp adamı bulmak için hiçbir güçlükten ve hiçbir masraftan kaçınılmadı. Fakat bu iki yıl da önceki yıllar gibi sonuç alınmadan geçip gitti.”</p>

    <p>“Peki ya Kontes Antonie?” diye sordu Prens. “Onun durumuyla ilgili bize hiçbir şey söylemiyorsunuz. Her şeyi kabullenip kaderine razı mı gelmiş? Buna inanamam.”</p>

    <p>“Antonie ödev ile tutku, antipati ile hayranlık arasındaki en korkunç mücadeleyi veriyordu. Kardeşlik sevgisinin menfaat gözetmeyen yücegönüllülüğü onu duygulandırıyordu; asla âşık olamayacağı bir adama karşı saygı duymaya kendini mecbur hissediyordu; çelişkili duyguların parçaladığı kalbi kanıyordu. Fakat Şövalye onun saygısını hak ettiği oranda, Antonie’nin Şövalye’ye karşı duyduğu direnç de artıyordu sanki. Lorenzo derin acılar içinde, onun gençliğini tüketen sessiz kederi fark ediyordu. Şefkatle dolu bir merhamet duygusu, farkına varmaksızın ona karşı şimdiye kadarki kayıtsızlığının yerini almıştı; ancak bu sinsi his onu aldatmış ve Antonie’ye karşı şimdiye kadar her türlü ayartının üstesinden gelmiş olan bir erdemi sürdürmesini güçleştiren şiddetli bir tutku duymaya başlamıştı. Yine de gönlünden geçene ters düşse de asil ruhunun telkinlerine kulak vermekteydi: Zira o bahtsız kurbanı ailesinin keyfî kararlarına karşı koruması altına alan tek kişi oydu. Fakat tüm çabaları boşunaydı; tutkusuna karşı elde ettiği her zafer, Antoine’nin gözünde onu daha da değerli kılıyor, onu reddeden yücegönüllülüğü ise Antonie’nin direncinin her türlü bahanesini elinden almaya yarıyordu sadece.</p>

    <p>“Şövalye, çiftliğini ziyaret etmem için benimle görüşme yaparken durumlar böyleydi. Velinimetimin hararetli tavsiyesi, orada tüm beklentilerimin ötesinde bir kabul görmemi sağladı. Bu noktada şunu eklemeyi de unutmamam gerekir: Bazı dikkat çekici operasyonlarımla oradaki Mason locaları arasında adıma ün kazandırmayı başarmıştım; belki bu da yaşlı Marki’nin güvenini artırmış ve benden beklentilerinin yükselmesine bir katkıda bulunmuştur. Bunu ne kadar ileriye götürdüğümü ve hangi yolları kullandığımı izin verirseniz anlatmayayım; biraz önce size yaptığım itiraflardan, geriye kalan her şey hakkında bir sonuç çıkarabilirsiniz. Orada Marki’ nin zengin kütüphanesindeki bütün mistik kitaplardan faydalanarak kısa sürede kendisiyle onun dilinde konuşmayı ve görünmez dünyaya dair kurduğum sistemi onun fikirleriyle örtüştürmeyi başardım. Kısa bir zaman içinde, ben ne istersem ona inanmaya başladı; hatta İncil’den bir alıntının üzerine yemin eder gibi hiç tereddüt etmeden filozofların ateş ve hava perileriyle çiftleştiğine yemin bile edebilirdi. Ayrıca çok dindar olduğundan ve inanca yatkınlığı bu ekolde en yüksek düzeyde geliştiğinden, masallarıma inanıverdi ve sonunda onu mistisizmle öyle bir sarıp sarmaladım ki, artık doğal olan hiçbir şeyin onun gözünde bir değeri kalmamıştı. Kısa sürede evin tapılan havarisi haline gelmiştim. Derslerimin olağan içeriğini, insan doğasının kendini aşması ve insanüstü varlıklarla ilişkiye girmesi oluşturuyordu; kaynağım asla yanılmayan Kont de Gabalis’ti.<a class="si-noteref epub-type_noteref" href="#f14" id="ref_f14">14</a> Sevdiğini kaybettiğinden beri gerçek dünyadan çok ruhlar âleminde yaşayan ve artık sınır tanımayan hayal gücünün etkisi altında, tutkulu bir ilgiyle bu tür konulara çekilen genç Kontes, benim ortaya attığım oltaları içini ürperten bir hazla yakalıyordu; hatta evin hizmetkarlârı bile ben konuşurken, sağda solda sözlerimden birini yakalamak ve bu parçaları daha sonra kendilerince bir araya getirmek için odada yapacak iş arıyorlardı.</p>

    <p>Böylece sanırım yaklaşık iki ayı bu şatoda geçirmiştim ki, bir sabah Şövalye odama girdi. Derin bir keder yüzüne kazınmıştı, yüzündeki çizgiler karmakarışıktı, tam bir çaresizlik ifadesiyle kendini bir sandalyeye attı.</p>

    <p>‘Yüzbaşı,’ dedi, ‘ben bittim. Buradan gitmeliyim. Artık buna daha fazla dayanamıyorum.’</p>

    <p>‘Size ne oluyor, Şövalye? Neyiniz var?’</p>

    <p>‘Ah bu korkunç tutku!’ (Bu sözlerle sandalyeden hızla ayağa fırladı ve kendini benim kollarıma attı.) ‘Bu tutkuyla mertçe savaştım. Artık yapacağım bir şey kalmadı.’</p>

    <p>‘Ama, sevgili dostum, her şey size bağlı değil mi? Her şey sizin hükmünüz altında değil mi? Baba, aile...’</p>

    <p>‘Baba! Aile! Bana ne ifade ediyor? İstediğim zorla uzatılmış bir el mi, yoksa içten gelen bir yakınlık mı? Benim bir rakibim var, değil mi? Ah! Hem de nasıl bir rakip! Belki de ölüler âleminden bir rakip? Ah, Bırakın beni gideyim! Bırakın beni gideyim! Dünyanın öbür ucuna kadar olsa da. Ağabeyimi bulmalıyım.’</p>

    <p>‘Nasıl? Bunca başarısız denemeden sonra içinizde hâlâ bir umut...’</p>

    <p>‘Umut mu! <em>Benim</em> yüreğimde çoktan tükendi. Peki ya onun? <em>Benim</em> umudum olsa, ne fark eder? Bu umudun bir zerresi bile Antonie’nin kalbinde parıldadıkça ben mutlu olur muyum? Bir çift söz, dostum, çektiğim işkenceyi sona erdirebilirdi. Ama boşuna! Ebediyet uzun suskunluğunu sona erdirinceye ve mezarlar bana şahitlik edinceye kadar kaderim ıstırapla dolu kalacak.’</p>

    <p>‘Demek bir tek bu kesinlik sizi mutlu edebilir?’</p>

    <p>‘Mutlu mu? Ah, bir daha mutlu olabileceğimden kuşkuluyum! Fakat, belirsizlik en korkunç cehennem azabı!’ (Kısa bir sessizlikten sonra kendini topladı ve hüzünle konuşmasına devam etti.) ‘Keşke, ağabeyim çektiğim acıları görebilseydi! Kardeşine keder veren bu sadakat onu mutlu edebilir mi? Yaşayan biri, artık hiçbir şeyden zevk alamayacak bir ölü yüzünden sararıp solmalı mı? Benim çektiğim eziyeti bilseydi...’ (O anda hıçkıra hıçkıra ağlamaya başlayıp yüzünü göğsüme bastırdı) ‘Belki; evet, belki de onu bizzat kendi elleriyle benim kollarımın arasına bırakırdı.’</p>

    <p>‘Peki bu hiç yerine getirilemeyecek bir arzu mu?’</p>

    <p>‘Dostum! Neler diyorsunuz?’ Bana korku ve hayret içinde baktı.</p>

    <p>‘Bundan çok daha önemsiz sebeplerden dolayı bile,’ diye devam ettim, ‘bu dünyadan göçmüş olanlar, yaşamakta olanların kaderlerine karışmışlardır. Bir insanın –bir kardeşin– bu dünyadaki bütün mutluluğu...’</p>

    <p>‘Bu dünyadaki bütün mutluluk! Ah, işte hissettiğim tam da bu! Ne kadar doğru söylediniz! Benim bütün mutluluğum söz konusu!</p>

    <p>‘Üstelik kederli bir ailenin huzuru, gözle görünmeyen güçleri yardıma çağırmak için haklı bir sebep sayılmaz mı? Elbette! Eğer herhangi bir dünyevi durum, ölmüşlerin rahatını kaçırmaya haklı bir sebep ise; bir gücü kullanmaya...’</p>

    <p>‘Tanrı aşkına, dostum!’ diyerek sözümü kesti, ‘daha fazla konuşmayın. Bir zamanlar, itiraf edeyim, böyle bir düşünce besliyordum –bundan size bahsetmiştim sanırım– ama çoktandır alçakça ve iğrenç bulduğumdan bunu aklımdan çıkartmıştım.’</p>

    <p>İşte görüyorsunuz,” diye Sicilyalı konuşmasına devam etti, “bu konu bizi nerelere götürdü. Şövalye’nin endişelerini dağıtmaya uğraştım ve sonunda başardım. Ölenin ruhunu çağırmaya karar verdik; layıkıyla hazırlanmak için bana sadece on dört gün süre tanınmasını şart koştum. Bu süreyi doldurup aygıtlarımı da gerektiği gibi kurduktan sonra, aile fertlerinin her zamanki gibi etrafımda toplandığı kasvetli bir akşamdan faydalandım, niyetim onları buna razı etmek ya da daha doğrusu fark ettirmeden benden böyle bir ricada bulunmalarını sağlamaktı. En zoru genç Kontes’i ikna etmekti, üstelik onun orada bulunması şarttı; ancak burada da tutkusunun aşırı hayallere eğilimli olması ve belki de bundan daha çok, öldüğüne inanılan adamın hâlâ yaşıyor olabileceği ve çağrıldığında ruhun görünmeyeceği ümidinin zayıf pırıltısı bize yardım etti. Ruh çağırmaya inanılmaması, yani sanatımdan kuşku duyulması, mücadele etmek zorunda <em>olmadığım</em> tek engeldi.</p>

    <p>Ailenin onayını izleyen üçüncü gün bu iş için belirlendi. Gece yarılarına kadar süren dualar, oruçlar, gece ibadetleri, inzivaya çekilme ve mistik derslerin yanı sıra bu tür durumlarda kullanılmasını çok etkili bulduğum, henüz tanınmayan belli bir müzik aleti<a class="si-noteref epub-type_noteref" href="#f15" id="ref_f15">15</a> de bu törensel olayın hazırlıklarına dahil edilmişti. Bu hazırlıklar arzuladığımdan da etkili oldu, izleyicilerimin kendilerinden geçercesine heyecan göstermeleri, benim de hayal gücümü ateşledi ve aslında kendimi zorlayarak oluşturmam gereken illüzyonun etkisini hiç de azımsanmayacak ölçüde çoğalttı. Sonunda beklenen saat geldi...”</p>

    <p>“Şimdi bize <em>kimi</em> takdim edeceğinizi tahmin ediyorum,” diye haykırdı Prens. “Neyse, devam edin; devam edin...”</p>

    <p>“Hayır, saygıdeğer bayım. Ruh çağırma töreni tam istediğim gibi geçti.”</p>

    <p>“Nasıl olur? Peki ya Ermeni nerede kaldı?”</p>

    <p>“Korkmayın,” diye cevap verdi Sicilyalı, “Ermeni umduğunuzdan da çabuk ortaya çıkacak.</p>

    <p>Konudan çok fazla uzaklaşmamak için, sergilediğim farsın tasvirine girişmeyeceğim. Bütün beklentilerimin yerine geldiğini söylemem yeterli. Yaşlı Marki, genç Kontes, yanında annesi, Şövalye ve birkaç akraba daha orada hazır bulunuyordu. Kolayca tahmin edebileceğiniz gibi, bu evde geçirdiğim uzun zaman boyunca, her şeyden önce, ölen hakkında en kesin bilgileri toplamaktan yana hiçbir fırsatı kaçırmadım. Orada bulduğum, ölene ait çeşitli resimler sayesinde, hayalete insanları yanıltacak en büyük benzerliği vermeyi başardım; ayrıca ruhu sadece işaretlerle konuşturduğum için, sesi de herhangi bir şüphe uyandıramazdı. Ölünün kendisi, Berberi esir kıyafeti içinde göründü, boynunda da derin bir yara vardı. Fark ettiğiniz gibi, burada,” dedi Sicilyalı, “onun dalgaların arasında boğulduğuna dair genel kanıdan uzaklaştım, çünkü olayların hiç umulmadık bir yola sapmasının bilhassa görüntünün inandırıcılığını bir hayli artıracağını ümit etmek için nedenlerim vardı; doğal olana büyük bir titizlikle bağlı kalmak bana her şeyden daha tehlikeli görünüyordu.”</p>

    <p>“Bence bu son derece doğru bir yargı,” dedi Prens, bize doğru dönerek. “Bir dizi olağandışı görüntü arasında, bana öyle geliyor ki, tam da <em>daha hakiki gibi görünen</em> göze batabilir. Varılan keşfi kavramanın kolaylığı, ona ulaşmayı sağlayan aracı küçümsemeye neden olabilir; onu keşfetmenin kolaylığı, bu araçtan kolayca kuşkulanılmasını sağlar; eğer sadece basit mantıkla çözülebilecek bir sırdan daha ötesini öğrenmek mümkün olmayacaksa, o halde boşu boşuna bir ruhu neden rahatsız etmeli? Fakat burada keşfin şaşırtıcı yeniliği ve zorluğu, aynı zamanda bu keşfi sağlayan mucizenin de kanıtıdır; çünkü bu mucizenin sağladıklarına doğal güçlerle varılamadığına göre, bu operasyonun doğaüstü olduğundan şimdi kim kuşku duyabilir? Sözünüzü kestim,” diye ekledi Prens. “Anlatmaya devam edin.”</p>

    <p>“Gelen ruha şu soruyu ilettim,” diye Sicilyalı konuşmasına devam etti, “bu dünyada hâlâ <em>kendisinin</em> saydığı ve çok değer verdiği halde ardında bıraktığı bir şey var mıydı? Ruh üç defa kafasını salladı ve bir elini göğe doğru uzattı. Gitmeden önce, parmağından bir yüzük çıkarttı, o gözden kaybolduğunda yüzük yerde duruyordu. Kontes iyice yakından baktı, bu onun nişan yüzüğüydü.”</p>

    <p>“Nişan yüzüğü mü!” diye bağırdı Prens yadırgayarak. “Demek nişan yüzüğü! Fakat bunu nasıl ele geçirdiniz?”</p>

    <p>“Ben... Bu sahici değildi, saygıdeğer Prens... Ben onu... Aslında bu sahtesiydi...”</p>

    <p>“Demek sahteydi!” diye tekrarladı Prens. “Sahtesini yapmak için sahicisine ihtiyacınız vardı, peki ona nasıl ulaştınız, hem de ölen onu parmağından hiç çıkartmamışken?”</p>

    <p>“Doğru söylüyorsunuz,” dedi Sicilyalı, biraz bocalayarak, “gerçek nişan yüzüğünün bana yapılan bir tarifine dayanarak.”</p>

    <p>“Peki size bu tarifi <em>kim</em> yapmıştı?”</p>

    <p>“Çok uzun zaman önce,” dedi Sicilyalı. “Zaten çok sade, altın bir yüzüktü, içinde genç Kontes’in adı yazılıydı, sanırım. Ama siz beni tamamen konunun dışına çıkardınız.”</p>

    <p>“Peki sonra ne oldu?” dedi Prens ikna olmamış, kuşkulu bir yüz ifadesiyle.</p>

    <p>“Şimdi herkes Jeronymo’nun artık kesinlikle hayatta olmadığına ikna olmuştu. Aile o günden sonra Jeronymo’nun öldüğünü herkese ilan etti ve usule uygun olarak yasa büründü. Yüzükle ilgili durum, Antonie’ de de herhangi bir kuşku bırakmadı, Şövalye’nin ise kızın daha çok üstüne düşmesine yol açtı. Fakat bu hayalet onun üzerinde öyle şiddetli bir etki yaratmıştı ki, tehlikeli bir hastalığa tutuldu, onu seven adam neredeyse umutlarını sonsuza kadar yitirecekti. Tekrar sağlığına kavuştuğunda ise, rahibe olmaya karar verdi, sadece sonsuz bir güven duyduğu, günah çıkarttığı papazın şiddetli itirazları onu bundan vazgeçmeye ikna etti. Sonunda, bu papazın ve ailesinin elbirliği ile verdiği çabalar sayesinde, ondan endişeli bir evet cevabı almak mümkün oldu. Yasın son günü, yaşlı Marki’nin niyet ettiği gibi, bütün malını mülkünü yasal vârisine devrederek mutluluğunu doruk noktasına ulaştıracağı gün olacaktı.</p>

    <p>O gün geldi ve Lorenzo heyecandan titreyen gelini kilisede nikâhına aldı. Gün sona erdiğinde, muhteşem bir sofra ışıl ışıl aydınlatılmış düğün salonundaki neşeli konukları bekliyordu, gürültülü bir müzik taşkın neşeye eşlik ediyordu. Mutlu ihtiyar, sevincini tüm dünyanın paylaşmasını istemişti; sarayın bütün giriş kapıları açılmıştı ve mutluluk dilekleriyle gelen herkes memnuniyetle karşılanıyordu. İşte bu insan kalabalığının arasında...”</p>

    <p>Sicilyalı burada konuşmasına ara verdi ve beklentinin yol açtığı bir ürpermeyle hepimiz nefeslerimizi tuttuk.</p>

    <p>“Evet, işte bu insan kalabalığı arasında,” diye devam etti, “hemen yanımda oturan konuk, bana bir <em>Fransisken rahibi</em>’ni işaret etti, tıpkı bir sütun gibi dimdik duruyordu, ince uzun boylu, solgun yüzlüydü, ciddi ve hüzünlü bakışlarını evlenen çiftten ayırmıyordu. Etrafı saran gülen yüzlerdeki neşe, bir tek bu kişiye uğramadan geçip gidiyordu, yüzündeki ifade hiç değişmeksizin, canlı insan suretlerinin arasında sanki bir heykel gibi hareketsiz duruyordu. Bu görünümün olağandışılığı, böylesine keyifli bir ortamda beni hayrete düşürdüğünden ve o anda çevremdeki her şeyle şiddetli bir tezat oluşturduğundan beni daha da derinden etkiledi ve ruhumda silinmeyen bir iz bıraktı, böylece bu rahibin yüz hatlarını <em>Rus</em>’un fizyonomisinde (bu adamın sizin <em>Ermeni</em>’yle aynı kişi olduğunu artık çok iyi biliyorsunuz) yeniden görebildim, zaten başka türlü bu asla mümkün olamazdı. Sık sık gözlerimi bu ürkütücü görüntüden kaçırmayı denediysem de, ister istemez tekrar ona bakıyordum ve her seferinde de onun sabit duruşunu değiştirmediğini görüyordum. Yanımda oturanı dürttüm, o da kendi yanındakini; aynı merak, aynı yadırgama sofrayı baştan başa dolaşıyordu, sohbet kesildi, birdenbire genel bir sessizlik ortalığı kapladı; ama bu, rahibi etkilemedi. Rahip, hep aynı şekilde, hareketsiz duruyor, ciddi ve hüzünlü bakışlarını evlenen çiftten ayırmıyordu. Bu görüntü herkesi dehşete düşürdü; bir tek genç Kontes bu yabancının yüzünde kendi kederinin yansımasını buldu ve sessiz bir tutkuyla bütün topluluğun arasında onun elemini anlar görünen yegâne kişiye bağlandı. Yavaş yavaş kalabalık dağıldı, gece yarısını geçiyordu, müzik daha sessiz ve giderek azalan bir tonda çalmaya başladı, mumlar sönüyor, sonunda aralarında tek tük yananlar kalıyordu, konuşmalar alçak sesle yapılıyor, giderek fısıltıya dönüyordu, loş düğün salonu gittikçe ıssızlaşıyordu; rahip ise, hep aynı şekilde, hareketsiz duruyor, ciddi ve hüzünlü bakışlarını evlenen çiftten ayırmıyordu.</p>

    <p>Sofra toplandı, konuklar oraya buraya dağıldı, aile daha küçük bir grup halinde bir araya geldi; rahipse davet edilmeksizin bu küçük grubun içinde kaldı. Nereden kaynaklandığını bilmiyorum ama kimse onunla konuşmak istemiyordu; kimse onunla konuşmadı. Kadın akrabalar titremekte olan gelinin etrafını alıyorlar, o ise yalvaran, yardım isteyen bakışlarını vakur tavırlı yabancıya yöneltiyor, yabancı ise ona karşılık vermiyordu.</p>

    <p>Erkekler de aynı şekilde damadın etrafında toplanmışlardı; beklentiyle dolu gergin bir sessizlik. ‘Burada hep bir arada ne kadar da mutluyuz’, diye sonunda söze başladı yaşlı Marki, aramızdaki tek tanımadığı adamın farkında değilmiş ya da onun orada bulunmasına şaşırmıyormuş gibiydi. ‘Ne kadar da mutluyuz’, dedi, ‘ne yazık ki oğlum Jeronymo aramıza katılamıyor!’</p>

    <p>‘Onu davet ettin de, o gelmedi mi?’ diye sordu rahip. İlk kez ağzını açıyordu. Dehşetle ona baktık.</p>

    <p>‘Ah! O ebediyen dönülmeyen yere gitti,’ diye ekledi ihtiyar. ‘Saygıdeğer bayım, beni yanlış anladınız. Oğlum Jeronymo öldü.’</p>

    <p>‘Belki de sadece böyle bir kalabalık içinde kendini göstermeye çekiniyordur,’ diye sözlerine devam etti rahip. ‘Kim bilir, oğlun Jeronymo, nasıl görünüyordur! İzin verin de, son kez duyduğu sesi bir kez daha duysun! Oğlun Lorenzo’dan ona seslenmesini rica et.’</p>

    <p>‘Bu da ne demek oluyor?’ diye mırıldandı herkes. Lorenzo’nun beti benzi attı. Bense tüylerimin ürperdiğini inkâr edemem.</p>

    <p>Rahip o sırada ikramın yapıldığı masaya yaklaştı, eline bir kadeh şarap aldı ve dudaklarına götürdü. ‘Kıymetli Jeronymo’muzun anısına!’ diye seslendi. ‘Öleni sevmiş olanlar, benim gibi yapsın.’</p>

    <p>‘Nereden geldiğinizi bilmiyorum ama, saygıdeğer bayım,’ diye seslendi Marki sonunda, ‘kıymetli bir adı andınız. Hoş geldiniz! Haydi dostlarım!’ (o sırada bize doğru döndü ve kadehleri elden ele dolaştırdı) ‘Bir yabancı bizi utandırmasın! Oğlum Jeronymo’nun anısına.’</p>

    <p>Sanırım böylesine keyifsiz bir hava içinde kadeh kaldırıldığını asla görmedim.</p>

    <p>‘Şuradaki kadeh hâlâ dolu duruyor. Neden oğlum Lorenzo bu dostça içkiye katılmakta tereddüt ediyor?’</p>

    <p>Lorenzo titreyerek Fransisken rahibinin elinden kadehi aldı, titreyerek dudağına götürdü, ‘Çok sevgili ağabeyim Jeronymo’nun şerefine!’ diye kekeledi ve ürpererek kadehi yerine koydu.</p>

    <p>‘Bu benim katilimin sesi!’ diye haykırdı bir anda ortamızda beliren korkunç bir hayalet, üzerinde kanlı bir kıyafet vardı ve her tarafı korkunç yaralar içindeydi...</p>

    <p>Bundan sonrasını artık bana sormayın,” dedi Sicilyalı, yüzünde her türlü dehşet ifadesiyle. “Orada bulunan herkes gibi, ben de o hayalete baktığım anda kendimden geçmişim. Kendimize geldiğimizde, Lorenzo ölümle pençeleşiyordu; rahiple hayalet ortadan yok olmuşlardı. Bütün vücudu şiddetle kasılan Şövalye’yi yatağa taşıdılar; ölüm döşeğindeki adamın yanında papazın ve acı dolu ihtiyarın dışında kimse yoktu, zaten o da bundan birkaç hafta sonra öldü. Lorenzo’nun itirafları, en son günah çıkarttığı papazın kalbinde gizli, yaşayan hiç kimse bunları öğrenemedi.</p>

    <p>Bu olayın üzerinden çok geçmemişti ki, malikânenin arka avlusundaki üzerini yabani çalıların kapladığı, uzun yıllar saklı kalmış olan kuyuyu boşaltmak gerekti; molozlar ayıklanırken altından bir insan iskeleti ortaya çıktı. Bu olayın geçtiği ev artık yerinde yok; del M**nte hanedanı yok olup gitti, Salerno yakınlarındaki bir manastırda Antonie’nin mezarını size gösterebilirler.</p>

    <p>İşte gördünüz,” diye devam etti Sicilyalı, bizim suskun ve şaşkın kalakaldığımızı, kimsenin söze başlamak istemediğini fark etmişti: “Bu Rus subay ya da bu Ermeni’yle tanışıklığımın nereye dayandığını gördünüz işte. İki kez böylesine dehşetli bir şekilde yoluma çıkan bir varlık karşısında titremekte haklı olup olmadığıma, şimdi siz karar verin.”</p>

    <p>“Sizden bir tek soruma cevap vermenizi istiyorum,” diyerek ayağa kalktı Prens. “Şövalye’ye dair anlattıklarınızın tamamında hep dürüst müydünüz?”</p>

    <p>“Bildiğim kadarıyla öyle,” diye karşılık verdi Sicilyalı.</p>

    <p>“Yani onun gerçekten hakkaniyetli bir adam olduğu kanısındaydınız, öyle mi?”</p>

    <p>“Aynen öyle, Tanrı biliyor ki, aynen öyle,” diye cevapladı diğeri.</p>

    <p>“O bahsettiğiniz yüzüğü size verdiğinde bile mi?”</p>

    <p>“Nasıl? O bana yüzük vermedi ki! Ben size yüzüğü bana <em>o</em> verdi demedim ki.”</p>

    <p>“Peki,” dedi Prens ve çanı çalarak gitmeye hazırlandı. “Ya Marki de Lanoy’un hayaleti,” (diye sordu son kez geriye dönüp) “yani bu Rus’un dün sizinkinin ardından ortaya çıkarttığı, sizce hakiki ve gerçek bir hayalet miydi?”</p>

    <p>“Bence başka türlüsü olamaz,” diye cevapladı diğeri.</p>

    <p>“Gelin,” dedi Prens bize dönerek. Gardiyan içeri girdi. “İşimiz bitti,” dedi Prens gardiyana. “Siz, bayım,” dedi (Sicilyalı’ya dönerek), “benden haber bekleyin.”</p>

    <p>“Saygıdeğer bayım, bu şarlatana en son sorduğunuz soruyu ben de bizzat size yöneltmek istiyorum,” dedim Prens’e, tekrar yalnız kaldığımızda. “Sizce bu ikinci hayalet hakiki ve sahici miydi?”</p>

    <p>“Bence mi? Hayır, doğrusunu isterseniz, artık öyle olduğuna inanmıyorum.”</p>

    <p>“Artık mı? O halde daha önce inandınız?”</p>

    <p>“Bir an için bunun gözbağcılıktan daha öte bir şey olduğu hissiyatına kapıldığımı inkâr etmiyorum.”</p>

    <p>“Zaten bu koşullar altında böyle bir kanıya kapılmaktan kendini alabilen <em>kimse</em>, çıksın karşıma!” diye haykırdım. “Fakat bu fikrinizi değiştirmenize sebep olan nedir? Bu Ermeni’ye dair biraz önce bize anlatılanlardan sonra, onun mucizevi güçlerine inancın azalması değil, artması gerekirdi.”</p>

    <p>“Yani bir alçağın bize ona dair anlattıklarından sonra mı?” diye büyük bir ciddiyetle sözümü kesti Prens, “Çünkü umarım az önce görüştüğümüz kişinin böyle biri olduğuna dair artık kuşkunuz kalmamıştır?”</p>

    <p>“Hayır,” dedim. “Fakat bu yüzden onun tanıklığı...”</p>

    <p>“Bir alçağın tanıklığı –diyelim ki, benim de ondan kuşku duymama sebep yok– hakikat ve sağduyu karşısında hiçbir önem taşımaz. En içten hakikat aşkının bile inanılmayı hak etmek için kendini arındırmasının gerektiği böyle bir meselede, beni birçok kez aldatmış, hilekârlığı bir zanaat haline getirmiş bir insan dikkate alınmayı hak eder mi? Belki de hiçbir zaman hakikat adına hakikati söylememiş olan böyle birinin, insan aklı ve doğanın ebedi düzenine karşı tanıklığı inanılmayı hak eder mi? Bu adeta benim damgalanmış bir caniye, asla lekelenmemiş ve doğruluğundan asla şüphe edilmeyen suçsuz biri aleyhine dava açmak üzere yetki vermek istememe benzer.”</p>

    <p>“Fakat kendisinden nefret etmek, en azından korkmak için pek çok nedeni olduğu bir adam hakkında onu böylesine yücelten bir tanıklık yapmak için ne tür gerekçeleri olabilir?”</p>

    <p>“Bu gerekçeleri daha bilmiyor olmam, böyle gerekçelerin olmadıkları anlamına mı gelir? Beni yalanlarla aldatması için ona <em>kimin</em> para verdiğini biliyor muyum? İtiraf ediyorum, ördüğü sahtekârlık ağının içyüzünü henüz tamamen çözemedim; ama uğruna mücadele ettiği davaya hizmet etmek yerine zararı dokundu, çünkü maskesi düşürüldü ve bir sahtekâr –belki de çok daha kötüsü– olduğu ortaya çıktı.”</p>

    <p>“Yüzükle ilgili durum doğrusu bana da biraz kuşkulu geldi.”</p>

    <p>“<em>Kuşkulu olmaktan da öte</em>,” dedi Prens, “kuşkuya yer bırakmıyor. Bu yüzüğü (şimdilik anlatılan olayın gerçekten yaşandığını varsayalım) katilden teslim aldığı anda, onun katil olduğundan emin olmalıydı. Katilden başka kim ölenin, kuşkusuz, parmağından asla çıkarmadığı bir yüzüğü çıkarıp alabilirdi? Bütün öyküsü boyunca, sanki kendisinin bizzat Şövalye tarafından yanılgıya düşürüldüğüne, oysa o sırada kendisinin <em>onu</em> yanılttığını zannettiğine bizi ikna etmeye çalıştı. Peki katille arasında bir anlaşma olduğunu itiraf etmekle ne çok şey kaybedeceğini kalbinin en derininden hissetmediyse, niçin bu manevraya gerek gördü? Bütün anlattıkları, açıkçası bize söylemesinin iyi olacağını düşündüğü birkaç hakikati birbirine bağlayarak kurduğu bir dizi uydurmacadan ibaretti. Hiçbir zaman bir uyumsuzluğa rastlamadığım doğanın temel düzeninin bozulmasına izin vermemek yerine, on kere yalanını yakaladığım alçağın birini on birincide suçlu bulmak için tereddüt mü etmeliyim?”</p>

    <p>“Size bu konuda cevap veremeyeceğim,” dedim. “Fakat dün gördüğümüz hayalet benim için hâlâ akıl almazlığını koruyor.”</p>

    <p>“Benim için de,” diye karşılık verdi Prens, “bu sırrı çözmeye çok hevesli olsam bile.”</p>

    <p>“Nasıl?” dedim.</p>

    <p>“Hatırlarsanız, ikinci hayalet içeri girer girmez altara doğru yürüdü, haçı eline alıp halının üzerine bastı.”</p>

    <p>“Galiba öyleydi. Evet.”</p>

    <p>“Haçın bir iletken olduğunu Sicilyalı bize söyledi. Buradan hayaletin kendini elektrikle yüklemek için acele ettiği sonucunu çıkarabilirsiniz. Lord Seymour’un ona doğru yaptığı kılıç hamlesi, başka türlü etkisiz bırakılamazdı, çünkü elektriğin çarpmasıyla birlikte kolu uyuştu.”</p>

    <p>“Kılıçla ilgili durumda bu doğru olabilir. Fakat Sicilyalı ona ateş ettiğinde, yavaşça altarın üstünde yuvarlandığını duyduğumuz kurşunlara ne demeli?”</p>

    <p>“Yuvarlandığını duyduğumuz kurşunların ateş edilen kurşunlar olduğundan kesinlikle emin misiniz? Ayrıca hayalet kılığındaki kukla ya da insanın kurşuna ve kılıca karşı zırhla kaplı olabileceğinden söz etmek bile istemiyorum. Ama lütfen biraz daha düşünün, silahları dolduran <em>kim</em>’di?”</p>

    <p>“Bu doğru,” dedim ve birdenbire kafamda bir ışık çaktı, “Silahları Rus doldurmuştu. Fakat bu bizim gözlerimizin önünde oldu, burada nasıl bir aldatmaca söz konusu olabilir ki?”</p>

    <p>“Neden söz konusu olamazmış? O zamanlar bu adama karşı, onu gözlemlemenizi gerektiren bir güvensizlik duyuyor muydunuz? Kurşunu namluya yerleştirmeden önce incelediniz mi, belki cıvadan ya da boyanmış kilden yapılmıştı? Kurşunları gerçekten tabancanın namlusuna mı doldurduğuna, yoksa avucuna mı topladığına dikkat etmiş miydiniz? Diyelim ki tabancayı gerçekten tam doldurdu, diğer köşke geçerken yanına doldurulmuş olanların yerine, başka bir çift silah almadığına nereden emin olabilirsiniz? Üstelik o sırada kimsenin aklına onu gözetlemek gelmediğinden ve biz de soyunmakla meşgul olduğumuzdan bunu kolaylıkla yapabilirdi, değil mi? Ayrıca tabancadan çıkan duman hayaleti bizden gizlediği anda, o her ihtimale karşı yanına almış olduğu başka bir kurşunu altardan yuvarlamış olamaz mıydı? Bütün bu durumların arasında imkân haricinde olan var mı?”</p>

    <p>“Haklısınız. Fakat hayaletin ölen dostunuza kusursuz derecede benzemesine ne demeli? Hatta ben de kendisini birçok defa sizin yanınızda görmüştüm ve hayalete bakar bakmaz onu tanıdım.”</p>

    <p>“Ben de öyle ve söyleyebileceğim tek şey, burada yanılsamanın doruk noktasına ulaştığıdır. Fakat bu Sicilyalı benim enfiye kutusuna birkaç kaçamak bakış attıktan sonra <em>yaptığı</em> resimde üstünkörü bir benzerlik elde etmeyi ve bu yolla hem sizi hem de beni aldatmayı becerdiğine göre, Rus niye bundan daha fazlasını yapamasın? Üstelik yemek boyunca benim enfiye kutusuna rahatça ulaşabilirdi, sofrada dikkati hiç üzerine çekmediğinden elverişli durumdaydı, ayrıca ben de kendisine güvenip kutunun üzerindeki resmin <em>kime</em> ait olduğunu açıklamıştım. Buna ek olarak –Sicilyalı’nın da belirttiği gibi– Marki’nin daha çok yüz hatlarında belirginleşen karakteristik yanları üstünkörü de olsa taklit edilebilirdi. O halde bütün bu görüntüdeki açıklanamayan taraf nerede kaldı?”</p>

    <p>“Ya sözlerinin içeriği? Arkadaşınız hakkında verdiği bilgiler?”</p>

    <p>“Nasıl? Sicilyalı benden sorup soruşturarak edindiği birkaç bilgiyi bir araya getirerek benzer bir hikâye oluşturduğunu bize söylememiş miydi? Bu durum, bu buluşu yapmasının ne kadar doğal olduğunu kanıtlamıyor mu? Üstelik hayaletin cevapları o kadar esrarengiz ve yoruma açıktı ki, çelişkili bir ifadede bulunması için ortada hiçbir tehlike yoktu. Diyelim ki, şarlatanın hayaleti canlandıran suç ortağı, keskin zekâ ve ihtiyat sahibi biriydi ve durumlara dair çok az bilgilendirilmişti. Bu maskaralık kim bilir daha nerelere kadar giderdi?”</p>

    <p>“Fakat bir düşünün, saygıdeğer bayım, Ermeni açısından böylesine karmaşık bir aldatmaca için gereken hazırlıklar ne kadar ayrıntılı olmak zorundaydı! Bunun için ne kadar çok zamana ihtiyacı vardı! Burada tasarlandığı gibi, bir insan yüzünün diğerine bu denli tıpatıp benzetilmesi için bile ne kadar çok zaman gerekir! Bu sözde hayaleti karşısındakileri kesinlikle büyük bir yanılgıya düşürecek kadar böylesine iyi bilgilendirmek ne çok zaman alır! Yardımı dokunacak ya da işi bozabilecek, yani her şekilde karşılaşmak zorunda kalınan ufak ve önemsiz ayrıntılara kim bilir ne kadar dikkat etmek gerekmiştir! Ayrıca Rus’un yarım saatten fazla ortadan yok olmadığını da göz önünde bulundurun. Yarım saatten daha az bir zamanda bütün bunların, sadece en zorunlu olanlarının bile düzenlenmesi mümkün müydü? Hakikaten, saygıdeğer bayım, bizzat bir tiyatro yazarı bile, Aristoteles’in kesin Üç Birlik<a class="si-noteref epub-type_noteref" href="#f16" id="ref_f16">16</a> kuralına uyma çabasıyla bir perdeye bu kadar çok olayı sığdıramazdı, izleyicilerinden de bu kadar çabuk kandırılabilir olmalarını beklemezdi.”</p>

    <p>“Nasıl yani? Bu kısacık yarım saat içinde bütün bu hazırlıkların yapılmasının hiçbir şekilde mümkün olmadığı fikrindesiniz, öyle mi?”</p>

    <p>“Gerçekten de,” diye haykırdım, “mümkün olamayacak kadar kusursuz.”</p>

    <p>“Bu söylediğinizi aklım almıyor. Kafası bu kadar işlek bir adamın –bu Ermeni tartışmasız böyle biri– belki de kendisi kadar becerikli suç ortaklarının yardımıyla, gecenin karanlığında, kimseye fark ettirmeden, bu işle uğraşan birinin yanından hiç ayırmayacağı, bu iş için gerekli tüm araçlarla donanmış olarak, kısacası böyle koşulların desteklediği böyle bir adamın bu kadar kısa zamanda bu kadar çok şeyin üstesinden gelebilmesinde, zamanın, mekânın ve fiziksel nedenselliğin yasalarıyla çelişen bir yan var mı sizce? Onun işbirlikçilerine birkaç söz, emir ya da işaretle ayrıntılı talimatlar verebilmesi, çok az konuşarak ayrıntılı ve karmaşık operasyonları yönetebilmesi tamamen akla hayale sığmayan, saçma bir düşünce mi? Öte yandan, doğanın ebedi yasalarının karşısına imkânsızlığı açıkça görülenden başka bir şey çıkartılabilir mi? Size ihtimal dahilinde görünmeyen bir şeyin pekâlâ ihtimal dahilinde olduğunu kabul etmektense, bir mucizeye inanmayı mı tercih edersiniz? Doğa güçlerinin yapay ve az rastlanır bir birleşimini kabullenmek yerine, doğanın güçlerini inkâr etmeyi mi yeğlersiniz?”</p>

    <p>“Bu mesele böylesine cüretkâr bir sonucu haklı çıkarmasa da, onun kavrayışlarımızı aştığını teslim etmelisiniz.”</p>

    <p>“İçimden neredeyse size bu konuda da karşı çıkmak geliyor,” dedi Prens muzip bir neşeyle. “Nasıl mı, sevgili Kont? Örneğin, ya sadece o yarım saat boyunca ve sonrasında, aceleyle ve tesadüfen değil de, bütün akşam ve bütün gece bu adamların Ermeni için çalıştıkları ortaya çıkarsa? Hatırlarsanız, Sicilyalı hazırlıkları için neredeyse üç saat harcamıştı.”</p>

    <p>“Sicilyalı mı, saygıdeğer bayım!”</p>

    <p>“Peki Sicilyalı’nın ilk hayaletle olan ilgisinin aynı şekilde ikinci hayaletle olmadığını bana nasıl kanıtlarsınız?”</p>

    <p>“Ne demek istiyorsunuz, saygıdeğer bayım?”</p>

    <p>“Yani Sicilyalı’nın Ermeni’nin önde gelen yardımcısı olmadığını –kısacası– ikisinin <em>işbirliği</em> yapmadığını nasıl kanıtlarsınız, diyorum?”</p>

    <p>“Bunu kanıtlamak zor olacak,” diye atıldım hayret içinde.</p>

    <p>“Zannettiğiniz kadar da zor değil, sevgili Kont. Nasıl mı? Sizce bu iki insanın aynı kişiye karşı planlanan böylesine tuhaf, böylesine karmaşık bir kumpasın içinde aynı zamanda ve aynı yerde karşılaşmaları ve operasyonları sırasında aralarında o kadar müthiş bir uyum, o kadar iyi tasarlanmış bir ortaklık kurarak her birinin diğerinin işini kolaylaştırıcı şekilde çalışmaları rastlantı olabilir mi? Diyelim ki, daha kabaca düzenlenmiş bir gözbağcılığını, daha ustaca düzenlenmiş olanın inandırıcılığını artırmak için kullandı. Diyelim ki, beni ne derecede inandırabileceğini ölçmek ve güvenimi hangi yoldan kazanabileceğini keşfetmek için onu önceden gönderdi; böylece diğer planı hiçbir şekilde bozmayacak olan bu deneme boşa gitse bile, üzerinde planını uygulayacağı kişiyi daha yakından tanımış olacaktı; kısacası, enstrümanını akort etmiş olacaktı. Diyelim ki, bunu dikkatimi belli bir tarafa çekip canlı tutmak, böylece kendisi için daha önemli olan başka bir konudan uzaklaştırmak için kasten yaptı. Diyelim ki, kuşkuları şarlatanın üzerine çekmek ve bizi doğru izden uzaklaştırmak için birtakım bilgiler toplamak zorundaydı.”</p>

    <p>“Ne demek istiyorsunuz?”</p>

    <p>“Varsayalım, adamlarımdan birine rüşvet verip amacına hizmet edecek belli birtakım gizli bilgileri –hatta belki de belgeleri– eline geçirdi. Benim avcı eri hâlâ ortada yok. Ermeni’nin bu adamın ortadan kaybolmasında parmağı olmadığına inanmamam için bir neden var mı? Fakat bir rastlantıyla bu dalavereyi de keşfedebilirim; bir mektup ele geçebilir ya da bir hizmetkâr ağzından bir şey kaçırabilir. Eğer onun her şeyi bilme gücünün kaynağını keşfedersem, bütün itibarı söner. Böylece bana karşı şu ya da bu kumpası kurmak zorunda olan bu şarlatanı devreye sokar. Bu insanın varlığına ve amaçlarına dair bana önceden bir işaret vermeyi de ihmal etmez. Böylece neyi keşfedersem edeyim, bu şarlatandan başka kimseden kuşku duymayacaktım; yani Ermeni’ye faydası dokunacak birtakım araştırmalarda Sicilyalı ona paravan olacaktı. Kuklası ettiği Sicilyalı beni oyalarken, kendisi de fark ettirmeden ve kuşku uyandırmadan görünmez iplerle beni kıskıvrak bağlamaktadır.”</p>

    <p>“Pekâlâ! Fakat Ermeni’nin bizzat kendisinin bu aldatmacayı bozmak için yardım etmesi ve sanatının sırlarını dünyevi gözlerin önüne sermesi bu amaçlarıyla nasıl bağdaşır? Hakikate bu kadar yakın olmasına çalışılan bir aldatmacanın –Sicilyalı’nın operasyonu gerçekten de böyleydi– asılsızlığının ortaya çıkmasının, sizin inancınızı tamamen zayıflatıp kendisinin ilerideki daha büyük planlarını güçleştireceğinden korkması gerekmez mi?”</p>

    <p>“Bana açıkladığı sırlar neydi ki? Bunların kesinlikle hiçbiri, benim üzerimde uygulamak istediği şeyleri açık etmiyordu. Yani onları açığa vurmakla aslında hiçbir şey kaybetmedi. Buna karşılık ne kadar çok şey kazandı, aldatmaca ve gözbağcılık karşısındaki bu sözümona zafer, beni <em>emin</em> ve umutlu hale getirdi, bu yolla dikkatimi tam aksi yöne çekmeyi ve henüz belirsizce oradan oraya savrulan şüphelerimi saldırının asıl yerinden çok uzaklarda bulunan konulara odaklamamı başardı, öyle değil mi? Benim er ya da geç, kendi kuşkularımla veya dışardan gelen bir etkiyle, onun mucizelerinin anahtarını gözbağcılık sanatında arayacağımı umabilirdi. Bizzat kendisi bunları yan yana getirmekten daha iyi ne yapabilirdi? Böylece elime ölçek vermekle kalmıyor, gözbağcılığa yapay bir sınır koymakla mucizelere dair kavrayışımı daha da çok artırıyor ya da bulandırıyordu. Bu marifetiyle kim bilir ne çok varsayımımın bir hamlede önünü kesmiştir! Belki de zaman içinde kafamda oluşabilecek kim bilir kaç türlü açıklamayı baştan çürütmüştür!”</p>

    <p>“Fakat en azından daha çok bizzat kendisine karşı hareket etmiş oldu, öyle ki yanıltmak istediği gözleri keskinleştirdi, hatta mucize gücüne olan inançlarını böylesine yapay bir aldatmacanın foyasını çıkartmakla tamamen zayıflattı. Şahsen siz, saygıdeğer bayım, onun planının yanlış olduğunun en büyük kanıtısınız, tabii eğer bir planı vardıysa.”</p>

    <p>“Belki benim hakkımda yanıldı ama bu yüzden daha keskin hükümlere varmadığı söylenemez. Aklımda tam da mucizenin anahtarı olabilecek şeyin kalacağını önceden kestirebilir miydi? Kendisine hizmet eden yaratıkların bu kadar beceriksiz çıkacakları da planına dahil miydi acaba? Bu Sicilyalı’nın yetkisini çok fazla aşmadığından emin miyiz? Yüzükle ilgili olarak, bu kesin. Üstelik özellikle bu tek bir husus, bana bu insanın güvenilmez olduğu kararını verdirdi. Titizlikle hazırlanmış, mükemmel incelikteki bir plan hayli kaba bir araç yüzünden ne kadar da kolay bozulabiliyor? Şarlatanın şöhretini bağıra çağıra müşteri çekmeye çalışan pazarcılar gibi borazanla etrafa duyurması – en basit düşünceyle bile yanlışlığı kanıtlanabilecek olan o masalları detay detay bize anlatması, kesinlikle onun fikri değildi. Örneğin; bu düzenbaz, mucizeler yaratan adamının gece yarısı saat on ikiyi vurunca insanlarla bir arada olduğu çevreyi terk etmesi gerektiğini utanmadan nasıl ileri sürebildi? Biz kendimiz onu tam o saatte aramızda görmedik mi?”</p>

    <p>“Bu doğru,” diye atıldım. “Bunu unutmuş olmalı!” “Fakat böyle görevleri abartmak ve aşırılığa kaçarak her şeyi berbat etmek bu tür insanların karakterinde var, oysa mütevazı ve ölçülü bir aldatmaca kusursuz olabilirdi.”</p>

    <p>“Her şeye rağmen, saygıdeğer bayım, yine de bütün bu olanların düzmeceden başka bir şey olmadığına kendimi ikna edemiyorum. Neden mi? Sicilyalı’nın dehşete kapılması, titreme nöbetleri, baygınlık, bu adamın ona acımamızı sağlayan bütün o acıklı durumu; bunların hepsi sadece ezberlenmiş bir rolden mi ibaretti yani? Teatral gözbağcılığın bu kadar ileriye vardırılabileceğini kabul etsek bile, yine de oyuncunun sanatı organlarına bu denli söz geçiremez.”</p>

    <p>“Bu konuya gelince, dostum; ben burada Garrick’in<a class="si-noteref epub-type_noteref" href="#f17" id="ref_f17">17</a> III. Richard’ını gördüm. Peki biz o anda tarafsız birer izleyici olabilecek kadar serinkanlı, sakin ve etkilenmemiş durumda mıydık acaba? Kendi heyecanımız bize hükmederken, o anda biz onun duygularını ölçebilir miydik? Ayrıca o kader anı, söz konusu aldatma bile olsa, bizzat aldatan için öylesine önemli bir vakadır ki, <em>beklenti içindeki ruh hali onda aldatılan</em>’ın <em>şaşkınlığına</em> benzer şiddette semptomlar yaratabilir. Buna bir de mübaşirlerin umulmadık bir anda karşımızda belirivermesini katın.”</p>

    <p>“İşte asıl adamlar, saygıdeğer bayım –İyi ki bana bunu hatırlattınız– o böylesine tehlikeli bir planı adaletin gözleri önünde yine de ortaya koymaya cüret edebilir miydi? Suç ortaklarının sadakatini böylesine tehlikeli bir yolla sınayabilir miydi? Hem de ne pahasına?”</p>

    <p>“Bu <em>onun</em> sorunu, ne de olsa o adamlarını tanıyordur. Kim bilir bu adamın hangi gizli suçlarından dolayı suskunluğuna bu kadar güvenebiliyor? Venedik’teki konumunun ne olduğunu duydunuz. Haydi diyelim, bu beyanı da diğer masallarından biri olsun; peki, kendinden başka davacısı olmayan bu herifi mahkûmiyetten kurtarmak onun için neye mal olur ki?”</p>

    <p>(Ve gerçekten de, sonraki olaylar Prens’in kuşkusunu haklı çıkardı. Birkaç gün sonra bizim tutuklunun durumunu sorduğumuzda, ortadan yok olduğu cevabını aldık.)</p>

    <p>“Peki ne amaçla, diye mi soruyorsunuz? Bu şiddetli yol dışında, başka hangi yolla Sicilyalı’yı böylesine inanılmaz ve küçük düşürücü itiraflarda bulunmaya zorlayabilirdi, üstelik de planının başarısı buna bağlıyken? Kaybedecek hiçbir şeyi olmayan umutsuz bir adamdan başka kim bizzat kendi hakkında bu kadar alçaltıcı bilgiler vermeyi kabul eder? Başka hangi koşullar altında biz ona inanırdık?</p>

    <p>“Hepsi kabulüm, saygıdeğer Prens,” dedim sonunda. “Diyelim ki, her iki hayalet de birer düzmeceydi, bu Sicilyalı, ustasının kendisine ezberlettiği bir masalla basitçe bizi kandırdı, her ikisi de ortak bir amaç için aralarında anlaşmış, çalışmaktalar; bütün bu olayların akışı sırasında bizi hayrete düşüren o mucizevi rastlantılar da aralarındaki bu anlaşmayla açıklanabilir. Yine de bütün bu olaylara kapı açan o ilk mucize, San Marco Meydanı’ndaki o kehanet, açıklamasız kalıyor; eğer bir tek bunun çözümünde çaresiz kalıyorsak, diğerlerine açıklama getiren anahtar neye yarar?”</p>

    <p>“Bir de tam tersi yönden bakın, sevgili Kont,” diye Prens bana cevap verdi. “Şöyle düşünün: Hepsinin altında sadece tek bir dolabın döndüğünü ortaya çıkarırsam, bütün o mucizeler neyi kanıtlar? O kehanet –itiraf edeyim– kavrama gücümü aşıyor. Eğer <em>bir tek</em> mesele olarak o kalsaydı, eğer Ermeni’nin rolü onunla başlamak yerine, onunla sona erseydi; itiraf edeyim, bu kehanet beni nereye vardırırdı, bilemiyorum. Bu <em>düzeysiz</em> topluluğun içinde o bana biraz kuşkulu geliyor.”</p>

    <p>“Kabul, saygıdeğer bayım! Yine de o kehanet hâlâ kavranamazlığını koruyor, bütün filozoflarımızı bunu bana açıklamaya davet ediyorum.”</p>

    <p>“Gerçekten de acaba bu kadar açıklanamaz bir şey mi?” diyerek Prens sözüne devam etti, birkaç dakika derin derin düşündükten sonra. “Ben hiç de filozofluk iddiasında değilim; yine de bu mucizeye doğal bir açıklama aramak veya büründüğü olağanüstülük kisvesini üzerinden tamamen sıyırıp atmayı denemek isteyebilirim.”</p>

    <p>“Eğer <em>bunu</em> başarabilirseniz, Prensim, o zaman,” diye karşılık verdim, hiç inanmadığımı belli eden bir gülümsemeyle, “inandığım tek mucize <em>siz</em> olacaksınız.”</p>

    <p>“Ve,” diye devam etti, “doğaüstü güçlere sığınmaya pek de hakkımız olmadığını kanıtlamak için, doğa yasalarını zorlamaksızın bu olayın içyüzünü belki de açıklayabileceğimiz iki farklı çözüm yolu size gösterebilirim.”</p>

    <p>“Bir defada iki cevap anahtarı birden! Beni gerçekten de çok meraklandırdınız.”</p>

    <p>“Ölen kuzenimin hastalığına dair en ayrıntılı haberleri sizinle birlikte okuduk. Sıtma nöbetine yakalandığı sırada felç geçirip öldü. Bu ölümün olağanüstülüğü, itiraf edeyim, beni birtakım doktorlardan görüş almaya zorladı ve bu vesileyle öğrendiklerim beni bu kehanet işinin izini sürmeye yöneltti. Merhum çok nadir görülen, en tehlikeli hastalıklardan birine tutulmuş; bu hastalığın kendine özgü belirtisi ise hastanın nöbet geçirirken uyandırılamayacak kadar derin bir uykuya dalması ve genellikle ikinci paroksizmde<a class="si-noteref epub-type_noteref" href="#f18" id="ref_f18">18</a> apopleksi<a class="si-noteref epub-type_noteref" href="#f19" id="ref_f19">19</a> geçirip ölmesidir. Bu paroksizmler düzenli aralıklarla ve belli saatlerde tekrarladığından, doktor o hastalığın tanısını koyduğu andan itibaren, ölüm saatini de saptayabilecek durumdadır. Üç gün süren sıtma nöbetinin üçüncü paroksizmi, bilindiği gibi, hastalığın beşinci gününe rastlamaktadır ve bir mektubun kuzenimin öldüğü *** şehrinden Venedik’e ulaşması da tam olarak bu kadar zaman alır. Şimdi diyelim ki, ölenin maiyeti arasında bizim Ermeni’nin yazıştığı uyanık bir adamı var ve Ermeni de oradan haber almaya son derece meraklı, bizzat beni mucizelere ve doğaüstü güçlerin görüntüsüne inandırmayı amaçlıyor. İşte, size öylesine kavranılmaz bulduğunuz o kehanete dair doğal bir açıklama. Üçüncü bir kişinin, kırk mil uzakta gerçekleşen bir ölümün haberini aynı anda bana verebileceğinin mümkün olduğunu buradan çıkartabilirsiniz.”</p>

    <p>“Doğrusu, Prens, burada siz tek tek ele alındığında çok doğal görünen durumları birbirine bağlıyorsunuz, ama bu bağlantıyı yaparken başvurduğunuz yol, büyücülükten daha iyi bir yol değil.”</p>

    <p>“Nasıl yani? Demek ki siz mucizevi olandan o kadar korkmuyorsunuz da, <em>izini sürdüğümüz</em> şeyden, alışılmadık olandan korkuyorsunuz? Ermeni’nin doğrudan beni hedeflediği ya da beni araç olarak kullandığı önemli bir planı olduğunu kabul ettiğimizde –kaldı ki hakkındaki yargımız ne olursa olsun, bunu kabul etmek <em>mecburiyetinde</em> değil miyiz?– hedefine en kısa zamanda ulaşmak için seçtiği yolda doğal olmayan, zorlama hiçbir şey yoktur. Fakat bir insanı etkisi altına almak için mucize yaratan birinin ikna gücünden daha kısa bir yol var mıdır? Hayaletlerin itaat ettiği bir adama kim karşı koyabilir? Fakat varsayımımın yapay olduğunu kabul ediyorum; itiraf edeyim, beni de tatmin etmiyor. Bu konuda diretmeyeceğim, çünkü sadece rastlantıyla açıklanabilecek bir durum için, yapay ve düşünülmüş bir tasarıdan yardım almayı zahmete değer bulmuyorum.</p>

    <p>“Ne diyorsunuz?” diye sözünü kestim, “Sadece rastlantı mı...”</p>

    <p>“Daha ne olsun!” diye konuşmasına devam etti Prens. “Ermeni, kuzenimin tehlikeli hastalığını biliyordu. San Marco Meydanı’nda bize rastladı. Bu fırsat onu kehanette bulunmak için cesaretlendirdi, eğer kehaneti yanlış çıksaydı, boşa söylenmiş bir söz olarak kalacaktı ama eğer doğru çıkarsa, çok önemli sonuçları olabilirdi. Denemesinin başarısı ona yardımcı oldu ve belki de bundan sonra rastlantının sunduğu armağanı tutarlı bir plan için kullanmaya karar verdi. Zaman bu sırrı aydınlatacak ya da aydınlatmayacaktır ama inanın bana, dostum,” (o sırada elini benimkinin üzerine koydu ve çok ciddi bir yüz ifadesi takındı), “üstün güçleri hizmetinde bulunduran bir insanın gözbağcılığa ihtiyacı olmayacak ya da bunu hor görecektir.”</p>

    <p>Böylece konuşma sona erdi. Bu konuşmanın tamamını buraya aktarmamın nedeni, Prens’i alt etmek için aşılması gereken güçlüklere işaret etmek istememdir; aynı zamanda da, bu anlattıklarımın duyulmamış bir şeytanlığın ona hazırladığı tuzağa körü körüne ve düşüncesizce düştüğüne dair yapılan kınamalardan onun hatırasını arındıracağını umuyorum. Bazıları, –diyerek Kont von O*** sözlerine devam etti– bunu yazdığım sırada, belki Prens’i zayıflığından dolayı kahkahalarıyla aşağılayacak ve hiçbir zaman yoldan çıkartılmamış akıllarının gururu ve kendini beğenmişliği içinde, onu mahkûm etme hakkını kendilerinde göreceklerdir; ancak bunların korkarım ki pek azı, onun karşılaştığı bu ilk sınavı mertçe geçebilirdi. Bu başarılı hazırlık safhasından sonra, böyle bir durumda bile onun düştüğünü görüyorsak; işlek zekâsının onu çok önceden uyarmasına karşın, o hain darbenin onun üzerinde başarılı olduğunu görüyorsak, işte o zaman onun aymazlığıyla alay etmektense, bu kadar güçlü savunması olan bir aklı yenmeyi başaran hilekârlığın büyüklüğüne hayret ederiz. Prens’in lehine tanıklığımda dünyevi menfaatlerin payı olamaz; çünkü bana teşekkür borçlu olan kişi artık yaşamıyor. Onun korkunç kaderi sona erdi; ruhu hakikatin tahtı önünde çoktan arındı, dünya bu satırları okuduğu sırada benim ruhum da çoktan oraya ulaşmış olacak; ama –en değerli arkadaşımın hatırası karşısında tutamadığım gözyaşlarımı bağışlamanızı dilerim– bunu adaletin yerini bulması için yazıyorum: O, asil bir insandı ve eminim ki, eğer tahta çıkmak için kendisini suça ayartmalarına izin vermeseydi, kuşkusuz o tahtta bir mücevher gibi parlayacaktı.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f1">
      <a class="si-backref" href="#ref_f1">1</a> <span class="si-footnote-text">. Schiller, Venedik’te (San Lazzaro’da) manastırları bulunan Ermeni Katolik Mekitarist rahiplerin büründüğü siyah, yüzün büyük bir kısmını örten, başlıklı uzun cüppeyi kastediyor. (Y.N.)</span>
    </div>

    <div class="si-footnote html5_aside epub-type_footnote" id="f2">
      <a class="si-backref" href="#ref_f2">2</a> <span class="si-footnote-text">. Sabahattin Eyüboğlu’nun <em>Hamlet</em> (Remzi Kitabevi, 1974, s. 21) çevirisinden alınmıştır. (Y.N.)</span>
    </div>

    <div class="si-footnote html5_aside epub-type_footnote" id="f3">
      <a class="si-backref" href="#ref_f3">3</a> <span class="si-footnote-text">. Commedia dell’Arte tiplemelerinden biri; ahmak, kalın kafalı, anlayışsız anlamında. (Y.N.)</span>
    </div>

    <div class="si-footnote html5_aside epub-type_footnote" id="f4">
      <a class="si-backref" href="#ref_f4">4</a> <span class="si-footnote-text">. (Fr.) Hiçbir tarikata mensup olmayan Fransız Katolik papaz. (Y.N.)</span>
    </div>

    <div class="si-footnote html5_aside epub-type_footnote" id="f5">
      <a class="si-backref" href="#ref_f5">5</a> <span class="si-footnote-text">. Schiller kâh İspanyol, kâh Prusyalı subay olarak kendisini tanıtan, büyücü ve okült ustası Palermolu Cagliostro’ya gönderme yapıyor. (Y.N.)</span>
    </div>

    <div class="si-footnote html5_aside epub-type_footnote" id="f6">
      <a class="si-backref" href="#ref_f6">6</a> <span class="si-footnote-text">. Papa Clemens XIV.; 1772’de Cizvit manastırlarını kapattı. 1774’te Cizvitler tarafından zehirlenerek öldürüldüğü iddia edilir. (Y.N.)</span>
    </div>

    <div class="si-footnote html5_aside epub-type_footnote" id="f7">
      <a class="si-backref" href="#ref_f7">7</a> <span class="si-footnote-text">. Cinlere hâkim olduğuna inanılan peygamber. (Y.N.)</span>
    </div>

    <div class="si-footnote html5_aside epub-type_footnote" id="f8">
      <a class="si-backref" href="#ref_f8">8</a> <span class="si-footnote-text">. Engizisyon muhakeme usulüne göre, mübaşirlerin görevi, ihbar edilen sanığı yakalama emrini yerine getirmekti. (Y.N.)</span>
    </div>

    <div class="si-footnote html5_aside epub-type_footnote" id="f9">
      <a class="si-backref" href="#ref_f9">9</a> <span class="si-footnote-text">. (Lat.) Kelime anlamı büyülü fener; bir gaz lambası ve mercek vasıtasıyla, cam üzerine boyanmış resimleri perdeye veya duvara yansıtan tarihteki ilk projeksiyon aygıtı. (Y.N.)</span>
    </div>

    <div class="si-footnote html5_aside epub-type_footnote" id="f10">
      <a class="si-backref" href="#ref_f10">10</a> <span class="si-footnote-text">. XIII. yüzyıl başlarında Assisili Aziz Francesco’nun kurduğu Hıristiyan tarikatının Minor adı verilen kolu. Minoritler, Fransiskenlerin üç ana kolundan birini oluştururlar. (Y.N.)</span>
    </div>

    <div class="si-footnote html5_aside epub-type_footnote" id="f11">
      <a class="si-backref" href="#ref_f11">11</a> <span class="si-footnote-text">. (Lat.) Eski Roma’da mali görevli. Tahıl ikmal, para basımı ve madenlerin işletilmesi gibi konularla ilgilenen <em>procurator</em>’lar ilk kez Augustus döneminde (MÖ 27-MS 14) atanmaya başladı. (Y.N.)</span>
    </div>

    <div class="si-footnote html5_aside epub-type_footnote" id="f12">
      <a class="si-backref" href="#ref_f12">12</a> <span class="si-footnote-text">. Malta ve Tapınak tarikatları bir süre Magosa’da yerleşmişlerdir. (Y.N.)</span>
    </div>

    <div class="si-footnote html5_aside epub-type_footnote" id="f13">
      <a class="si-backref" href="#ref_f13">13</a> <span class="si-footnote-text">. Tyanalı Apollonius (Apollon); Hıristiyanlığın yayılmaya başladığı I. yüzyılda Tyana’da (Niğde’nin güneyi) doğmuştur. Yeni Pythagorosçıdır. Mucizeler yaratan, ermiş, yol gösterici, şifa dağıtıcı, kurtarıcı bir kişi olarak tanınmıştır. Usta büyücülüğünden dolayı ona sihirbaz diyenler de, Zeus’un oğlu, insan suretinde Tanrı olduğuna inananlar da olmuştur. (Y.N.)</span>
    </div>

    <div class="si-footnote html5_aside epub-type_footnote" id="f14">
      <a class="si-backref" href="#ref_f14">14</a> <span class="si-footnote-text">. Abbé de Villars’ın <em>Le comte de Gabalis ou Entretiens sur les science secrétes</em> (Kont de Gabalis ya da Gizli Bilimler Üzerine Seçmeler, Amsterdam 1715) adlı kitabının kahramanı. (Y.N.)</span>
    </div>

    <div class="si-footnote html5_aside epub-type_footnote" id="f15">
      <a class="si-backref" href="#ref_f15">15</a> <span class="si-footnote-text">. Benjamin Franklin’in 1761’de icat ettiği cam armonika kastediliyor. (Y.N.)</span>
    </div>

    <div class="si-footnote html5_aside epub-type_footnote" id="f16">
      <a class="si-backref" href="#ref_f16">16</a> <span class="si-footnote-text">. Aristoteles’e göre bir tiyatro eserinin Üç Birlik kuralına uygun olması gerekir: Zaman, Mekân ve Olay Birliği. (Y.N.)</span>
    </div>

    <div class="si-footnote html5_aside epub-type_footnote" id="f17">
      <a class="si-backref" href="#ref_f17">17</a> <span class="si-footnote-text">. David Garrick (1716-1779): Usta İngiliz oyuncu. (Y.N.)</span>
    </div>

    <div class="si-footnote html5_aside epub-type_footnote" id="f18">
      <a class="si-backref" href="#ref_f18">18</a> <span class="si-footnote-text">. Tıp dilinde kriz, nöbet. (Y.N.)</span>
    </div>

    <div class="si-footnote html5_aside epub-type_footnote" id="f19">
      <a class="si-backref" href="#ref_f19">19</a> <span class="si-footnote-text">. Tıp dilinde felç. (Y.N.)</span>
    </div>
  </div>
</body>
</html>
