<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>4</h2>

  <p class="gi">Birkaç dakika boyunca iki erkeğin konuşması, ofisi bekleme salonundan ayıran duvarın diğer tarafından gittikçe artan bir netlikle duyuldu. Şimdiyse yol çalışmasının durmasını takip eden ani sessizlikte Bristow’un tüm söyledikleri açık ve net olarak anlaşılıyordu.</p>

  <p>Robin sadece kendini eğlendirmek için bile olsa bu mutlu günde keyfinin yerinde olmasının da etkisiyle Strike’ın her zamanki sekreteri rolünü olabilecek en ikna edici şeklinde canlandırmayı denemiş ve Bristow’un kız arkadaşına olsa olsa yarım saattir özel dedektif için çalıştığını çaktırmamıştı. Bağırışlar başladığında da şaşkınlığını veya heyecanını ele verecek bütün ipuçlarını elinden geldiğince sakladı. Tartışmanın nedenini bilmiyordu ama içgüdüleri ona Bristow’un haklı olduğunu söylüyordu. Strike’ın işinin ve morarmış gözünün serserilere özgü bir çekiciliği olsa da kendisine karşı tavırları hiç kibar değildi ve sol göğsü de hâlâ acıyordu.</p>

  <p>Bristow’un kız arkadaşı, erkeklerin sesleri sokaktan gelen gürültüleri bastırmaya başladığından beri kapalı kapıya bakıyordu. Koyu renk gür saçları 1930’ların film yıldızlarınınki gibi kısa kesilmişti ve aralarını almasa birleşip tek bir kaşa dönüşecek kadar gür olan kaşları yüzünden normalde öyle olmasa da kızgın görünebilirdi. Robin sıklıkla çiftlerin birbirlerine denk bir çekicilikleri olduğunu gözlemlerdi ama para gibi faktörler devreye girdiğinde kişi kendisinden çok daha güzel görünen bir sevgili edinebilirdi. Aslında kaliteli takım elbisesine ve prestijli şirketine dayanarak çok daha güzel birini bulabileceğine kanaat getirdiği Bristow’un, göründüğünden daha şefkatli ve sıcak biri olduğunu varsaydığı bu kızı seçmesini sevimli bulmuştu.</p>

  <p>Robin, “Kahve istemediğine emin misin Alison?” diye sordu. Kadın kendisiyle konuşulmasına şaşırmış gibi etrafa bakındı. Sanki Robin’in orada olduğunu unutmuştu.</p>

  <p>Genizden gelen, kulak okşayıcılığıyla şaşırtan bir ses tonuyla, “Hayır teşekkürler,” dedi ve “Öfkeleneceğini biliyordum,” diye de ekledi. Haklı çıkmaktan tuhaf bir zevk almış gibiydi. “Onu vazgeçirmeyi denedim ama beni dinlemedi. Anlaşılan sözde dedektif onu geri çevirdi. Aferin!”</p>

  <p>Robin şaşırdığını belli etmiş olacak ki sabrı tükenmeye başlayan Alison konuşmayı sürdürdü. “John gerçekleri kabul etse çok daha iyi olur. Kardeşi intihar etti. Ailenin diğer üyeleri bu gerçekle barıştı, onun neden kabullenemediğini anlamıyorum.”</p>

  <p>Kadının neden bahsettiğini bilmiyormuş gibi davranmak anlamsızdı. Lula Landry’ye ne olduğunu herkes biliyordu. Mankenin, havanın sıfırın altına düştüğü soğuk ocak gecesinde kendini ölümün kollarına bıraktığını duyduğunda Robin nerede olduğunu gayet iyi hatırlıyordu. Annesinin evinde, mutfak lavabosunun başındaydı. Haberi radyodan duymuş, şaşkınlıktan ufak bir çığlık atmış ve hafta sonu kalmaya gelen Matthew’a haber vermek için geceliğiyle mutfaktan dışarı fırlamıştı.</p>

  <p>Hiç tanımadığınız birinin ölümü sizi nasıl böylesine etkilerdi? Robin, Lula Landry’nin güzelliğine hayrandı. Kendi soluk teninden ve saçlarının renginden hoşlanmazdı. Lula ise gizemli, ışıl ışıl, harika bir kemik yapısına sahip, ateşli bir kadındı.</p>

  <p>“Öleli çok olmadı.”</p>

  <p>Alison elindeki <i>Daily Express</i>’i sallayarak, “Üç ay,” dedi. “Bu herif işinde iyi midir?”</p>

  <p>Alison’ın pek iyi durumda olmayan, döküntülüğü görmezden gelinemeyecek ufak ofisi süzüşündeki küçümseme Robin’in gözünden kaçmamıştı ve biraz önce internette bu kadının çalıştığı saray yavrusunu andıran mükemmel ofisi görmüştü. Bu yüzden verdiği yanıtın Strike’ı koruma arzusundan çok, kendine olan saygısını koruma ihtiyacından doğduğu söylenebilirdi.</p>

  <p>“Evet,” diye karşılık verdi buz gibi bir sesle. “En iyilerdendir.”</p>

  <p>Her gün Alison’ın hayal bile edemeyeceği gizemli ve karmaşık vakalarla uğraşan bir kadın edasıyla önündeki yavru kedi desenli pembe zarfı açtı.</p>

  <p>Bu arada Strike ve Bristow içerideki odada birbirlerinin karşısına dikilmişti. Biri öfke doluydu, diğeri ise kendine olan saygısını kaybetmeksizin koşulları değiştirmenin bir yolunu arıyordu.</p>

  <p>Yanakları öfkeden kızaran Bristow, “Beni iyi dinle Strike,” dedi. “Tek istediğim kardeşim için adalet, anlıyor musun?”</p>

  <p>Bu çıkış, Strike için âdeta tanrıların bir lütfuydu. Adalet kelimesi kasvetli ofiste yankılanırken Strike’ın içi cız etti. Bristow, her şey küle döndüğünde Strike’ın derinlere gömdüğü gizemli alevi canlandırmayı başarmıştı. Acilen paraya ihtiyaç duyduğu doğruydu ama Bristow tüm çekincelerini bir tarafa bırakmasını sağlayacak daha iyi, daha kabul edilebilir bir gerekçe sunmuştu ona.</p>

  <p>“Tamam. Anlıyorum. Söylediklerimde ciddiyim John, seni anlıyorum. Gelip otur lütfen. Hâlâ yardımımı istiyorsan elimden geleni yapacağım.”</p>

  <p>Bristow öfkeyle onu süzdü. Şimdi yol çalışmasını yürüten işçilerin uzaktan gelen gürültüleri dışında ofiste ses yoktu.</p>

  <p>“Acaba… Şey, eşin sanırım… Onun da içeri gelmesini ister misin?”</p>

  <p>Hâlâ gergin olan Bristow elini kapının tokmağından çekmeden, “Hayır,” dedi. “Alison bunu yapmamı istemiyor. Aslında niçin benimle geldiğini dahi bilmiyorum. Herhalde beni geri çevireceğini ummuştur.”</p>

  <p>“Lütfen, otur. Konuyu enine boyuna gözden geçirelim.”</p>

  <p>Bristow tereddüt etti ve sonra biraz önce kalktığı koltuğa geri döndü.</p>

  <p>Zaten zayıf düşen iradesinin pes etmesiyle otokontrolü devre dışı kalan Strike, çikolatalı bisküvilerden birini alıp bir lokmada midesine indirdi. Bisküviyi tek parça halinde ağzına tıkmıştı. Sonra masasının çekmecesinden kullanılmamış bir not defteri çıkardı, kapağını açtı, kalemine uzandı ve Bristow koltuğuna yerleşmeden önce tam zamanında bisküviyi yutmayı başardı.</p>

  <p>Bristow’un sıkı sıkı parmaklarının arasında tuttuğu zarfı işaret ederek, “İsterseniz şunu alayım?” diye önerdi.</p>

  <p>Avukat, güvenip güvenemeyeceğine emin olamasa da zarfı Strike’a teslim etti. İçindekileri Bristow’un önünde incelemek istemeyen dedektif, kibarca zarfa vurarak muhteviyatının artık araştırmanın kıymetli bir unsuru olduğunu vurguladı ama açmadan bir kenara bırakıp kalemini hazırladı.</p>

  <p>“Bak John, kardeşinin öldüğü günkü olayların kabataslak bir özetini geçebilirsen bana gerçekten yardım etmiş olursun.”</p>

  <p>Doğası gereği sistemli ve detaylı çalışan Strike, araştırmasını yaparken standartlarından taviz vermeyecek şekilde eğitilmişti. Buna göre önce şahitlerin kendilerine göre olayı anlatmalarına izin verilirdi. İfadelerine müdahale edilmezse önemsizmiş gibi görünen ama sıklıkla sonradan paha biçilmez delillere dönüşecek detaylar ve belirgin tutarsızlıklar ortaya çıkardı.</p>

  <p>İlk izlenimler ve şahitlerin hatırladıkları belgelendikten sonra daha somut araştırmalara ve tek tek, hata payı bırakılmaksızın detayların, kişilerin, mekânların ve eşyaların kontrol edilmesine sıra gelirdi.</p>

  <p>Bristow hararetine rağmen nereden başlayacağını bilemiyormuşçasına, “Ah!” dedi. “Bilmem ki… Bir bakalım…”</p>

  <p>“Onu en son ne zaman gördün?” diye yardımcı olmayı denedi Strike.</p>

  <p>“Sanırım ölümünden önceki sabah, evet. Biz… doğrusunu söylemek gerekirse kavga etmiştik ama şükürler olsun ki barışmışız.”</p>

  <p>“Saat kaçtı?”</p>

  <p>“Erken saatlerdi. Dokuz olmamıştı, ofise gidiyordum. Dokuza çeyrek kala olabilir.”</p>

  <p>“Neden tartıştınız peki?”</p>

  <p>“Erkek arkadaşı, Evan Duffield yüzünden. Yine birlikte olmaya başlamışlardı. Ailecek bu ilişkinin bittiğini düşünüp sevinmiştik. Rezil bir heriftir, uyuşturucu bağımlısıdır ve sürekli basına bilgi sızdırır. Lula’nın üzerindeki etkisi hayal bile edemeyeceğin kadar kötüydü. Ağır konuşmuş olabilirim, bunu… ancak şimdi anlıyorum. Lula’dan on bir yaş büyüğüm. Onu korumak istiyordum, nasıl olduğunu bilirsin. Patronluk tasladığımı düşünmüş olabilir. Sürekli onu anlamadığımı söylerdi.”</p>

  <p>“Neyini anlamıyormuşsun?”</p>

  <p>“Hiçbir şeyini. Bir sürü sorunu vardı. Evlat edinilmiş olmak, beyaz bir ailedeki tek melez olmak. Hayatın benim için daha kolay olduğunu söylerdi… Bilmiyorum. Belki de haklıydı.”</p>

  <p>Gözyaşlarını bastırmak için gözlerini kırpıştırdı. “Tartışma aslında önceki gece telefonda ettiğimiz kavganın devamıydı. Duffield’a dönecek kadar aptal olmasına inanamıyordum. Ayrıldıkları için o kadar rahatlamıştık ki… Yani, kardeşimin uyuşturucuyla başını belaya soktuğu düşünülürse bir bağımlığıyla birlikte olması…” Bristow derin bir nefes aldı. “Söylediklerimin tek kelimesini bile dinlemedi. Hiç dinlemezdi. Bana öfkelendi. Ertesi sabah beni içeri almaması için kapıdaki güvenlik görevlisine talimat bırakmış. Neyse ki Wilson başını sallayıp geçmeme izin verdi.”</p>

  <p>Strike da bu arada, kapı görevlisinin merhametine kalmak ne onur kinci, diye düşündü.</p>

  <p>Zavallı Bristow, “Aslında yukarı çıkmazdım,” dedi. Boynundaki kırmızılıklar yeniden ortaya çıkmıştı. “Ama Somé kontratını kardeşime vermek için yanımda getirmiştim; imzalamadan önce kontrol etmemi istemişti… Böyle konularda çok titizdi. Her neyse, Lula kapıdaki görevlinin üst kata çıkmama izin vermesine hiç sevinmedi. Tekrar kavga ettik ama başladığı gibi bitti. Kardeşim sakinleşti. O zaman ziyaretinin, annemin hoşuna gidebileceğini söyledim. Annem hastaneden yeni taburcu olmuştu; histerektomi yapılmıştı. Lula vakit bulursa ayaküstü uğrayacağını söyledi, yolu o tarafa düşerse gidermiş. Ama kesin bir şey söylemedi, halletmesi gereken işler varmış.”</p>

  <p>Bristow derin bir nefes aldı. Sağ dizi yeniden yukarı aşağı oynamaya başlamıştı. Kemikli ellerini sabunluyormuşçasına birbirine sürtüyordu.</p>

  <p>“Hakkında kötü düşünmenizi istemem. Herkes onu bencil zannederdi ama ailenin en genç üyesiydi ve şımartılmıştı. Sonra hastalandı, doğal olarak ilgi odağına dönüştü ve derken kendini sıradışı bir hayatin içinde, etrafında pervane olan insanların ortasında buldu. Nereye gitse paparazziler peşindeydi. Onunkine normal bir hayat denemez.”</p>

  <p>“Haklısın,” dedi Strike.</p>

  <p>“Her neyse, Lula’ya annemin kendini ne kadar hasta ve berbat durumda hissettiğinden bahsettim ve o da bir ara onu görmeye gidebileceğini söyledi. Kardeşimin yanından ayrıldım. Alison’dan bazı dosyaları almak için büroya uğradım, o gün yalnız kalmasın diye annemin evinden çalışmak istiyordum. Lula’yı bir sonraki görüşüm de orada, annemin evinde oldu. Öğlene doğruydu. Lula, dayım gelene kadar yatak odasında annemle oturdu ve sonra da çıkmadan önce benimle vedalaşmak için işlerime gömüldüğüm çalışma odasına uğradı. Bana sarılışı…”</p>

  <p>Bristow cümlesini tamamlayamadı. Bakışlarını yere çevirdi.</p>

  <p>Strike, “Biraz daha kahve ister misin?” diye sordu. Bristow gözlerini yerden ayırmaksızın başını iki yana salladı. Strike, müşterisine kendini toparlama şansı vermek için tepsiyi alıp ofisten çıktı.</p>

  <p>Kapıyı açtığında Bristow’un kız arkadaşı bakışlarını elindeki gazeteden ayırıp kaşlarını çatmıştı. “Konuşmanız bitti mi?” diye sordu.</p>

  <p>Gülümsemeye zahmet etmeyen Strike, “Henüz bitmedi,” dedi. Robin’le konuştuğu sırada Alison’ın öfkeli bakışlarını üzerinde hissedebiliyordu.</p>

  <p>“Bir fincan kahve daha alabilir miyim, şey…”</p>

  <p>Robin ayağa kalktı ve cümlenin sonuna adının eklemesine gerek duymaksızın tepsiyi adamdan aldı.</p>

  <p>Alison, Strike’ı, “On buçukta John’un büroda olması gerek,” diye bilgilendirdi. Başlangıçtakinden daha yüksek sesle konuşuyordu. “En fazla on dakika içinde çıkmalıyız.”</p>

  <p>Strike, Bristow’un dua edermiş gibi ellerini birleştirip başını öne eğdiği küçük ofise dönmeden önce, “Aklımda tutarım,” diye yalan söyledi.</p>

  <p>Strike koltuğuna geçerken avukat, “Çok özür dilerim,” diye mırıldandı. “Bunlardan bahsetmek hâlâ çok zor geliyor.”</p>

  <p>Strike, “Sorun değil,” dedi ve yeniden not defterini eline aldı. “Demek Lula annenizi ziyarete geldi. Saat kaçtı?”</p>

  <p>“On bire doğruydu. Sonrasında neler yaptığı soruşturmada ortaya çıktı. Şoförüne kendisini sevdiği butiklerden birine götürmesini söylemiş ve dairesine geri dönmüş. Evde tanıdığı bir makyözle randevusu varmış ve arkadaşı Ciara Porter da ona katılmış. Ciara Porter’ı görmüşsündür, o da manken. Sarışın. Melek olarak resmedildikleri fotoğrafı kaçırmış olmana imkân yok. Kanatlar ve el çantaları dışında çırılçıplaktılar. Somé, Lula öldükten sonra o fotoğrafı reklam kampanyasında kullandı. Herkes tam bir görgüsüzlük olduğunu düşündü.</p>

  <p>Lula ve Ciara öğleden sonrayı Lula’nın dairesinde geçirmiş, birlikte akşam yemeği için dışarı çıkıp Duffield ve arkadaşlarıyla buluşmuşlar. Grupça Uzi adlı gece kulübüne gidilmiş. Çıkmaya hazırlandıklarında gece yarısını geçiyormuş.</p>

  <p>Duffield ve Lula kötü bir kavgaya tutuşmuş herkesin gözü önünde. Duffield kardeşimi tartaklamış, orada kalmasını sağlamaya çalışmış ama Lula tek başına kulüpten ayrılmış. Olaydan sonra herkes kardeşimi Duffield’ın öldürdüğünü düşündü ama şahidi kapı gibi sağlamdı.”</p>

  <p>Not almayı sürdüren Strike, “Uyuşturucu satıcısının şahitliği sayesinde aklanmıştı, değil mi?” diye sordu.</p>

  <p>“Evet, aynen öyle oldu. Yani Lula biri yirmi geçe dairesine dönmüş. İçeri girerken fotoğrafını çekmişler. O fotoğrafı hatırlıyorsundur. Olaydan sonra her yerde yayınlandı.”</p>

  <p>Strike gayet net hatırlıyordu. Dünyanın en sık fotoğrafı çekilen kadınlarından biriydi. Başı öne eğik, sırtı kambur, bakışları dalgın ve kollarını sıkı sıkı göğsünde kavuşturmuş, fotoğrafçılar göremesin diye de başını diğer tarafa çevirmiş… İntihar olduğu kesinleştiğinde fotoğrafa daha da gizemli anlamlar yüklenmişti. Ölümünden bir saatten kısa bir süre önce zengin ve güzel olan genç kadın, yıkılmışlığını kendisine tapan, onca zamandır flört ettiği kameralardan saklamaya çalışıyordu.</p>

  <p>“Kapısının önünde her zaman fotoğrafçılar olur muydu?”</p>

  <p>“Evet, özellikle Duffield’la çıktığını bildikleri gecelerde veya eve sarhoş döndüğünü fotoğraflamak istiyorlarsa. Ama o gece yalnızca onun için orada değillerdi. Aynı gece Amerikalı bir rapçi de o binada kalacakmış, Deeby Macc diye biri. Albüm şirketi kardeşimin evinin altındaki daireyi kiralamış ona. Fakat Deeby Macc orada hiç kalmamış, binanın etrafı polis kaynadığından otelde kalmak işine gelmiş. Anlatıldığı kadarıyla Uzi’den çıktığında Lula’nın arabasının peşine takılan fotoğrafçılar da Macc’i bekleyenlere katılınca binanın önü fotoğrafçı ordusuyla dolmuş. Çoğu kardeşim içeri girdikten kısa bir süre sonra dağılmış. Herhalde birileri Macc’in daha saatlerce gelmeyeceği haberini onlara uçurmuştu.</p>

  <p>O gece hava çok soğuktu. Kar yağıyordu. Sıcaklık sıfırın altındaydı. Herkes gittiği için kardeşim düşerken sokak boşmuş.”</p>

  <p>Bristow gözlerini kırpıştırıp soğuyan kahvesinden bir yudum daha aldı. Strike, Lula Landry balkondan düşmeden önce sokaktan ayrılan paparazzileri gözünde canlandırdı. Landry’nin kendini ölümün kucağına bırakışının fotoğrafının kaça gideceğini düşünsene, dedi kendi kendine. Muhtemelen emekli olmaya bile yeterdi.</p>

  <p>“John, kız arkadaşın on buçukta bir yerlerde olman gerektiğini söyledi.”</p>

  <p>“Efendim?” Bristow apar topar kolundaki pahalı saate baktı ve, “Aman Tanrım, ne kadar uzun süredir konuştuğumuzu fark etmemişim. Şimdi ne olacak?” diye sorduğunda ağır bir yükün altında eziliyormuş görünüyordu. “Notlarımı okuyacak mısın?”</p>

  <p>“Evet, elbette,” dedi Strike. “Ön araştırmaları tamamladığımda, yani muhtemelen birkaç gün içinde seni arayacağım. O zaman sormak istediğim başka sorular da olacaktır.”</p>

  <p>Bristow sersemlemiş bir halde ayağa kalkarken, “Pekâlâ,” dedi. “İşte kartvizitim. Nasıl ödeme yapmamı tercih edersin?”</p>

  <p>“Bir aylık peşin iyi olurdu,” dedi Strike. Utanç dalgasının altında ezildiğini hissetse de Bristow’un bizzat kendisinin iki katı ödemeyi teklif ettiğini kendine hatırlatarak abartılı bir rakam söyledi ve büyük bir keyifle Bristow’un pazarlık dahi etmediğini gördü. Dahası kredi kartı kabul eder misin, diye sormamış, sonradan parayı getireceğine de söz vermemişti. Yalnızca çek defterini ve kalemini çıkarmıştı.</p>

  <p>Strike şansını zorladığını bilerek, “Dörtte birinin nakit ödenmesi gerekiyor,” diye ekledi. Ve Bristow, “Ben de tam nakit tercih eder misin diye soracaktım…” dediğinde ve yazdığı çeke ek olarak elliliklerden oluşan bir desteyi sayıp masaya bıraktığında Strike o sabah ikinci kez kalpten gidecek gibi hissetti.</p>

  <p>Robin, Strike’ın kahvesini getirmek için içeri girmek üzereyken ofisten çıktılar. Kapı açıldığında Bristow’un kız arkadaşı ayağa kalktı ve beklemekten ağaç olmuş birinin bilmiş edasıyla gazetesini katladı. Neredeyse Bristow kadar uzundu ve iri kemikliydi. Yüz ifadesi kendinden emin, elleriyse büyük ve erkeksiydi.</p>

  <p>Strike’a, “Demek işi almayı kabul ettiniz?” diye sordu. Sanki kadın, zengin erkek arkadaşının sömürüldüğünü düşünmüş gibi bir izlenime kapılmıştı Dedektif. Üstelik haklıydı da.</p>

  <p>“Evet, John’la çalışacağız,” diye karşılık verdi.</p>

  <p>Kadın bütün kabalığıyla, “Demek öyle?” dedi. “Artık memnun olmuşsundur John.”</p>

  <p>Avukat, sevgilisine gülümsedi. Kadın da iç çekip anlayışlı ama yorgun bir anne edasıyla adamın kolunu okşadı. John Bristow vedalaşmak için elini uzattı, ardından kız arkadaşıyla ofisten çıktı. Aşağı inerlerken metal merdivenlerde ayak seslerinin yankıları duyuldu.</p>
</body>
</html>