<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>8</h2>

  <p class="gi">Robin ertesi sabah geldiğinde ikinci kez cam kapıyı kilitli buldu. Artık ona güvenebileceğine kanaat getiren Strike’ın emanet ettiği yedek anahtarla kapıyı açıp içeri girdi, dedektifin bürosunun kapısına yaklaştı ve ses çıkarmadan etrafı dinledi. Birkaç saniye sonra, kapı kapalı olduğu için net duyulmasa da ne olduğu şüphe götürmeyen horultuyu duydu.</p>

  <p>Strike’ın yer yatağından veya bürosunda yaşadığıyla ilgili diğer işaretlerden bahsetmemek konusundaki dile getirilmeyen anlaşmaları nedeniyle hassas bir sorunla karşı karşıya kalmıştı. Robin’in geçici patronuyla bir an önce konuşması gerekiyordu. Bir an tereddüt etti ve seçeneklerini değerlendirdi. En kolayı gürültü yapıp Strike’ı uyandırmayı denemek, böylelikle kendisini ve bürosunu toparlaması için ona bir fırsat tanımaktı ama bu gereğinden uzun sürebilirdi. Vereceği haber bekleyemezdi. Bu yüzden Robin derin bir nefes alıp kapıyı tıklattı.</p>

  <p>Strike hemen uyandı. Bir iki saniye nerede olduğunu anlayamayıp öylece yattı, camdan süzülen parlak ışık huzmesi gözünü alıyordu. Ardından Charlotte’ın mesajını okuduktan sonra telefonu bıraktığını hatırladı. Sonrasında alarmını kurmayı unutmuştu.</p>

  <p>“İçeri gelme!” diye bağırdı.</p>

  <p>Robin kapının diğer tarafından, “Bir fincan çay ister misin?” diye seslendi.</p>

  <p>Strike yüksek sesle, “Evet… Evet, çok iyi olur. Birazdan yanına gelirim,” diye bağırdı. İçinden ilk defa bürosunun kapısına da kilit takmış olmayı diledi. Takma bacağı duvarın dibindeydi ve kendisi de iç çamaşırıylaydı.</p>

  <p>Robin su ısıtıcıyı doldurmaya giderken Strike uyku tulumundan çıktı. Hızla giyindi, takma bacağını gelişigüzel bir şekilde yerine taktı, yer yatağını ve uyku tulumunu rulo yapıp bir köşeye kaldırdı ve masayı eski yerine ittirdi. Kapının tıklatılmasından on dakika sonra ağır deodorant kokuları yayarak topallaya topallaya bürosundan çıktı ve Robin’i masasının başında otururken buldu. Heyecan içinde olduğu belli oluyordu.</p>

  <p>Buharları tüten fincanı işaret ederek, “Çayın,” dedi.</p>

  <p>“Harika, teşekkürler. Bir saniye iznini isteyeceğim,” dedi ve işemek için holdeki banyoya gitti. Fermuarını çekerken gözü aynadaki görüntüye, karmakarışık saçlarına, tıraşsız yüzüne ilişti. Kim bilir kaçıncı kez, taransa da taranmasa da saçının berbat göründüğünü düşünerek kendini teselli etti.</p>

  <p>Strike yanına gelip teşekkür ettikten sonra çay fincanını eline aldığında Robin, “Bomba gibi haberlerim var,” dedi.</p>

  <p>“Öyle mi?”</p>

  <p>“Rochelle Onifade’i buldum.”</p>

  <p>Strike fincanını dudaklarından uzaklaştırdı.</p>

  <p>“Şaka yapıyorsun. Bunu nasıl başardın?”</p>

  <p>“St. Thomas’taki klinik toplantılarına katılması gerektiğini dosyasından okumuştum,” dedi Robin heyecan içinde. Yanakları kızarmıştı ve hızlı hızlı konuşuyordu. “Ben de dün akşam hastaneyi arayıp oymuş gibi davrandım ve randevu zamanımı unuttuğumu söyledim. Perşembe sabahı 10.30’da olduğunu hatırlattılar.” Bilgisayar ekranına baktı. “Tam elli beş dakikan var.”</p>

  <p>Nasıl olmuş da bu fikir Strike’ın aklına gelmemişti?</p>

  <p>“Sen bir dâhisin, gerçek bir dâhi!”</p>

  <p>Bunu söylerken sıcak çay eline dökülmüştü. Fincanı kızın masasına bıraktı.</p>

  <p>“Randevusunun nerede olduğunu öğrenebildin mi?”</p>

  <p>Derin bir nefes alan Robin, “Ana binanın arka tarafında kalan psikiyatri bölümünde,” dedi. “Grandley Yolu’ndan gidersen ikinci bir otopark var.”</p>

  <p>Ekranı dedektife çevirip St. Thomas Hastanesi’nin haritasını gösterdi. Adamın gözü bileğine kaydı ama saati hâlâ bürodaydı.</p>

  <p>“Şimdi çıkarsan yetişirsin,” dedi Robin.</p>

  <p>“Tamam, eşyalarımı alayım.”</p>

  <p>Strike saatini, cüzdanını, sigaralarını ve telefonunu alelacele aldı. Tam cüzdanını arka cebine tıkıp cam kapıdan çıkacaktı ki Robin’in seslendiğini duydu. “Şey… Cormoran…”</p>

  <p>Robin daha önce ona adıyla hitap etmemişti. Strike önce bunu kızın çekingenliğini aştığının göstergesi olarak yorumladıysa da daha sonra kızın imalı bir şekilde gömleğini işaret ettiğini fark etti. Bakışlarını aşağı kaydırdığında gömleğinin düğmelerini yanlış iliklediğini gördü, kıllı göbeği aşırı tüylü Hindistan cevizi kabukları gibi aradan çıkmıştı.</p>

  <p>“Ah… Tamam… Teşekkürler…”</p>

  <p>Dedektif düğmelerini çözüp iliklerken Robin kibarlık edip dikkatini bilgisayarına çevirdi.</p>

  <p>“Sonra görüşürüz.”</p>

  <p>Robin hızla uzaklaşan dedektifin arkasından gülümseyerek, “Görüşürüz,” dedi. Ancak saniyeler geçmeden Strike geri geldi, nefes nefeseydi.</p>

  <p>“Robin, benim için kontrol etmeni istediğim bir şey var.”</p>

  <p>Kalemi çoktan eline alan Robin hazır bekliyordu.</p>

  <p>“7 Ocak’ta Oxford’da bir hukuk konferansı düzenlenmiş. Lula Landry’nin dayısı Tony de katılmış. Uluslararası aile hukuku konferansı. Ne öğrenebilirsen öğren! Özellikle Tony’nin gerçekten orada olup olmadığını…”</p>

  <p>Söylenenleri not alan Robin, “Tamam,” dedi.</p>

  <p>“Teşekkürler. Sen gerçek bir dâhisin.”</p>

  <p>Strike metal merdiveni takma bir bacakla ne kadar hızlı inilebilirse o kadar hızlı indi. Masasının başına dönerken kendi kendine bir melodi mırıldansa da çayını içerken Robin’in keyfi biraz kaçmıştı. İki haftadır aradıkları Rochelle Onifade’i bulduğunda Strike’ın görüşmeye onu da davet edeceğini ummuştu.</p>

  <p>Trafiğin yoğun olduğu saatler geçmişti, metro kalabalık sayılmazdı. Bacağı hâlâ ağrıyan Strike kolayca oturacak bir yer bulduğuna sevindi. Metroya binmeden önce duraktaki büfeden naneli sakız almıştı ve dişlerini fırçalayacak zamanı olmadığı gerçeğini gizlemek için dört tanesini birden çiğniyordu. Diş fırçasını ve diş macununu banyonun çatlak lavabosunun kenarına bırakmanın hayatını kolaylaştıracağını bilse de çantasında saklıyordu. Metroda yansımasını, çıkan sakallarını ve derbeder halini gördüğünde kendi kendine niçin Robin zaten büroda uyuduğunu bildiği halde başka bir evi varmış izlenimim canlı tutmak için bu kadar çabalayıp durduğunu sordu.</p>

  <p>Strike’ın hafızası ve yön bulma becerisi St. Thomas’ın psikiyatri bölümünün girişini rahatça bulmasını sağladı ve herhangi bir sorunla karşılaşmadan saat onu biraz geçe ulaşması gereken yere ulaştı. Giren çıkan herkesi rahatça görmek için hastane kapısının yirmi metre ötesindeki taş duvara oturmadan önce Grandley Yolu’na bakan girişteki otomatik kapıyı kontrol etmek için de beş dakika harcadı.</p>

  <p>Aradığı kızın sokakta yaşadığını tahmin ediyordu ve siyahi olduğuna emindi. Metroyla gelirken kızı bulmakta kullanabileceği stratejileri gözden geçirmiş ve aslında tek bir seçeneği olduğu sonucuna varmıştı.</p>

  <p>Bu yüzden saat onu yirmi geçe uzun, ince, siyahi bir kızın girişe doğru yürüdüğünü gördüğünde (kız gayet bakımlı ve düzgün giyimliydi) seslendi:</p>

  <p>“Rochelle!”</p>

  <p>Genç kız kimin bağırdığını görmek için o yöne baktıysa da üzerine alınmadan yürümeye devam etti ve binaya girip gözden kayboldu. Ondan sonra içeri bir çift girdi. İkisi de beyazdı. Arkalarından farklı yaşlardan ve ırklardan insanlardan oluşmuş, Strike’ın hastane çalışanları olduğunu tahmin ettiği kalabalık bir grup geldi. Düşük ihtimal olmasına rağmen yine seslendi:</p>

  <p>“Rochelle!”</p>

  <p>Bazıları ondan yana baktı ama hemen sohbetlerine geri döndüler. Hastanenin o bölümünde çalışanların muhtemelen her tür garipliğe alıştıklarını düşünerek sigarasını yakıp bekledi.</p>

  <p>Saat on buçuk olduğunda hâlâ gelen giden siyah bir kız yoktu. Ya randevusunu kaçırmış ya da başka bir girişi kullanmıştı. Hafif bir esinti duvarda oturmuş sigarasını içen, etrafı kolaçan eden ve bekleyen Strike’ın ensesini yaladı. Hastane binası çok büyüktü. Dikdörtgen pencereleri olan büyükçe bir kutu gibiydi. Her duvarında bir sürü kapı olabilirdi.</p>

  <p>Strike hâlâ ağrıyan sakat bacağını esnetti ve yeniden bacağı yüzünden doktora gitme seçeneğini değerlendirdi. Aslında bir hastaneye bu kadar yaklaşmak bile can sıkıcıydı. Midesi guruldadı. Gelirken McDonald’s’ın önünden geçmişti. Öğlene kadar kızı bulamazsa gidip karnını doyuracaktı.</p>

  <p>Binaya giren ve çıkan siyahi kadınlara iki kere daha “Rochelle!” diye bağırdı ve ikisinde de kim bağırıyormuş diye görmek için ona baktılar. Kadınlardan biri azarlayan bir bakış fırlattı.</p>

  <p>Derken on biri birkaç dakika geçe kısa boylu, tıfıl, siyahi bir kız paytak adımlarla hastaneden çıktı. Strike kızın girişini gözden kaçırmadığını biliyordu. Sadece kendine has yürüyüşünden değil, ne boyuna ne de ölçülerine uygun mor ve pembe arası sahte kürk ceketi görmemek imkânsızdı.</p>

  <p>“Rochelle!”</p>

  <p>Kız durdu, döndü ve etrafa bakındı. Gözlerini kısmış, kendisine seslenen kişiyi arıyordu. Strike topallayarak ona yaklaştığında genç kız fark edilir bir güven yoksunluğuyla onu süzmekle yetindi.</p>

  <p>“Rochelle? Rochelle Onifade? Merhaba. Ben Cormoran Strike. Konuşabilir miyiz?”</p>

  <p>Beş dakika sonra Strike, onu nasıl bulduğuyla ilgili bir hikâye uydurduğunda Rochelle, “Her zaman Redburn Sokağı’na bakan kapıdan girerim,” diye açıkladı. “McDonald’s’a gitmek için bu kapıdan çıktım.”</p>

  <p>Böylece birlikte oraya gittiler. Strike iki kahve ve iki büyük kremalı çöreği tepsiye koyup şüpheci gözlerle kendisini süzen Rochelle’in beklediği cam kenarındaki masaya götürdü.</p>

  <p>Kız her açıdan sıradandı. Toprak rengi yağlı derisi sivilcelerle kaplıydı. Küçük gözleri çökmüştü. Dişleri de çarpık çurpuk ve sararmıştı. Kimyasallarla düzleştirilmiş saçlarının kökü dört santim kadar siyah, uçları ise bakır kızılıydı. Kalçaları, daracık kotu, parlak gri el çantası ve parlak beyaz spor ayakkabıları ona ucuz bir hava veriyordu. Ancak Strike’ın kıza hiç yakışmadığını düşündüğü cafcaflı sahte kürk kaliteliydi. Rochelle kürkü çıkardı; görebildiği kadarıyla dikişlerinin işçiliği mükemmeldi. Astan da ipekti ve etiketi beklediğinin aksine Guy Somé’ye değil, Strike’ın bile adını duyduğu İtalyan bir tasarımcıya aitti.</p>

  <p>Rochelle çatlak, boğuk bir sesle, “Gazeteci olmadığına emin misin?” diye sordu.</p>

  <p>Strike hastanenin önündeyken niye ona ulaşmaya çalıştığını ve neyin peşinde olduğunu açıklamayı denemişti.</p>

  <p>“Hayır, gazeteci değilim. Önceden de söylediğim gibi, Lula’nın ağabeyini tanıyorum.”</p>

  <p>“Arkadaşı mısın?”</p>

  <p>“Eh, tam olarak arkadaş diyemem. Onunla çalışıyorum. Özel dedektifim.”</p>

  <p>Bunu duyduğu anda Rochelle çok korktu ve korkusunu da saklamadı.</p>

  <p>“Ne demeye benimle konuşmak istiyorsun?”</p>

  <p>“Endişelenmeni gerektirecek bir şey yok.”</p>

  <p>“İyi ama neden benimle konuşmak istiyorsun?”</p>

  <p>“Kötü bir şey değil. John, Lula’nın intihar etmediğini düşünüyor, hepsi bu.”</p>

  <p>Rochelle’i sandalyesinde tutan şey, kaçmasının başka anlamlara çıkabileceğinden korkmasıydı. Oysa Strike bu kadar korkmasına yol açacak bir şey söylememiş veya yapmamıştı.</p>

  <p>“Endişelenecek bir şey yok,” diye onu temin etti. “John detayları gözden geçirmemi rica etti, bu kadar endişe…”</p>

  <p>“Onun ölümüyle ilgim olduğunu mu düşünüyor?”</p>

  <p>“Hayır, elbette hayır. Ruh haline ya da ölümüne kadar neler yaptığına ışık tutabileceğini umuyordum. Düzenli görüşüyordunuz, değil mi? Belki hayatında neler olup bittiğini anlatabilirsin.”</p>

  <p>Rochelle konuşacakmış gibi oldu ancak sonra fikrini değiştirip hâlâ çok sıcak olan kahvesini içmeye çalıştı.</p>

  <p>“Nasıl yani, ağabeyi intihar etmediğini ispatlamak mı istiyor? Biri onu balkondan mı itmiş?”</p>

  <p>“Bu sadece bir ihtimal.”</p>

  <p>Rochelle karar vermeye çalışıyor gibiydi. Belli ki kafasından birtakım hesaplar yapıyordu.</p>

  <p>“Seninle konuşmaya mecbur değilim. Polis değilsin.”</p>

  <p>“Evet, söylediğin doğru. Ama arkadaşına ne olduğunu öğrenmek istemiyor musun?”</p>

  <p>Rochelle Onifade büyük bir kararlılıkla, “Atladı,” dedi.</p>

  <p>“Nasıl bu kadar emin olabiliyorsun?”</p>

  <p>“Eminim işte.”</p>

  <p>“Onu tanıyan herkes intiharına şaşırmış.”</p>

  <p>“Depresyondaydı. Evet, benim gibi o da bir sürü uyuşturucu kullanıyordu. Bazen depresyon insanı ele geçirir. Sonuçta bu bir hastalık,” dedi ama kelimeler Rochelle’in dudaklarından “bu bir yastalık” gibi çıkmıştı.</p>

  <p><i>Yastalık</i>, diye düşündü, bir saniyeliğine dikkati dağılan Strike. Doğru dürüst uyuyamamıştı. <i>Sonsuz bir yas</i>, Lula Landry’nin, Rochelle’in ve hatta Strike’ın hapsoldukları ruh haliydi. Bazen bu hastalık yavaşça neden tutulduğu bilinmeyen bir yasa, sonra da hiçliğe dönüşürdü. Bristow’un annesinin başına gelenler bunun bir örneğiydi. Bazen yas birdenbire insanın içini kaplar ve onu asfalt yola yapıştırırdı.</p>

  <p>Not defterini çıkarırsa kızın konuşmayacağına, hatta çekip gideceğine emindi. Bu yüzden sohbet havasını koruyup kliniğe nasıl yatırıldığını ve Lula’yla nasıl tanıştıklarını sordu.</p>

  <p>Şüpheciliğinden bir saniye bile vazgeçmeyen Rochelle, başlangıçta tek heceli yanıtlar veriyordu ama yavaş yavaş açılmaya başladı. Hayat hikâyesi acıklıydı. Erken yaşta taciz, yetimhane, ciddi akıl hastalıkları, evlatlık verildiği aileler ve şiddet… On altı yaşında sokaklarda yaşamaya başlamıştı. Doğru dürüst bir bakıma ancak araba çarpınca kavuşmuştu. Dengesiz davranışları vücudundaki yaraların tedavi edilmesini imkânsız kıldığı için psikiyatra başvurulmuş ve Rochelle özel bakıma alınmıştı. Şimdi kullandığı ilaçlar hastalığın belirtilerini hafifletiyordu. Strike bu hikâyeyi hem acıklı hem dokunaklı buldu. Lula Landry’yle tanışması belli ki başına gelen en muhteşem şeydi. O kliniğe yatırılmayı da büyük bir şans olarak görüyor, grubun başındaki genç psikiyatrdan şefkatle karışık bir sevgiyle bahsediyordu.</p>

  <p>“Lula’yla orada mı tanıştınız?”</p>

  <p>“Ağabeyi anlatmadı mı?”</p>

  <p>“Detaylara girmedi.”</p>

  <p>“Evet, grubumuza katıldı. Onu bize yollamışlar.”</p>

  <p>“Ve sohbet etmeye başladınız, öyle mi?”</p>

  <p>“Evet.”</p>

  <p>“Sonra da arkadaş oldunuz.”</p>

  <p>“Evet.”</p>

  <p>“Hiç evine gittin mi? Havuzda yüzdün mü?”</p>

  <p>“Niye yüzmeyeyim?”</p>

  <p>“Elbette yüzebilirsin. Sadece soruyorum.”</p>

  <p>Hafifçe başını iki yana salladı.</p>

  <p>“Yüzmeyi sevmem. Suyun yüzüme çarpması hoşuma gitmez. Ancak jakuziyi kullandım ve bol bol alışverişe çıktık.”</p>

  <p>“Komşularından, binada oturan diğer insanlardan hiç bahseder miydi?”</p>

  <p>“Bestiguilerden mi? Biraz. Onları sevmezdi. Kadın sürtüğün teki.” Rochelle aniden düşmanca bir tavra bürünmüştü.</p>

  <p>“Niye böyle dedin?”</p>

  <p>“Kadınla daha tanışmadın mı? Bana süprüntüymüşüm gibi davranırdı.”</p>

  <p>“Lula onun hakkında ne düşünürdü?”</p>

  <p>“Ne onu ne kocasını severdi. Herif pisliğin teki.”</p>

  <p>“Ne açıdan?”</p>

  <p>Sabrı tükenen Rochelle, “Her açıdan,” dedi fakat sonra Strike bir şey söylemeyince konuşmasına devam etti.</p>

  <p>“Karısının evde olmadığı zamanlarda Lula’nın aşağı inmesini sağlamaya çalışırdı.”</p>

  <p>“Peki, Lula hiç indi mi?”</p>

  <p>“Ancak cehennem donarsa…” dedi Rochelle.</p>

  <p>“Sen ve Lula sık sık sohbet ediyordunuz, değil mi?”</p>

  <p>“Evet, çok sohbet ederdik, özellikle en baş… Evet, öyleydi.”</p>

  <p>Rochelle camdan dışarı baktı. Aniden bastıran yağmur yoldan geçenleri hazırlıksız yakalamıştı. Çarpan her yağmur damlasıyla yanlarındaki camda şeffaf dairecikler oluşuyordu.</p>

  <p>“Aranız başlangıçta daha mı iyiydi?” diye sordu Strike. “Zaman geçtikçe daha mı az konuşmaya başladınız?”</p>

  <p>“Birazdan kalkmam gerek,” dedi Rochelle. “İşlerim var.”</p>

  <p>Kıza ulaşmaya çalışan Strike, “Lula gibiler şımarıklık etme eğilimindedir,” dedi. “İnsanlara kötü davrandıkları olur. Her şeyin istedikleri gibi olmasına…”</p>

  <p>“Ben kimsenin hizmetçisi değilim,” dedi Rochelle öfkeyle.</p>

  <p>“Belki senden bu yüzden hoşlanmıştır. Belki birbirinize benzediğinizi düşündü, onu sömürenlerden farklı davranmış olabilirsin.”</p>

  <p>“Evet, aynen öyle,” dedi gururu okşanan Rochelle. “Ondan etkilenmemiştim.”</p>

  <p>“Neden seninle arkadaş olmak istediğini anlıyorum, ayakların yere basıyor…”</p>

  <p>“Evet.”</p>

  <p>“Ayrıca ortak noktanız hastalığınızdı. Birbirinizi başkalarının anlayabileceğinden daha iyi anlıyordunuz.”</p>

  <p>“Ve ben siyahiyim,” dedi Rochelle. “Lula gerçekten siyahi olmanın nasıl bir his olduğunu keşfetmek istiyordu.”</p>

  <p>“Bundan bahseder miydi?”</p>

  <p>“Evet, elbette,” dedi Rochelle. “Nereden geldiğini, nereye ait olduğunu öğrenmek istiyordu.”</p>

  <p>“Ailesinin siyahi üyelerini bulmaya çalıştığını anlattı mı?”</p>

  <p>“Tabii ki. Ve o… Evet.”</p>

  <p>Strike biraz daha zorlasa kızın kalkanlarını indirmesini sağlayabilirdi.</p>

  <p>“Ailesinden birilerini bulabildi mi? Mesela babasını…”</p>

  <p>“Hayır. Onu hiç bulamadı. Zerre kadar şansı yoktu.”</p>

  <p>“Gerçekten mi?”</p>

  <p>“Evet, gerçekten.”</p>

  <p>Daha hızlı yemeye başladı. Strike kızın yiyeceği bittiğinde kalkmasından korktu.</p>

  <p>“Ölümünden önce Vashti’de buluştuğunuzda Lula’nın canı sıkkın mıydı?”</p>

  <p>“Evet.”</p>

  <p>“Nedenini söyledi mi?”</p>

  <p>“Nedeni olması gerekmez. <i>Yastalık</i>.”</p>

  <p>“Ancak kötü hissettiğinden bahsetmiştir.”</p>

  <p>Rochelle bir saniyelik tereddüdün ardından, “Evet,” dedi.</p>

  <p>Strike, “Birlikte yemek yemeyi planlamıyor muydunuz?” diye sordu. “Kieran, Lula’nın seninle buluşmaya geldiğini söyledi. Kieran’ı biliyorsundur. Kieran Kolovas-Jones?”</p>

  <p>Kızın yüz ifadesi yumuşadı ve dudaklarının kenarı yukarı kıvrıldı.</p>

  <p>“Evet, Kieran’ı tanıyorum. Lula, Vashti’ye benimle buluşmaya geldi.”</p>

  <p>“Ama yemek için kalmadı, değil mi?”</p>

  <p>“Hayır, acelesi vardı.”</p>

  <p>Kahve içer gibi yaparak yüzünü saklamak için başını öne eğdi.</p>

  <p>“Niçin seni aramadı? Telefonun yok mu?”</p>

  <p>“Var,” dedi Rochelle alınmışçasına. Sandalyenin arkasına uzanıp kürk ceketin cebinden her tarafına pembe kristaller yapışmış eski moda bir Nokia çıkardı.</p>

  <p>“Öyleyse neden buluşamayacağınızı söylemek için seni aramadı?”</p>

  <p>Rochelle, Strike’a büyük bir öfkeyle baktı.</p>

  <p>“Paparazziler dinlediği için telefonunu kullanmayı sevmezdi.”</p>

  <p>“Gazeteciler onu dinliyor muymuş?”</p>

  <p>“Evet.” Rochelle kurabiyesini neredeyse bitirmişti.</p>

  <p>“İyi ama gazeteciler Lula’nın Vashti’ye gelmeyeceğini söylemesiyle neden ilgilensin?”</p>

  <p>“Bilmem.”</p>

  <p>“O kadar yolu seninle öğle yemeği yiyemeyeceğini söylemek için gelmesi sana hiç garip gelmedi mi?”</p>

  <p>“Evet… Hayır…” dedi Rochelle ve sonra aniden dili çözüldü: “Şoförün varsa ne fark eder? Nereye istersen gidersin, beş kuruş fazla ödemezsin. Gideceğin yeri söylersin götürürler, yanlış mıyım? Oradan geçecekmiş, kahrolası Ciara Porter’ı görmeye gideceği için benimle kalamayacağını bizzat söylemek istemiş.”</p>

  <p>Rochelle ağzından çıkar çıkmaz hislerini ele veren o “kahrolası” kelimesi yüzünden pişmanlık duymuştu. Başka küfürler kullanmaktan imtina edercesine dudaklarını sıkı sıkı büzdü.</p>

  <p>“Bütün yaptığı bu muydu? Mağazaya girip <i>kalamayacağım, eve gidip Ciara’yla buluşmalıyım</i>, dedi ve gitti mi?”</p>

  <p>“Evet, öyle sayılır.”</p>

  <p>“Kieran buluştuğunuz günlerde genelde seni gideceğin yere bıraktıklarını söyledi.”</p>

  <p>“Evet. Ama o gün pek meşguldü, dedim ya!” Rochelle ne kadar içerlediğini saklamayı başaramıyordu.</p>

  <p>“Bana mağazada neler olduğunu tek tek anlatır mısın? İkinizden biri kıyafet denedi mi?”</p>

  <p>“Evet,” dedi Rochelle ufak bir duraksamanın ardından. “O denedi.” Ve yine bir an tereddüt etti. “Uzun bir Alexander McQueen elbise. Biliyorsun, o da kendini öldürmüştü,” diye ekledi dalgın bir ses tonuyla.</p>

  <p>“Soyunma odasına onunla girdin mi?”</p>

  <p>“Evet.”</p>

  <p>“Soyunma odasında ne oldu?”</p>

  <p>Kızın gözleri, Strike’ın küçükken karşı karşıya geldiği boğanın gözlerini hatırlattı. Hedefe odaklı, amacını gizleyen ketum bakışlardı bunlar.</p>

  <p>“Elbiseyi denedi.”</p>

  <p>“Başka bir şey yapmadı mı? Kimseyi aramadı mı?”</p>

  <p>“Hayır. Şey… Evet, belki.”</p>

  <p>“Kimi aradığını biliyor musun?”</p>

  <p>“Hatırlamıyorum.”</p>

  <p>Kahvesini içtiğinde kâğıt bardak yeniden yüzünü gizledi.</p>

  <p>“Evan Duffield olabilir mi?”</p>

  <p>“Belki.”</p>

  <p>“Ne dediğini hatırlıyor musun?”</p>

  <p>“Hayır.”</p>

  <p>“Satış görevlilerinden biri konuşmaya kulak misafiri olmuş. Geç saatlerde dairesinde buluşmak üzere biriyle randevulaşıyormuş. Hatta sabaha karşı.”</p>

  <p>“Öyle mi?”</p>

  <p>“Çoktan Uzi’de buluşmayı kararlaştırdıklarına göre konuştuğu kişinin Duffield olması ihtimal dahilinde değil, haksız mıyım?”</p>

  <p>“Ne çok şey biliyorsun.”</p>

  <p>“O gece Uzi’de buluştuklarını herkes biliyor,” dedi Strike. “Bütün gazeteler yazdı.”</p>

  <p>Rochelle’in gözbebeklerinin büyüdüğünü mü yoksa küçüldüğünü mü anlamak imkânsızdı. Çünkü irisleri de neredeyse simsiyahtı. “Evet, sanırım öyle,” diye dedektife hak verdi.</p>

  <p>“Deeby Macc miydi?”</p>

  <p>“Hayır!” Bu söz kızı güldürdü. “Onun telefonunu bile bilmiyordu.”</p>

  <p>“Ünlüler birbirlerinin telefon numarasına kolayca ulaşır,” dedi Strike.</p>

  <p>Rochelle’in suratı asıldı ve gözleri pembe telefonunun boş ekranına kaydı.</p>

  <p>“Macc’in telefonu bence onda yoktu.”</p>

  <p>“Ama Lula’nın sabaha karşı biriyle buluşmak için randevulaştığını duydun, değil mi?”</p>

  <p>Gözlerini kaçırıp kahvesinin kalanını bir yudumda bitiren Rochelle, “Hayır,” dedi. “Öyle bir şey hatırlamıyorum.”</p>

  <p>Zorlayıcı bir tonla konuşmamaya özen gösteren Strike, “O konuşmanın çok önemli olabileceğini anlıyor musun?” dedi. “Lula öldüğü saatlerde biriyle mi buluşacaktı? Polisin bundan hiç haberi olmadı, değil mi? Onlara anlatmadın…”</p>

  <p>“Gitmeliyim,” diyen Rochelle kurabiyesinin son kırıntılarını da yedikten sonra ucuz çantasını sapından tutup Strike’a öfkeli bir bakış fırlattı.</p>

  <p>“Neredeyse öğle oldu. Sana yemek ısmarlamamı ister misin?”</p>

  <p>“Hayır.”</p>

  <p>Fakat Rochelle yerinden kıpırdamıyordu. Strike onun ne kadar yoksul olduğunu, düzenli olarak yemek yiyip yemediğini merak etti. Kendinden emin, kaba tavırlarının altında Strike’ın içini cız ettiren bir şeyler vardı: Ateşli bir gurur, bir kırılganlık.</p>

  <p>Çantasını bırakıp yeniden sandalyeye yıkılırken, “Evet, tamam o zaman,” dedi. “Bir Big Mac alırım.”</p>

  <p>Strike yiyecekleri almaya gittiğinde Rochelle’in kaçmasından korkmuştu ama iki tepsiyle döndüğünde kız bıraktığı yerdeydi. Açlığını saklamaksızın teşekkür bile etmişti.</p>

  <p>Bunun üzerine Strike başka bir yöntem denedi. Adı geçtiğinde kızın gülümsediğini hatırlayarak, “Kieran’ı iyi tanıyorsun galiba?” diye sordu.</p>

  <p>“Evet,” dedi sıkılganlıkla. “Lula’yla gezdiğimizde onu çok görürdüm. Her zaman Lula’nın şoförlüğünü yapardı.”</p>

  <p>“Vashti’ye gelmeden önce Lula’nın arabanın arka koltuğunda kâğıda bir şeyler yazdığını söyledi. O notu sana gösterdi mi? Verdi mi?”</p>

  <p>“Hayır,” diyen Rochelle patates kızartmalarını ağzına tıkıştırdı. “Öyle bir şey görmedim. Neden, neymiş?”</p>

  <p>“Bilmiyorum.”</p>

  <p>“Belki alışveriş listesi falandır.”</p>

  <p>“Evet, polis de öyle düşünmüş. Lula’nın elinde bir kâğıt veya mektup görmediğine emin misin?”</p>

  <p>“Evet, eminim…” Duraksadı. “Kieran benimle bulaşacağını biliyor mu?”</p>

  <p>“Evet, ona görüşme listemde olduğundan bahsetmiştim. Eskiden St. Elmo’da kaldığını söyledi.”</p>

  <p>Bunu duymak Rochelle’i mutlu etmiş gibiydi.</p>

  <p>“Şimdi nerede kalıyorsun?” diye sordu Strike.</p>

  <p>“Sana ne!”</p>

  <p>“Beni ilgilendirmez tabii. Laf olsun diye sordum.”</p>

  <p>Rochelle belirsiz bir iç çekişle karşılık verdi. “Artık Hammersmith’te kendime ait bir yerim var.”</p>

  <p>Ve bir süre lokmasını çiğnedikten sonra ilk kez kendisine sorulmayan bir bilgiyi paylaştı. “Arabada Deeby Macc dinlerdik. Ben, Kieran ve Lula.” Sonra da rap parçasını söyledi:</p>

  <p><i>Hidroquinon’a hayır, yoktur benden siyahı</i>,</p>

  <p><i>Deeby’yi küçümseyeceksen al kendine bir mezar taşı</i>,</p>

  <p><i>Johari’yi s*ktir et, Ferrari kullanırım</i></p>

  <p><i>Para konuşur Bay Jake, ben bu âlemde kralım</i>.</p>

  <p>Rochelle, Strike’ın ağzını açık bıraktığı için kendisiyle gurur duyuyormuş gibi görünüyordu. “<i>Hidroquinon</i> albümünden,” dedi. “Jake diye bir parça.”</p>

  <p>“<i>Hidroquinon</i> nedir?” diye sordu Strike.</p>

  <p>“Deri beyazlatıcı. Arabanın camlarını sonuna kadar açıp rap yapardık,” dedi Rochelle. O günleri hatırladığında özelliksiz yüzünde sıcacık bir gülümseme belirmişti.</p>

  <p>“Öyleyse Lula, Deeby Maccle tanışmak için sabırsızlanıyordu?”</p>

  <p>“Evet, öyle,” dedi Rochelle. “Deeby’nin onu beğendiğini biliyordu. Bunu bilmek onu mest etmişti. Kieran da çok heyecanlıydı. Lula’ya ‘bizi tanıştır’ deyip duruyordu. Deeby’yle tanışmayı çok istiyordu.”</p>

  <p>Bunları söyledikten sonra Rochelle’in gülümsemesi soldu ve yeniden hamburgerini eline aldı. “Sormak istediklerin bitti mi? Gitmeliyim.” Büyük ısırıklar alarak hamburgerinin kalanını bitirdi ve tepside ne var ne yoksa ağzına tıktı.</p>

  <p>“Lula seni bir sürü yere götürmüş olmalı.”</p>

  <p>“Evet,” dedi ağzı hamburger lokmalarıyla dolu olan Rochelle.</p>

  <p>“Onunla Uzi’ye gittin mi?”</p>

  <p>“Evet. Bir kere.”</p>

  <p>Rochelle ağzındaki lokmayı yuttu ve Lula’yla tanıştıklarından beri gittiği diğer yerlerden bahsetti. Milyonerlerin hayat tarzından etkilenmediğini vurgulamak için yaptığı bütün girişimlere rağmen peri masalından bahseder gibi konuşuyordu. Lula, Rochelle’i grup terapisinin ve barınakların dünyasından kurtarmış, ayaklarını yerden kesmiş, haftada bir pahalı eğlencelere boğmuştu.</p>

  <p>Rochelle’in, Lula’nın kişiliğinden çok az bahsetmesi Strike için dikkat çekiciydi. Kieran’ın da sihirli lambadan çıkıp Rochelle’i sığınma evinden kurtaran bir cinden farkı yoktu. Bu hikâyelerde anlatılan Lula’nın önde gelen özellikleri ceketler, çantalar ve mücevherler alabilen sihirli kartlara sahip olmasıydı. Lula’nın aldığı hediyeleri, gittikleri restoranları, ünlülerle dolu barları bütün detaylarıyla anlattı Rochelle. Ancak bahsi geçen ünlülerin hiçbiri Rochelle’i zerre kadar etkilememişti. Adını andığı her ünlünün arkasından aşağılayıcı bir gözlemini ekliyordu: “Tam bir pislikti. Her yanı estek ameliyat, hiçbir özelliği yoktu.”</p>

  <p>“Evan Duffield’la tanıştın mı?” diye sordu Strike.</p>

  <p>“Tanıştım.” Her hecesinden küçümseme akan bir cevaptı bu. “Adi herif!”</p>

  <p>“Öyle mi?”</p>

  <p>“Evet, öyledir. Kieran’a sor.”</p>

  <p>Anlattıklarındaki imaya bakılırsa Rochelle ile Kieran, Lula’nın dünyasını dolduran budalaları izleyen aklıselim, objektif gözlemcilerdi.</p>

  <p>“Ne adilik yaptı?”</p>

  <p>“Lula’ya pislik gibi davranırdı.”</p>

  <p>“Başka?”</p>

  <p>Tepsisinde kalan patateslerden birine uzanan Rochelle, “Hikâyelerini satardı,” dedi. “Bir keresinde Lula hepimize tuzak kurdu. Hangisinin gazetelere düşeceğini görmek için her birimize başka bir hikâye anlattı. Çenesini tutan tek kişi bendim. Diğerleri hemen gazetelere koşmuş.”</p>

  <p>“Kimleri sınadı?”</p>

  <p>“Ciara Porter, ben, Duffield ve şu Guy <i>Summy</i> denen adam.” Rochelle tasarımcının adını yanlış telaffuz etmişti. “Ancak sonra modacı herifi affetti. Onun için bahaneler uydurdu. Oysa o da diğerleri gibi Lula’yı kullanıyordu.”</p>

  <p>“Nasıl?”</p>

  <p>“Örneğin başkaları için çalışmasını istemiyordu. Sadece onun şirketi için çalışmasını, bütün reklamların odağı olmasını istiyordu.”</p>

  <p>“Eee, Lula sana güvenebileceğini anladıktan sonra…”</p>

  <p>“Evet, o zaman bana telefon aldı.”</p>

  <p>Rochelle bir saniyeliğine duraksamıştı.</p>

  <p>“Ne zaman isterse bana ulaşabilecekti.”</p>

  <p>Aniden ışıl ışıl parlayan pembe Nokia’yı masadan alıp kürklü ceketinin cebine soktu.</p>

  <p>“Sanırım artık kendi faturanı kendin ödemek zorundasındır?” diye sordu Strike.</p>

  <p>Rochelle’in <i>seni ilgilendirmez</i> gibi bir şey diyeceğini sanmıştı ama aldığı cevap başkaydı:</p>

  <p>“Ailesi henüz fark etmedi, hâlâ faturalarımı ödüyorlar.” Sanki bundan şeytanca bir zevk alıyordu.</p>

  <p>“Sana o ceketi Lula mı aldı?”</p>

  <p>“Hayır. Kendim aldım, artık çalışıyorum.”</p>

  <p>“Sahiden mi? Nerede çalışıyorsun?”</p>

  <p>“Sana ne bundan?”</p>

  <p>“Öylesine sormuştum…”</p>

  <p>Kızın dudaklarında bir gülümseme belirip kayboldu. Vücut dili değişmişti.</p>

  <p>“Öğleden sonraları yeni evimin yakınlarındaki bir mağazada çalışıyorum.”</p>

  <p>“Farklı bir yerde mi kalıyorsun?”</p>

  <p>Rochelle, “Hayır,” dedi. Strike, kızın çizgiyi o soruda çektiğini anladı. Ayrıntılı bir yanıt vermemekte kararlıydı. Bu yüzden yöntem değiştiren Strike, “Lula öldüğünde neye uğradığını şaşırmışsındır herhalde,” dedi.</p>

  <p>“Evet, tam bir şoktu,” diyen Rochelle önceden şaşırmadığını belli ettiğini hatırlayıp tükürdüğünü yaladı. “Depresyonda olduğunu biliyordum ama insanların kendilerini öldürmelerini beklemezsiniz.”</p>

  <p>“Yani, o gün Lula’yı gördüğünde intihara meyilli bir hali olmadığını mı söylüyorsun?”</p>

  <p>“Bilmem. Benimle uzun süre kalmadı ki.”</p>

  <p>“Öldüğünü duyduğunda neredeydin?”</p>

  <p>“Sığınma evindeydim. Tanıştığımızı herkes biliyordu. Janine beni uyandırıp haberi verdi.”</p>

  <p>“Öğrendiğin anda da intihar ettiğini mi düşündün?”</p>

  <p>“Evet. Şimdi gitmeliyim. Kesinlikle gitmem gerek.”</p>

  <p>Rochelle kararını vermişti. Strike onu durduramayacağını anladı. Cafcaflı kürk ceketini bin bir güçlükle giydikten sonra çantasını omzuna astı.</p>

  <p>“Kieran’a benden selam söyle.”</p>

  <p>“Tamam, söylerim.”</p>

  <p>“Görüşürüz,” diyen Rochelle bir kez bile dönüp arkasına bakmadan restorandan çıktı.</p>

  <p>Rochelle’in başı eğik, kaşlarını çatmış olarak camın önünden geçmesini seyreden Strike kız gözden kaybolana kadar bekledi. Yağmur durmuştu. Farkında olmadan kızın tepsisini önüne çekip kalan tek patatesi ağzına attı.</p>

  <p>Ardından o kadar ani bir şekilde masadan kalktı ki tepsileri alıp masayı silmek için yanına gelen beyzbol şapkalı kız şaşkınlıktan çığlık atıp bir adım geri çekildi. Strike hızlı adımlarla McDonald’s’tan çıkıp Grandley Yolu’na saptı.</p>

  <p>Tüylü ceketi içinde gözden kaçırılması mümkün olmayan olan Rochelle köşede duruyordu. Trafik lambasının dibinde durup yeşil yanmasını bekleyen kalabalığa karışmıştı. Mücevherlerle süslü pembe Nokia’sıyla oynuyordu. Strike kıza yetişti, iri cüssesiyle kalabalığı yara yara ilerledi ve insanların arasından geçip kıza ulaştı.</p>

  <p>“O gece kiminle buluşmayı planladığını öğrenmek istedi… Evet, ve…”</p>

  <p>Rochelle başını kaldırıp sağını solunu kontrol etti. Strike’ın hemen arkasında durduğunu görünce telefonu kulağından uzaklaştırıp düğmelerden birine basarak görüşmeyi bitirdi.</p>

  <p>Strike’a saldırganca “Bu da ne demek oluyor!” diye bağırdı.</p>

  <p>“Kiminle konuşuyordun?”</p>

  <p>“Kendi işine baksana!” dedi kız öfkeyle. Beklemekte olan diğer yayalar da şimdi onlara dönmüştü.</p>

  <p>“Beni takip mi ettin?”</p>

  <p>“Evet.” dedi Strike. “Son anda aklıma bir şey geldi.”</p>

  <p>Yeşil yandı. Yürümeye başlamayan yalnızca ikisiydi. Geçip giden yayalar onlara çarpıp duruyordu.</p>

  <p>“Bana cep telefonu numaranı verecek misin?” diye sordu Strike.</p>

  <p>Rochelle ketum, katı, duygularını ele vermeyen bakışlarını Strike’a dikti.</p>

  <p>“Nedenmiş?”</p>

  <p>“Kieran almamı rica etmişti,” diye yalan söyledi.</p>

  <p>“Unutmuşum. Galiba güneş gözlüğünü arabasında bırakmışsın.”</p>

  <p>Kızın ikna olduğuna emin değildi ama kısa bir tereddüdün ardından Rochelle numarayı söyledi. Strike da kartvizitinin arkasına not aldı.</p>

  <p>Ardından Rochelle tepkili bir sesle, “Hepsi bu mu?” diye sordu. Daha sonra karşıya geçmeye yeltendi ama ışık kırmızıya dönmüştü. Strike topallaya topallaya kızın peşine düştü. Adamdan yakasını sıyıramamak kızı iyice öfkelendirmişti.</p>

  <p>“Ne?”</p>

  <p>“Rochelle, bana anlatmadığın şeyler var. Bunu al,” diyen Strike paltosunun cebinden ikinci bir kartvizit çıkardı. “Aklına söylemeyi unuttuğun bir şey gelirse mutlaka ara. Orada numaram yazılı.”</p>

  <p>Rochelle tepki vermedi.</p>

  <p>Arabalar bütün gürültüleriyle geçip giderken ve yağmur ayaklarının dibindeki oluklara dolarken Strike, “Lula öldürüldüyse… ve bir şeyler biliyorsan hayatın tehlikede olabilir,” dedi.</p>

  <p>Bu sözler üzerine kızın yüzünde kendinden emin bir ifade oluşuverdi. Anlaşılan Rochelle tehlikede olduğunu düşünmüyor, güvende olduğuna inanıyordu.</p>

  <p>Yeşil ışık yandı. Rochelle yağlı saçlarını geriye savurup bir elinde sıkı sıkı tuttuğu cep telefonu, diğer elinde Strike’ın kartvizitiyle karşıya geçerken her zamanki gibi sıradandı. Herhangi biriydi. Strike, iki şeridin ortasında kalan yayalara ayrılmış adacıkta durmuş kızın uzaklaşmasını seyrederken kendini güçsüz, yetersiz hissetti. Rochelle hikâyesini gazetelere satmamış olabilirdi ama Strike ne kadar çirkin bulursa bulsun kimse pahalı bir markaya ait sahte kürk ceketi mağazada tezgâhtarlık yaparak satın alamazdı.</p>
</body>
</html>