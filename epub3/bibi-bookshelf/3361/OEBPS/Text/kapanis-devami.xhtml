<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>ON GÜN SONRA</h2>

  <p>Sivillerin asla anlayamayacağı bir şey olsa da İngiltere ordusu, askerlerden şahsi bağlarını koparmalarını ve bireysel ihtiyaçlarını bir kenara bırakmalarını bekler. Ordu kendisinden daha üstün bir efendi tanımaz ve insan hayatındaki ölüm ve doğum, evlilik, boşanma ve hastalık gibi durumlar ordunun planlarında, tankın paletlerinde ezilen çakıl taşlarından daha kayda değer sapmalara yol açmaz. Buna rağmen olağandışı koşullar diye bir şey vardır. Teğmen Jonah Agyeman’ın Afganistan’a yaptığı ikinci sefer de işte böyle bir koşul yüzünden kısa kesilmişti.</p>

  <p>Metropolitan polisi acilen İngiltere’ye dönmesini talep ediyordu ve ordu genellikle polisin taleplerini kendisininkilerden üstünde tutmasa da böyle bir vakada yardımcı olmaya hazırdı. Agyeman’ın kız kardeşinin ölüme kadar giden süreci uluslararası çapta ilgi görmüş ve kim olduğu bilinmeyen asker etrafında dönen bu basın fırtınası hem bireye hem orduya zarar vermeye başlamıştı. Böylece Jonah bir uçağa bindirilip ordunun onu çakalları andıran basın mensuplarından korumakta harika bir iş çıkardığı İngiltere’ye gönderildi. Haberleri takip edenlerin çoğu Teğmen Agyeman’ın askerden eve döndüğüne ve hayallerinde bile göremeyeceği bir servete kavuştuğuna sevineceğini varsaymıştı. Ancak Cormoran Strike’ın, kardeşinin katilinin tutuklanmasından on gün sonra, öğle vakti Tottenham barında buluştuğu genç asker öfkeliydi ve hâlâ şoku atlatamamıştı. Farklı zamanlarda olsa da benzer hayatlar sürmüş, canlarını ülkeleri için riske atmış iki adamdı onlar. Bu tür bağları siviller anlamazdı. İlk yarım saat ordudan başka bir şey konuşmadılar.</p>

  <p>“Demek takım elbiselilerdendin?” dedi Agyeman. “Hayatımı bombok etmesi konusunda bir takım elbiseliye güvenmeyeceğim de kime güveneceğim, söyler misin?”</p>

  <p>Strike gülümsedi. İçkisini yudumlamak için kolunu her kaldırdığında katili yakaladığı gün aldığı yara yüzünden dikişleri acıyordu ama bir saniye bile olsun, Agyeman’ın kuru bir teşekkür dahi etmeyerek kabalık ettiğini aklından geçirmedi.</p>

  <p>“Annem ordudan ayrılmamı istiyor. Bu kargaşadan elde edilebilecek tek iyi sonuç bu olurdu diyor.”</p>

  <p>Agyeman bunu söylerken buluşma nedenlerine, yani ilk kez seçtiği hayat doğrultusunda Afganistan’da değil, barda Strike’la olduğuna gönderme yapıyordu. Ardından birdenbire aylardır Strike’ı bekliyormuşçasına anlatmaya başladı.</p>

  <p>“Babamın bir çocuğu daha olduğunu annem bilmiyordu. Babam ona söylememiş. Marlene denen kadının hamileliğinin doğru olup olmadığından bile emin değilmiş. Ölmeden hemen önce, birkaç günü kaldığında bana anlatmıştı. ‘Anneni üzme, bunları sana öleceğim için anlatıyorum. Dışarıda bir üvey kardeşin var mı bilmiyorum,’ dedi. Beyaz bir kadınla birlikte olduğunu ve kadının ortadan kaybolduğunu anlattı. Bebeği aldırmış bile olabilirmiş. Babamı bir tanısaydın… Her pazar kiliseye giderdi. Ondan böyle bir şeyi asla beklemezdim. Anneme bu durumdan bahsetmeme kararı almıştım. Derken ortada hiçbir şey yokken bir telefon aldım. İyi ki izne eve geldiğim bir zamandı. Ve Lula…” Agyeman, adını söylemeye hakkı yokmuş gibi çekinerek <i>Lula</i> diyordu. “Annem çıksaydı telefonu kapayacağını söyledi bana. Kimseyi incitmek niyetinde değildi. İyi birine benziyordu.”</p>

  <p>“Duyduklarıma bakılırsa iyi biriymiş,” dedi Strike.</p>

  <p>“Şu işe bak, hepsi çok garip. Bir süper model arayıp kardeşin olduğunu söylese inanır mıydın?”</p>

  <p>Strike kendi garip ailesini düşündü ve, “Muhtemelen,” dedi.</p>

  <p>“Sanırım haklısın. Neden yalan söylesin ki? En azından ben öyle düşündüm. Cep numaramı verdim, birkaç kere, arkadaşı Rochelle’le buluşabildiği zamanlarda konuştuk. Böylece basın beni öğrenmeyecekti. Bu bana da uyuyordu çünkü annemin üzülmesini istemiyordum.”</p>

  <p>Agyeman bir paket Lambert and Butler sigarası çıkarıp kutuyu parmaklarının arasında çevirdi. Ordudaki günlerini hafif bir özlemle hatırlayan Strike da içinden <i>sigarayı ucuza almıştır</i> diye geçirdi.</p>

  <p>“Olaydan bir gün önce beni aradı,” diye devam etti Jonah. “Gelmem için yalvardı. Onunla buluşamayacağımı söylemiştim. Olup biteni kafam almıyordu. Kardeşim mankendi, annem de Helmand’a gideceğim için endişeleniyordu. O haldeyken babamın bir çocuğu daha olduğunu söyleyemezdim. Lula’ya onunla görüşemeyeceğimi haber verdim. Gitmeden önce onu görmem için yalvardı. Sesi çok üzgündü. Annem uyuduktan sonra belki uğrayabileceğimi söyledim. Bir arkadaşımla içki içmeye gittiğimi söyleyebilirdim. Bana çok geç bir saat verdi. Bir buçuğa doğru gelmemi istedi. Ben de o saatte gittim.”</p>

  <p>Jonah huzursuzca ensesini kaşıdı. “Sokağın köşesini döndüm ve olanları gördüm.” Eliyle ağzını sildi.</p>

  <p>“Koştum. Hiç durmadan koştum. Ne düşüneceğimi bilmiyordum. Orada olmak istemiyordum. Kimseye bir şey açıklamak istemiyordum. Akli dengesizlikler yaşadığını ve telefonda ne kadar üzgün olduğunu hatırlamıştım. Kendini öldürdüğünü görmem için mi beni buraya çağırdı diye düşündüm. Doğru dürüst uyuyamıyordum. Doğruyu söylemek gerekirse ülkeden ayrıldığıma, haberleri görmeyeceğime sevinmiştim.”</p>

  <p>Öğle vakti olduğu için bar yavaş yavaş doluyordu.</p>

  <p>“Bence seni görmeyi o kadar istemesinin sebebi annesinin anlattıklarıydı,” dedi Strike. “Leydi Bristow bir sürü Valium almıştı. Sanırım onu yalnız bıraktığı için Lula’nın da kendisini kötü hissetmesini istedi ve bu yüzden yıllar önce Tony’nin John hakkında söylediklerini Lula’ya tekrarladı: John, Charlie’yi kayalıklardan itip ölümüne sebep olmuştu.</p>

  <p>Lula bu yüzden annesinin evinden çıktığında sinirliydi. Doğru olup olmadığını öğrenmek için dayısını aradı ama dayısı telefonu açmadı. Seni görmeyi istemesinin nedeni bence sevebileceği, güveneceği birine ihtiyaç duymasıydı. Annesi zor bir kadındı ve ölüyordu. Dayısından nefret ederdi ve üvey kardeşinin katil olduğunu öğrenmişti. Çaresizdi. Bence korkuyordu. Bristow yakın zamanda onu para vermeye zorlamıştı. Neler yapabileceğini mutlaka düşünmüştür.”</p>

  <p>Barın içi tokuşturulan kadehlerin sesleriyle dolduysa da Jonah’ın sesi hepsini bastırıyordu. “Pisliğin çenesini kırmana sevindim.”</p>

  <p>“Ve burnunu,” dedi Strike keyifle. “İyi ki beni bıçaklamış yoksa nefsi müdafaayla yırtamayabilirdim.”</p>

  <p>“Silahlı gelmiş,” dedi Jonah düşünceli bir tavırla.</p>

  <p>“Elbette,” dedi Strike. “Rochelle’in cenazesinde sekreterimden, ölüm tehditleri aldığımı ve delinin tekinin beni deşmeyi istediğini ona söylemesini rica ettim. O kadarı kafasına planının tohumlarını serpmeye yetmiştir. Zorda kalırsa ölümümün suçunu zavallı Brian Mathers’a atabileceğini düşünmüştür. Ardından evine gidecek, annesinin saatiyle oynayacak ve yine aynı numarayı çekecekti. Akli dengesi yerinde değil ama çok kurnaz.”</p>

  <p>Söylenecek fazla bir şey kalmamıştı. Bardan çıkarken içkileri ısmarlamakta ısrar eden Agyeman, Strike’a son derece çekici bir para teklifinde bulundu. Strike teklifin devamını getirmesine izin vermedi ama aralarında kırgınlık olmadı. Genç askerin dev gibi servetiyle ne yapacağını kestiremediğini görebiliyordu. Sorumluluğun altında eziliyordu, servetin getirdiği sorumluluklar ve paranın çekiciliği arasında sıkışıp kalmıştı. Memnun değil yorgundu. Bir de o milyonların nasıl ona miras kaldığı meselesi açıklamak vardı. Strike, Jonah Agyeman’ın düşüncelerinin Afganistan’daki arkadaşlar, spor arabalar ve kardeşinin karda yatan cesedi arasında gidip geldiğini tahmin ediyordu. Kim tesadüfen büyük bir servete konmuş bir askerden daha bilinçli olabilirdi ki?</p>

  <p>Ayrılmadan hemen önce Agyeman aniden, “Kurtulamayacak değil mi?” diye sordu.</p>

  <p>“Elbette kurtulamayacak,” dedi Strike. “Haber gazetelere düşmedi ama polis Rochelle’in cep telefonunu Bristow’un annesinin kasasında buldu. Ondan kurtulmaya cesaret edememiş. Kimse açamasın diye kasanın kodunu değiştirip 030483 yapmış. Paskalya pazarı, bin dokuz yüz seksen üç. Arkadaşım Charlie’yi öldürdüğü gün.”</p>

  <p>Robin’in işyerindeki son günüydü. Strike, bulunmasına büyük katkıda bulunduğu Jonah Agyeman’la tanışması için Robin’i de davet etmiş ama genç kadın reddetmişti. Strike onun bilinçli olarak vakadan, işten, kendisinden uzaklaştığını hissediyordu. O öğleden sonra Strike’ın, Kraliçe Mary Hastanesi’nde bir uzvunu kaybedenler için ayrılan merkezde randevusu vardı. Ve Roehampton’dan döndüğünde Robin gitmiş olacaktı. Matthew onu hafta sonu için Yorkshire’a götürüyordu.</p>

  <p>Strike bitmek bilmeyen yol çalışmaları arasından topallaya topallaya ofise dönerken geçici sekreterini o günden sonra bir daha görüp görmeyeceğini merak etti. Bundan şüpheliydi. Kısa süre öncesine kadar aralarındaki iş ilişkisinin geçici olması Robin’in varlığını kabul edilebilir kılan tek şeydi. Ama şimdi gittiğinde onu özleyeceğini anlıyordu. Olay akşamı o da taksiyle hastaneye gelmiş, trençkotuyla Strike’ın kanayan kolunu sarmıştı.</p>

  <p>Bristow’un tutuklanmasıyla gelen reklam patlaması Strike’ın işlerinin açılmasını sağladı. Yakında gerçekten bir sekretere ihtiyaç duyabilirdi. Acı içinde ofisin merdivenlerini çıkarken Robin’in telefonla konuştuğunu duydu.</p>

  <p>“Size ancak salı günü için randevu verebilirim Bay Strike pazartesi tamamen dolu. Evet… Kesinlikle… Sizi saat on bire yazıyorum. Evet, teşekkürler, iyi günler.”</p>

  <p>Strike içeri girdiğinde koltuğunu ona çevirdi.</p>

  <p>“Jonah nasıldı?” diye sordu.</p>

  <p>“İyi biri,” dedi Strike kırık kanepeye otururken. “Hâlâ olup bitenleri anlamaya çalışıyor. Ancak bir diğer alternatifin, Bristow’un on milyonla kaçıp gitmesi olduğu düşünülürse sindirmenin yolunu bulacaktır.”</p>

  <p>“Sen dışarıdayken üç potansiyel müşteri aradı,” dedi Robin. “Ancak sonuncuyu pek tutmadım. Gazeteci olabilir. Kendi derdinden çok seninle konuşmaya hevesliydi.”</p>

  <p>Buna benzer çok sayıda telefon almışlardı. Basın hikâyeyi her açıdan işlemek için hiçbir fırsatı kaçırmıyordu. Strike da pek çok dergiye kapak konusu olmuştu. Kullandıkları fotoğraf neyse ki on yıl öncesine ait, Kızıl Berelilerdeyken çekilmiş bir fotoğrafıydı. Ayrıca rock yıldızı babası ve Strike’ın annesinin de olduğu siyah beyaz fotoğrafı da bulup kullanmışlardı.</p>

  <p>Polisin beceriksizliği hakkında sayısız makale yayımlanmış, gömleğinde ter lekeleriyle ceketinin etekleri uçuşan Carver sokakta fotoğrafçılardan kaçmaya çalışırken görüntülenmişti. Ancak Wardle, daha doğru ifade etmek gerekirse Strike’ın, Bristow’u yakalamasına yardım eden yakışıklı Wardle, özellikle kadın gazetecilerden büyük ilgi görüyordu. Gazetelerin çoğu yeniden Lula Landry’nin cesediyle kendilerine ziyafet çekmiş ve ölü modelin mükemmel yüzünün ve heykelimsi vücudunun fotoğraflarını kullanmak için hiçbir fırsatı kaçırmamıştı.</p>

  <p>Robin hâlâ bir şeyler anlatıyordu ama tüm dikkati sızlayan kolunda ve bacağında olan Strike onu dinlemiyordu.</p>

  <p>“Tüm dosyalar ve günlük işlerle ilgili şunu söylemem gerekiyor; biliyorsun ki artık birine ihtiyacın olacak. Hepsiyle tek başına ilgilenemezsin.”</p>

  <p>Güçlükle ayağa kalkan Strike, “Haklısın, ilgilenemem,” diye cevapladı. Aslında birazdan yapacağı konuşmayı daha sonra, Robin ayrılırken yapmayı planlamıştı ama şimdi yapmaması için bir sebep yoktu. Ayrıca insanın sağını solunu rahatsız eden kanepeden bu sayede kurtulmuştu. “Dinle Robin, sana doğru dürüst teşekkür edemedim.”</p>

  <p>“Yo, hayır, ettin. Hastaneye giderken, takside. Ayrıca buna gerek yok. Her saniyesi zevkliydi.”</p>

  <p>Strike sekerek kendi ofisine dönmeye çalıştığı için Robin’in ses tonu dikkatinden kaçmıştı. Spor çantasında berbat bir şekilde paketlenmiş bir hediye duruyordu. “İşte, bu sana. Sensiz asla başaramazdım,” dedi.</p>

  <p>Robin, “Ah!” dedi Robin ve dudaklarından hıçkırığı andıran bir ses çıktı. Strike kızın ağladığını görünce hem tedirgin oldu hem de bu sahne yüreğini burktu.</p>

  <p>“Buna yapmana gerek…”</p>

  <p>“Eve gidince açarsın,” dedi dedektif ama çok geç olmuştu. Robin ambalajı parçaladı. İçinden kâğıda sarılmış, sarmaşık yeşili bir şey çıktı. Robin nefesini tutmuştu. “Sen… Aman Tanrım! Cormoran…”</p>

  <p>Robin Vashti’deyken deneyip bayıldığı elbiseyi havaya tuttu ve sevinç ile utancın bir araya gelip kızarttığı yanaklarıyla ve ışıl ışıl gözleriyle elbisenin üzerinden adama baktı.</p>

  <p>“Buna paran yetmez ki!”</p>

  <p>“Hayır, yeter,” dedi Strike. Duvara yaslanmıştı çünkü ayakta durmak bile kanepeye oturmaktan daha rahattı. “İşler açıldı. Harikalar yarattın. Yeni patronun seninle çalışacağı için çok şanslı.”</p>

  <p>Robin gömleğinin koluna gözyaşlarını siliyordu. Hıçkırıklar ve anlaşılmaz sözler döküldü dudaklarından. Bayan Hook gibi başka müşteriler de olacağını düşünerek cep harçlığıyla aldığı mendillere uzanıp burnunu ve gözlerini sildi. Yeşil elbise öylece kucağında duruyordu.</p>

  <p>“Gitmek istemiyorum!”</p>

  <p>“Robin, sana param yetmez,” dedi Strike. Bu konuyu düşünmemiş değildi. Önceki gece yer yatağında yatarken kıza teklif edilen maaşın yanında hakaret gibi kalmayacak bir maaş hesaplamaya çalışmıştı. Ama yine de mümkün değildi. Yüklü ödemelerini daha fazla geciktiremezdi. Kirasına zam gelmişti ve ofis dışında yaşayacak bir yer bulmalıydı. Kısa vadede işler açılmış olsa da gelecekte ne olacağını bilmiyordu.</p>

  <p>“Bana teklif ettikleri kadar para vermeni beklemiyorum,” dedi Robin hıçkırıklar içinde.</p>

  <p>“O rakama yaklaşamam bile,” dedi Strike.</p>

  <p>Robin, Strike’ın ekonomik durumunu en az onun kadar iyi biliyordu ve en fazla ne verebileceğini hesaplamıştı. Önceki gece Matthew onu ağlarken bulduğunda Strike’ın yapabileceği en yüksek teklifin ne olduğunu söyledi.</p>

  <p>“Ama sana bir teklifte bulunmadı,” demişti Matthew. “Bulundu mu?”</p>

  <p>“Hayır ama bulunsaydı…”</p>

  <p>“Karar senin,” demişti Matthew. “Bu seçimi yapacak olan sensin. Karar senin.”</p>

  <p>Matthew’un, dedektifle kalmasını istemediğini biliyordu. Strike’ın koluna dikiş atılırken Robin’i eve götürmek için saatlerce hastanede beklemişti. Sonra soğuk bir üslupla inisiyatif kullanarak iyi yaptığını belirtmişti fakat özellikle arkadaşları, basında anlatılanlarla ilgili detayları istediğinde bu durumu onaylamadığını belli ediyor ve mesafeli davranıyordu. İyi ama tanışsalar Matthew, Strike’ı sevmez miydi? Hem Matthew kararın ona ait olduğunu söylemişti.</p>

  <p>Robin toparlandı, burnunu sildi ve Strike’a hıçkırıklar yüzünden vakurlu duruşunu kaybetmiş bir ciddiyetle ne kadara razı olacağını söyledi.</p>

  <p>Strike cevap vermekte bir saniye bile gecikmedi. Kızın önerdiği tam da onun ödeyebileceği rakamdı. Hesapladığı beş yüz sterlinlik bütçenin sınırları içindeydi. Robin neresinden bakarsa baksın yerine yenisini bulamayacağı kadar kıymetliydi. Şimdi tek bir mesele kalmıştı.</p>

  <p>“O rakamı ödeyebilirim,” dedi.</p>

  <p>Telefon çaldı. Robin, dedektife gülümseyerek ve sesinde günlerdir o telefonu bekliyormuş gibi mutlu bir tonla telefonu açtı.</p>

  <p>“Ah, merhaba Bay Gillespie! Nasılsınız? Bay Strike size daha yeni çekinizi yollamıştı, bizzat ben postaya verdim. İstediğiniz miktar ve biraz daha fazlası… Ah hayır, Bay Strike borcunu ödemekte kararlı… Bay Rokeby büyük nezaket göstermiş ama Bay Strike yine de ödemeyi tercih ediyor. Borcunun tamamını önümüzdeki aylarda kapatacak.”</p>

  <p>Bir saat sonra Strike hastanedeki sert plastik sandalyede oturmuş, yaralı bacağını esnetirken Robin’in kalacağını bilse ona yeşil elbiseyi almayacağını düşünüyordu. Matthew’un, Robin’i o elbisenin içinde görüp bir de nişanlısının daha önce Strike’a modellik yaptığını duyduğunda hiç sevinmeyeceğine emindi. İç çekip yanındaki sehpada duran <i>Private Eye</i> dergisini aldı. Doktor kendisini çağırdığında Strike cevap vermedi; Lula Landry makalesine takılmıştı. Robin’le birlikte çözdükleri vakayı anlatan yazı, gazetecinin aşırı yorumlarıyla doluydu. O kadar fazla köşe yazarı Habil ve Kabil’den bahsetmişti ki dergi bir sayısını neredeyse tamamen buna ayırma ihtiyacı duymuştu.</p>

  <p>Doktor ikinci kez, “Bay Strick?” diye seslendi. “Bay Cameron Strick?”</p>

  <p>Dedektif başını kaldırıp sırıttı. “Strike,” diye düzeltti. “Adım Cormoran Strike.”</p>

  <p>“Çok özür dilerim… Bu taraftan…”</p>

  <p>Strike topallayarak doktorun arkasından giderken bilinçaltında saklanan bir cümle yüzeye çıktı. İlk cesedini görmesinden, Afrika dağlarındaki şelaleleri hayranlıkla seyretmesinden veya yakalanacağını anlayan bir katilin suratına dikkatle bakmadan çok önce okuduğu bir şeydi bu:</p>

  <p><i>Artık bir adım var</i>.</p>

  <p>“Uzanıp takma bacağınızı çıkarın lütfen.”</p>

  <p>Bu cümle nereden aklına gelmişti? Strike sırtüstü uzanıp kaşlarını çatarak tavana baktı. Bacağından kalanları yoklayıp kesilen yeri muayene ederken bir şeyler söyleyen doktoru duymazdan geldi.</p>

  <p>Uzun yıllar önce öğrendiği dizeleri hafızasından bulup çıkarmak Strike’ın birkaç dakikasını aldı.</p>

  <div class="m1"></div>

  <p class="siira"><i>Duramam bilesin; yine de kadehimi kaldırırım <br/>Bütün kuytu limanların şerefine. Tadını çıkardım hayatın <br/>Ve acı çektim yeri geldiğinde. Hem beni sevenlerle, <br/>Hem yalnız; kıyıda veya yağmur getiren Hyades kızları eşliğinde sürüklene sürüklene <br/>Denizleri aştım, artık bir adım var</i>.<a class="dipnot2" id="k14" href="../Text/dipnotlar.xhtml#a14"><sup>[14]</sup></a></p>
</body>
</html>