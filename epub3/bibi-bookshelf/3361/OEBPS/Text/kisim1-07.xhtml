<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>7</h2>

  <p class="gi">Strike öğleden sonra London Union Üniversitesi’ne uğramış, resepsiyonun önünden kararlı adımlarla ve asık bir suratla geçmek ona, yolu kesilmeden veya öğrenci kartı var mı diye sorulmadan duşlara ulaşma fırsatı vermişti. Kafeteryada bozulmaya yüz tutmuş jambonlu dürüm ve çikolatalı gofret yemişti. Sonrasında yorgunluktan boş boş bakmaya başlamış gözlerle aylak aylak dolaştı, Bristow’dan aldığı parayla, yatağını ve evini kaybettiği için ihtiyaç duyduğu birkaç parça eşyayı almak üzere indirimdeki dükkânlara uğradı ve aralarda bol bol sigara içti. Akşama doğru arka tarafına büyükçe koliler dizilmiş İtalyan lokantalarından birine kapağı attı, bara oturdu ve neden vakit öldürmek zorunda olduğunu unutana kadar kafayı çekti.</p>

  <p>Ofise döndüğünde saat sekize geliyordu. Ona kalırsa bu vakitler Londra’nın en güzel saatleriydi. Mesai saatleri bitmişti ve şehri süsleyen barların vitrinleri mücevher gibi parlıyordu. Sokaklar canlanmış ve tarihî binaların zamana meydan okuyan duvarları sokak lambalarının ışığında tehditkâr olmaktan çıkıp güven verici bir havaya bürünmüştü. Strike kucağında uyku tulumuyla Oxford Sokağı’nda topallarken rüya gibi bir sesle, <i>senin gibileri çok gördük</i>, diye mırıldanıyorlardı. Bu yaşlı şehir iç içe yaşayan yedi buçuk milyon insana, çarpan yedi buçuk milyon kalbe ev sahipliği yapıyordu ve pek çokları Strike’dan çok daha beter acılar içindeydi. Gökyüzü çivit mavisine dönerken temkinli adımlarla, kapanan dükkânların önünden geçen Strike o dinginlikte ve belirsizlikte aradığı huzuru buldu.</p>

  <p>Uyku tulumunu metal merdivenden ikinci kata çıkarmak tam bir işkenceydi ve üzerinde adının yazdığı kapıya ulaştığında sağ bacağına feci ağrılar saplanmıştı. Bir anlığına kapıya yaslandı ve ağırlığını sol ayağına verip nefesinin camı buğulandırmasını izledi.</p>

  <p>“Seni adi şişko!” dedi yüksek sesle. “İşi bitmiş bir dinozorsun sen!”</p>

  <p>Alnının terini silip kapının kilidini açtı ve aldığı eşyaları kapının eşiğine yığdı. İç ofise geçtiğinde masayı kenara ittirip yer yatağını ve uyku tulumunu açarak yatağını hazırladı. Kırık dökük su ısıtıcıyı cam kapının dışındaki lavaboda musluk suyuyla doldurdu.</p>

  <p>Akşam yemeği Pot Noodle marka hazır erişteydi; askerdeyken yanında taşıdığı kumanyaları hatırlattığı için seçmişti onu. Beyninin derinliklerinde, çabuk hazırlanan yemekler ile üstünkörü uyunan geçici yerler arasında birtakım çağrışımlar oluştu ve eli daha o farkına bile varmadan erişteye uzandı. Isıtıcıdaki su ısındığında hazır erişteye ekledi ve üniversitenin kafeteryasından aldığı plastik çatalla ısıtılmış makarnayı yedi. Ofis koltuğuna oturmuş neredeyse tamamen boşalan sokağa ve yolun sonundaki sokak lambalarının ışığında siluetleri seçilen arabalara bakıyor, iki kat alttaki 12 Bar Cafe’den gelen kararlı bas notalarını dinliyordu.</p>

  <p>Daha kötü yerlerde de uyuduğu olmuştu. Örneğin Angola’daki kat otoparkının taş zemininde veya çadır kurup kamp yaptıkları bombalanmış metal fabrikasında. Sabahları iş yüzünden öksürerek uyanırlardı. En kötüsü ise kendisi sekiz, üvey kız kardeşi altı yaşındayken annesinin onları sürüklediği Norfolk Belediye Yatakhanesi’ydi. Aylarca yattığı hastane yataklarının rahatlıktan uzak dünyasını, (yine annesiyle kaldıkları) sayısız gecekonduyu ve ordu talimlerinde kamp yaptıkları dondurucu ormanları hatırladı. Gece lambasının ışığında ne kadar sıradan ve rahatsız görünürse görünsün onlarla kıyaslandığında uyku tulumu büyük bir lüks sayılırdı.</p>

  <p>İhtiyaçlarını gidermek için alışveriş yapmak ve temel gereksinimlerini belirlemek Strike’ı, yapılması gerekeni yaptığı, emirleri sorgulamadığı veya durumdan asla şikâyet etmediği o bildik asker kafasına geri döndürmüştü. Hazır erişte kutusunu attı, lambayı yakıp Robin’in günün çoğunu geçirdiği masanın başına oturdu.</p>

  <p>Yeni dosyanın ilk parçalarını bir araya getirirken -dosya kabı, boş sayfa ve ataç, Bristow’la görüşmesini not aldığı defter, Tottenham broşürü, Bristow’un kartviziti- çekmecelerin düzenlendiğinin, bilgisayar ekranının tozunun alındığının, boş bardakların ve ıvır zıvırların yokluğunun farkına vardı. Bir de etraftan hafif bir temizlik malzemesi kokusu geliyordu. Meraklanıp bozuk para kumbarasını açtı ve orada Robin’in geniş yuvarlak harflerden oluşan düzgün el yazısıyla yazdığı notu gördü. Strike’a, çikolatalı bisküvi için kendisine kırk iki sent borçlandığını hatırlatıyordu. Strike, Bristow’un verdiği paradan kırk sterlin çıkarıp kumbaraya koydu ve sonra ancak akıl etmiş gibi kırk iki sentlik bozuk parayı banknotların üstüne bıraktı.</p>

  <p>Ardından Robin’in en üst çekmeceye dizdiği tükenmez kalemlerden birini alıp akıcı ve hızlı bir el yazısıyla tarih atarak işe başladı. Bristow’la görüşmesinin notlarını çıkarıp ayrıca dosyaya iliştirdi, şimdiye kadar neler yaptığını Anstis ve Wardle’a açtığı telefonlar da dahil olmak üzere not aldı ve telefon numaralarını ekledi (ama diğer arkadaşının, koz olarak kullanabileceği isimler ve adresler veren kişinin bilgileri dosyaya konulmadı).</p>

  <p>Strike son olarak rafın en sağındaki yerine kaldırmadan önce dosyaya bir seri numarası atadı. Rakamları, dosyanın sırtına yazdığı “Lula Landry’nin Beklenmedik Ölümü” başlığının yanına eklemişti.</p>

  <p>Artık en nihayetinde sıra Bristow’a göre polisin atladığı ölümcül ipuçlarını içeren zarfı açmaya gelmişti. Avukatın el yazısı düzgün ve akıcıydı, harfler geriye yatıktı ve belli ki kalemi bastırarak yazıyordu. Tıpkı Bristow’un vaat ettiği gibi dosya, “kaçak” adını verdiği bir adamın eylemleriyle ilgiliydi.</p>

  <p>Kaçak, uzun boylu bir siyahiydi. Islington’dan West End’e giden gece otobüsünün kamerasının çektiği fotoğrafta atkıyla örttüğü yüzü görünmüyordu. Otobüse Lula Landry ölmeden elli dakika önce binmişti. Bir sonraki fotoğrafı Mayfair’de şehir kameraları tarafından çekilmişti. Adam saat 01:39’da Landry’nin evine doğru yürüyordu. Kameranın önünde duraksamış ve görüş alanından çıkmadan önce elindeki kâğıdı incelemişti. (Elinden geleni yapmaya çalışan Bristow, <i>Bir adresi mi arıyordu? Yol tarifine mi bakıyordu?</i> diye not almıştı.)</p>

  <p>Kısa bir süre sonra aynı şehir kamerasından alınan görüntülerde Kaçak’ın koşa koşa, geldiği yöne doğru döndüğü görülüyordu. 02:12’de kameranın önünden geçip gözden kaybolmuştu. <i>İkinci bir siyahi daha koşuyor, gözcü olabilir mi? Araba çalarken sorun yaşamış olabilirler mi? Aynı sıralarda araba alarmı duyulmuş</i>, diye yazmıştı Bristow.</p>

  <p>Son olarak <i>Kaçak’a çok benzeyen bir siyahinin</i> kilometrelerce ötedeki Gray’s Inn yakınlarındaki sokaklardan birinde yürürken çekilmiş şehir güvenlik kamerası kaydı vardı. Landry’nin öldüğü sabahın ilerleyen saatleriydi. <i>Yüzü hâlâ saklı</i>, diye not düşmüştü Bristow.</p>

  <p>Strike gözlerini ovuşturmak için duraksadı ve bir gözünün yaralı olduğunu unuttuğu için bunu yapar yapmaz irkildi. Başı dönüyordu ve gerçek yorgunluğun sembolü olan asabiyet aşamasına geçmişti. Homurtuyu andıran uzun bir iç çekişten sonra elinde kendi notlarını yazmaya hazırlandığı kalemle Bristow’un yorumlarını gözden geçirdi.</p>

  <p>Bristow kanunları, kendisine süslü kartviziti temin eden hukuk bürosunun sınırları içinde duygusuz ve objektif bir gözle ele alsa da zarfın içindekiler Strike’ın ilk izlenimlerini doğrular nitelikteydi: Müşterisi, kardeşinin ölümünü saplantı haline getirmişti ve anlaşılan hayatı bu saplantının etrafında dönüyordu. Bristow’un Kaçakla ilgili takıntısı nereden kaynaklanırsa kaynaklansın (Belki içten içe şehirde bir katilin dolaşmasından korkuyordu; siyahilerin suçlu olduğuna inanma eğilimindeydi veya belki daha derinde özel gerekçeleri vardı) polisin Kaçak’ı ve (muhtemelen gözcü veya otomobil hırsızı olan) ortağını araştırmamış olması düşünülemezdi. Herhalde onu şüpheli listesinden çıkarmak için iyi bir nedenleri vardı.</p>

  <p>Uzun uzun esneyen Strike, Bristow’un notlarının ikinci sayfasına geçti.</p>

  <p>01.45’te, o gece binadan sorumlu olan güvenlik görevlisi Derrick Wilson, fenalaşıp yaklaşık on beş dakika kalacağı arkadaki tuvalete gitti. Yani, Lula’nın ölümünden önceki on beş dakika binanın girişini kontrol eden kimse yoktu ve herhangi biri görünmeksizin rahatlıkla içeri girip çıkabilirdi. Wilson, Lula düştükten sonra, Tansy Bestigui’nin çığlıklarını duyunca tuvaletten çıktı.</p>

  <p>Alderbrook ile Bellamy köşesindeki güvenlik kamerasının önünden 01:39’da geçen Kaçak’ın, Kentigern Gardens on sekiz numaraya ulaşacağı zaman dilimiyle güvenlik görevlisinin lobiyi boş bıraktığı süre birbirini tutuyor.</p>

  <p>Şakaklarını ovuşturan Strike, “İyi ama binanın kapısından içeri bakıp güvenlik görevlisinin tuvalette olduğunu nasıl anladı?” diye mırıldandı.</p>

  <p><i>Derrick Wilson’la konuştum, seve seve görüşmeyi kabul etti</i>.</p>

  <p>Eminim ona da para vermişsindir, diye düşündü Strike ve adamın yorumunun altına güvenlik görevlisinin telefon numarasını yazdı.</p>

  <p>Kendi notlarını eklemeyi planlayarak eline aldığı kalemi kenara bırakıp doğrudan Bristow’un yorumlarını dosyaya ataçladı. Ardından masa lambasını kapatıp topallayarak girişteki tuvalete işemeye gitti. Çatlak lavaboda dişlerini fırçaladıktan sonra cam kapıyı kilitledi, çalar saati kurdu ve soyundu.</p>

  <p>Sokak lambasının donuk ışığında takma bacağının bağlarını çözdü. Böylece hiç geçmeyen sızı biraz olsun azaldı. Bir tür minder görevi görerek acıya engel olması gereken ama zamanla işlevsizleşen jelatin tabakayı yerinden çıkardı. Protez bacağı şarja taktığı telefonun yanına bıraktı, birkaç manevra yapıp uyku tulumuna ulaştı ve ellerini kafasının altında birleştirip tavanı seyretti. Tam da korktuğu şey olmuştu; vücudu yorgundu ama beynini zonklatan düşünceleri yok edecek kadar da değil… Eski hastalığı nüksetmiş ona işkence ediyor, Strike’ı dibe çekiyordu.</p>

  <p><i>Charlotte şimdi ne yapıyordur?</i></p>

  <p>Dün gece sanki paralel bir evrende, Londra’nın en makbul mahallelerinin birindeki güzel dairede, onu gören bütün erkeklerin Strike’a saklayamadıkları bir kıskançlıkla baktıkları çekici bir kadınla yaşıyordu.</p>

  <p>“Niçin yanıma taşınmıyorsun? Tanrı aşkına Bluey, böylesi daha mantıklı değil mi? Neden olmasın?”</p>

  <p>Strike bunun daha ilk andan hata olduğunu biliyordu. Önceden de denemiş ve her seferinde bir öncekinden daha ciddi sorunlarla yüzleşmişlerdi.</p>

  <p>“Nişanlıyız, niçin benimle oturmuyorsun?”</p>

  <p>Strike bacağını kaybedip değiştiğinde Charlotte da onu kaybetme korkusuyla değişmişti. Kadının sözleri bunu ispatlıyordu.</p>

  <p>“Yüzük istemez. Saçmalama Bluey! İşini kurarken bütün birikimine ihtiyacın olacak.”</p>

  <p>Strike gözlerini kapattı. Bu sabahtan sonra geri dönüş yoktu. Kadın ciddiye alınması gereken bir konuda büyük bir yalan söylemişti ama adamın aklı sürekli aynı şeylere gidiyor, çok büyük bir hesap hatası yapmış olmaktan korkuyordu. Ne kadar acı verdiğine aldırmamaya çalışarak denklemi yeniden kurdu: Sürekli değişen tarihler, Charlotte’ın eczacıya veya doktora görünmeyi reddetmesi, durumu netleştirme yönündeki tüm taleplere öfkeyle karşılık vermesi ve sonra aniden gerçek olduğuna dair en ufak bir delil bulunmayan durumun birdenbire sona erdiğini açıklaması… İki artı iki dört ediyordu. Diğer bütün şüphe uyandırıcı detaylar, yıllar içinde zor da olsa öğrendiği Charlotte’ın yalan söyleme takıntısı, provoke etme, sürekli karşısındakinin sevgisini test etme ihtiyacı da eklendiğinde sonuç aşikârdı.</p>

  <p>“Beni soruşturmaya nasıl cüret edersin! Bana lanet bir uyuşturucu bağımlısıymışım gibi muamele edemezsin! Ben çözmen gereken bir vaka değilim. Güya beni seviyorsun ama böyle bir konuda sözüme güvenmiyorsun…”</p>

  <p>Maalesef söylediği yalanlar Charlotte’ın kişiliğinin kumaşına, hayatına öylesine işlemişti ki onunla yaşamak ve onu sevmek yavaş yavaş yalanlar içinde boğulmaya dönüşmüştü. Her seferinde gerçekleri öğrenmek ve gerçek dünyadan kopmamak için kadınla mücadele etmesi gerekmeye başlamıştı. Nasıl olmuştu da küçük yaşlardan itibaren içinde araştırma hevesi olan, her şeyden emin olmak, en basit tutarsızlıklardaki gerçek kırıntılarını dahi bulmak isteyen Strike bu kadar uzun süre nefes alır gibi yalanlar savuran bir kadına delice âşık olmuştu?</p>

  <p>“Bitti,” dedi kendi kendine. “Bitmeliydi.”</p>

  <p>Ama Anstis’e bunu söylemek istememişti ve şimdilik başkalarına söyleyebileceğini de sanmıyordu. Londra’nın her tarafında onu evlerinde seve seve ağırlayacak, misafir odalarını ve buzdolaplarını açacak, teselli ve yardım etmeye hevesli dostları vardı. Ne var ki o rahat yatakların ve ev yemeklerinin bedeli, Charlotte’la yaptıkları kavganın en kötü detaylarını dostlarının kız arkadaşlarına ve onların abartılı acımalarına sunmaktı. Çocuklar temiz pijamalarını giyip yatağa yattıklarında mutfak masasının başına oturup onlara olanları açmak zorunda kalacaktı. Strike bunun yerine kasvetli yalnızlığı, hazır erişteyi ve uyku tulumunu tercih etmişti.</p>

  <p>İki buçuk yıl önce bacağından kopan bölümü hâlâ hissedebiliyordu. Orada, uyku tulumunun içindeydi ve sanki denese, var olmayan ayak parmaklarını esnetebilecek gibi oluyordu. Çok yorgun olmasına rağmen uykuya dalması zaman aldı ve uyumayı başardığında Charlotte bütün güzelliği ve zehriyle gördüğü rüyalarda belirip kaybolmaya devam etti.</p>
</body>
</html>