<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>4</h2>

  <p class="alinti">Sana zarar vermeyeceğimi sanıyorsun ama yanılıyorsun piç! Peşindeyim! Sana güvendim ve bana bunu yaptın! Çükünü koparıp gırtlağına sokacağım! Boğularak gebereceksin! Seninle işim bittiğinde anan bile seni tanıyamayacak Strike denen bok çuvalı!</p>

  <p>“Bugün hava ne güzel.”</p>

  <p>Robin, “Şunu okur musun lütfen?” deyip bir kâğıt uzattı.</p>

  <p>Pazartesi sabahıydı ve Strike, güneşin altında sigarasını içip sokağın karşısındaki müzik dükkânında çalışan kızla sohbet ettikten sonra ofise dönmüştü. Robin’in saçları yine açıktı. Belli ki o gün başka görüşmesi yoktu. Bu sonuca varmış olması ve yağmurdan sonra güneşin belirmesi Strike’ın keyfini yerine getirmişti. Robin ise gergindi, her zamanki gibi masasının başındaydı ama şimdi ayağa kalkmıştı, elindeyse yavru kedi desenli pembe bir kâğıt vardı.</p>

  <p>“Demek hâlâ pes etmemiş.”</p>

  <p>Strike mektubu alıp sırıtarak okudu.</p>

  <p>“Neden polise gitmediğini anlamıyorum,” dedi Robin. “Sana yapacağını söylediği şeyler…”</p>

  <p>“Mektubu dosyala,” dedi Strike önemsizmişçesine. Zarfı masaya fırlattı ve diğer mektupları karıştırdı.</p>

  <p>Bu tavrı onaylamadığını belli eden Robin, “Hepsi bu da değil,” dedi. “Geçici Çözümler Ajansı telefon açtı.”</p>

  <p>“Öyle mi? Ne istiyorlarmış?”</p>

  <p>“Beni sordular,” dedi Robin. “Hâlâ sana çalıştığımdan şüpheleniyorlar belli ki.”</p>

  <p>“Sen ne dedin?”</p>

  <p>“Başka biriymişim gibi konuştum.”</p>

  <p>“İyi yapmışsın. Kim olduğunu söyledin?”</p>

  <p>“Adımın Annabel olduğunu söyledim.”</p>

  <p>“Sahte bir isim vermeleri gerektiğinde insanların genelde a harfiyle başlayan isimler seçtiğini biliyor muydun?”</p>

  <p>“Ya kontrol etmesi için birini yollarlarsa?”</p>

  <p>“Ya yollarlarsa?”</p>

  <p>“Gelip senden para almayı denerler, benden değil! İş bulma kurumu ücretini ödetmeye çalışacaklardır!”</p>

  <p>Ödeyemeyeceği bir parayı ödemek zorunda kalması ihtimalinin kızı gerçekten üzdüğünü fark eden Strike gülümsedi. Yine Freddie Bestigui’nin ofisini aramasını söylemeyi ve Rochelle Onifade’nin, Kilburn’de oturan teyzesinin numarasını bulmak için internetteki telefon rehberlerine bakmasını rica etmeyi planlamıştı.</p>

  <p>Ancak bunun yerine şöyle dedi: “Tamam, bugünlük ofisi boş bırakırız. Bristow’la buluşmadan önce Vashti’yi kontrol etmeyi planlıyordum. Belki birlikte gidersek daha inandırıcı görünür.”</p>

  <p>“Vashti mi? Şu meşhur butik mi?” diye karşılık verdi Robin.</p>

  <p>“Evet. Demek biliyorsun…”</p>

  <p>Gülümseme sırası Robin’deydi. Dergilerde bu butikle ilgili makaleler okumuştu. Londra’nın ihtişamının vücut bulmuş hali olduğu söyleniyordu. Moda editörleri orada okuyucularıyla paylaşacakları harika giysiler, Robin’in beş altı aylık maaşına patlayacak tasarımlar bulurdu.</p>

  <p>“Adını duymuştum,” dedi.</p>

  <p>Robin’in trençkotunu askıdan alan Strike giymesi için tuttu.</p>

  <p>“Vashti’ye varınca kız kardeşimmişsin gibi yaparız Annabel. Eşime hediye almama yardım ettiğini söyleriz.”</p>

  <p>Metroda yan yana otururlarken Robin, “Ölüm tehditleri yollayan adamın derdi ne?” diye sordu. “O kim?”</p>

  <p>Bu zamana kadar merakını bastırmış, ne Jonny Rokeby ne de işe geldiği ilk gün Strike’ın ofisinden çıkan esmer güzeli hakkında soru sormuştu. Ayrıca ofisteki uyku tulumundan da bir kez bile bahsetmemişti. Ama ona göre ölüm tehditlerini sormaya kesinlikle hakkı vardı. Ne de olsa üç pembe zarfı açıp tatlı kedilerin arasına serpiştirilmiş hiç hoş olmayan vahşi tehditleri okuyan kendisiydi. Strike mektuplara bakmıyordu bile.</p>

  <p>“Adı Brian Mathers,” dedi Strike. “Geçen haziranda karısının başkasıyla yattığından şüphelendiği için beni görmeye geldi. Kadının takip edilmesini istiyordu, ben de bir ay onu izledim. Fazla bir özelliği olmayan, demode giysiler giyen, kötü permalı saçlara sahip sıradan bir kadındı. Büyük bir halı deposunun muhasebe departmanında çalışıyordu. Hafta içi üç bayan meslektaşıyla ufacık bir ofiste oluyordu. Perşembe günleri tombala oynamaya, cuma günleri de mutfak alışverişine gidiyordu. Cumartesileri ise kocasıyla birlikte şehir kulübünde vakit geçiriyorlardı.”</p>

  <p>“Peki karısının hangi vakitte başkalarıyla yattığını düşünmüş?” diye sordu Robin.</p>

  <p>İkisinin yansımaları metronun siyah, mat camına düşüyordu. Tepeden gelen güçlü ışık yüzünden Robin her zamankinden renksizdi. Daha yaşlı duran Strike ise hantal ve çirkin görünüyordu.</p>

  <p>“Perşembe geceleri.”</p>

  <p>“Aldatıyor muymuş?”</p>

  <p>“Hayır, gerçekten de arkadaşı Maggie’yle tombala oynamaya gidiyordu ama onu izlediğim dört perşembe gecesi de bile bile eve geç döndü. Maggie’den ayrıldıktan sonra arabayla sokaklarda dolaşırdı. Bir gece bara gidip tek başına domates suyu içti. Utangaç bir havası vardı ve bir köşede oturuyordu. Başka bir gece evlerinin olduğu sokağın girişine arabayı yanaştırıp eve gitmeden önce kırk beş dakika bekledi.”</p>

  <p>Metro bütün gürültüsüyle uzun tünelden geçerken Robin, “Neden?” diye sordu.</p>

  <p>“Asıl soru da bu, değil mi? Bir şey ispatlamak, adamı endişelendirmek, kışkırtmak, cezalandırmak… Belki de sıkıcı evliliklerine birazcık olsun heyecan katmak. Kadın her perşembe, ne yaptığını açıklayamadığı bir zaman yaratıyordu. Adam zaten sinirli bir tipti ve zokayı hemen yutmuştu. Karısının ne yaptığını bilmemek onu delirtiyordu. Haftanın bir günü âşığıyla buluştuğuna, Maggie’nin arkadaşı için yalan söylediğine emindi. Onu takip etmeyi denemiş ama karısının, izlendiğini bildiği için her seferinde karar değiştirip tombalaya gittiğine kendini inandırmıştı.”</p>

  <p>“Ona gerçeği söyledin mi?”</p>

  <p>“Evet söyledim. Bana inanmadı. Çok öfkelendi, herkesin kendisine karşı komplo kurduğunu söylemeye, bağırıp çağırmaya başladı. Ücretimi ödemeyi reddetti. Eşine zarar vermesinden korktum ve en büyük hatamı da o zaman yaptım. Kadına telefon açıp kocasının onu takip etmem için para ödediğini, neler yaptığını bildiğimi ve kocasının kontrolü kaybetme noktasına yaklaştığını söyledim. Kendi iyiliği için kocasını nasıl bir noktaya getirdiğine dikkat etmeliydi. Kadın ise tek kelime etmeden telefonu suratıma kapattı. Meğer adam düzenli olarak eşinin telefonlarını da kontrol ediyormuş. Aradığımı görünce de varılabilecek tek sonuca varmış.”</p>

  <p>“Kadına haber verdiğin sonucuna mı?”</p>

  <p>“Hayır, karısı tarafından baştan çıkarıldığını ve onun yeni sevgilisi olduğum sonucuna…”</p>

  <p>Robin şaşkınlıktan bir karış açılan ağzını kapamak için ellerini dudaklarına götürdü. Strike güldü.</p>

  <p>“Bütün müşterilerin böyle deli midir?”</p>

  <p>“Hayır ama baskı altında oldukları söylenebilir.”</p>

  <p>Robin biraz tereddüt etse de, “John Bristow’u düşünüyordum da…” dedi. “Kız arkadaşı da Bristow’un yanıldığından gayet emin. Sence John Bristow… Belki biraz… Ne diyorsun?” Robin duraksadı ve bir an sonra, “Psikologlarla ilgili sözlerini kapının diğer tarafından da duyduk,” diye ekledi kızararak.</p>

  <p>“Haklı olabilirdin ama… Sanırım fikrimi yavaş yavaş değiştiriyorum.”</p>

  <p>Gri mavi gözleri kocaman açılan Robin, “Ne demek istiyorsun?” diye sordu. Metro, istasyona girmek üzereydi. Yavaşladıkça camlardan görülen insanlar da renk karmaşası olmaktan çıkıp netlik kazanıyordu. “Sence… Demek istediğin onun gerçekten haklı olabileceği ve ortada bir katil…”</p>

  <p>“İneceğimiz yere geldik.”</p>

  <p>Gidecekleri butik Londra’nın en pahalı yerlerinden birinde, New Bond Kavşağı yakınlarındaki Conduit Sokağı’nda, beyaz dış cepheli bir binaydı. Strike’a kalırsa mağazanın rengârenk vitrinlerinin kalabalığı hayatı egemenliğine alan gereksiz karmaşaya ayna tutuyordu. Boncuklu minderler ve gümüş kaplarda kokulu mumlar, dekoru güzelleştirmek için serpiştirilmiş şifon parçaları, yüzü olmayan mankenlerin giydiği çiğ renkli kaftanlar, her biri birbirinden çirkin çantalar, Pop Art dekorun önüne dizilmiş, Strike’ın gözü ve ruhu taciz ettiğine inandığı bir tüketim toplumu abidesi… Tansy Bestigui ve Ursula May’in bu butikte dolaştıklarını, uzman gözlerle etiketleri incelediklerini, sevgi yoksunu evliliklerinin sağladığı her kuruşu harcamak yolundaki tatmin edilemez kararlılıklarıyla en ucuzu bin sterlin olan timsah derisi çantalardan aldıklarını hayal edebiliyordu.</p>

  <p>Yanında duran Robin de vitrine bakıyordu ama aklı başka yerdeydi. O sabah Strike aşağıda sigarasını içerken, Geçici Çözümler Ajansı aramadan hemen önce biri arayıp iş teklif etmişti. İki güne kadar kararını bildirmesi gereken bu teklifi ne zaman düşünse içini yoğun, karmaşık duygular ele geçiriyordu. Robin kendisini bu duygunun mutluluk olduğuna inandırmaya çalışsa da korku olduğundan şüphelenmeye başlamıştı.</p>

  <p>İşi kabul etmeliydi. Pek çok avantajı vardı. Matthew’la konuşup ideal maaş olacağına karar verdikleri miktara çok yakındı. Ofis düzgündü ve West End’de iyi bir yerdeydi. Matthew’la öğle yemeklerinde buluşabileceklerdi. İşsizlik oranının yüksek olduğu bu dönemde böyle bir teklif aldığı için havalara uçması gerekirdi.</p>

  <p>Strike muhtemelen dünyanın en çirkin mantosu denilebilecek garip kıyafete gözlerini kısarak bakarken, “Cuma günkü görüşme nasıl gitti?” diye sordu.</p>

  <p>“Sanırım iyi gitti,” diye geçiştirdi Robin.</p>

  <p>Saniyeler önce Strike’ın ortada gerçekten bir katil olabileceğini ima ettiği zaman hissettiği heyecanı hatırladı. Gerçekten de ciddi miydi? Robin, Strike’ın çok önemli bilgiler içeriyormuş gibi vitrini süsleyen ıvır zıvırlara baktığını gördü, (bir an kulağında Matthew’un sesini duydu) herhalde izleyenlerde iyi bir etki bırakmak için tasarlanıp vitrine yerleştirilmişlerdi. Nişanlısı ne zaman konusu açılsa hâlâ Strike’ın sahtekârın biri olduğunu ima ediyordu. Özel dedektiflik onun için aslan terbiyeciliği veya astronotluk gibi bir işti. Gerçek insanlar o meslekleri yapmazdı.</p>

  <p>Robin insan kaynaklarındaki işi kabul ederse, bir gün haberlerde izlemediği sürece soruşturmanın nasıl sonuçlanacağını asla bilemeyeceğini düşündü. İspatlamak, bulmacayı çözmek, yakalamak, korumak… Bunlar uğraşmaya değer, önemli ve büyüleyici şeylerdi. Robin, böyle hissettiği için Matthew’un kendisini çocuksu ve naif bulduğunu biliyordu ama elinde değildi.</p>

  <p>Strike, Vashti’ye sırtını dönmüştü ve New Bond Sokağı’ndaki bir şeye bakıyordu. Robin karşıda ne olduğuna baktığında dedektifin gözlerini Russell ve Bromley’nin köşesindeki kırmızı posta kutusuna, kutunun kapkara dikdörtgen ağzına diktiğini anladı.</p>

  <p>“Tamam, gidelim,” dedi ona dönen Strike. “Unutma, kardeşimsin ve eşime hediye bakıyoruz.”</p>

  <p>“Neyi öğrenmeye çalışacağız?”</p>

  <p>“Lula Landry ve arkadaşı Rochelle Onifade’in, Landry’nin öldüğü gün burada ne yaptıklarını. Buluştular, on beş dakika birlikteydiler ama sonra ayrıldılar. Çok umutlu değilim; üç ay önceydi ve kimse hiçbir şey fark etmemiş olabilir. Yine de denemeye değer.”</p>

  <p>Vashti’nin zemin katı giysilere ayrılmıştı. Ahşap merdivendeki tabelaya göre “konsept” bölüm ve kafe üst kattaydı. Birkaç kadın ışıl ışıl giysi raflarına göz gezdiriyordu. Hepsi bronz tenli ve zayıftı. Uzun, temiz, fönlü saçlarla dolaşıyorlardı. Satış görevlilerinin biri diğerine benzemiyordu. Giysileri eksantrik, saç kesimleri abartılıydı. Tütü ve file çorap giyen bir satış danışmanı da şapkaları düzenliyordu.</p>

  <p>Robin büyük bir cesaretle o kıza doğru yürüyerek Strike’ı şaşırttı.</p>

  <p>“İyi günler,” dedi neşeli bir sesle. “Orta vitrinde muhteşem bir pullu manto gördüm. Acaba denemem mümkün mü?”</p>

  <p>Kızın saçları bembeyazdı ve pamuk helva gibi kabartılmıştı; gözlerine abartılı renklerde farlar sürmüştü ve kaşı yoktu.</p>

  <p>“Tabii. Sorun değil,” dedi.</p>

  <p>Fakat biraz sonra bunun sorun olduğu anlaşıldı. Vitrinden mantoyu almak bir hayli zordu; mankenden çıkarmaları ve elektronik alarmını sökmeleri gerekti. On dakika sonra kız hâlâ mantoyu indirmeyi başaramamıştı ve kendisine yardım etmeleri için iki meslektaşını çağırmak zorunda kaldı. Bu arada Robin, Strike’la konuşmadan mağazayı dolaşıyor, elbiselere ve kemerlere bakıyordu. Pullu manto vitrinden indirildiğinde onu getirmek için canla başla çalışan üç satış görevlisi de mantonun kaderine kendilerini adamış görünüyorlardı ve Robin’e soyunma odasına kadar eşlik ettiler. Biri Robin’in seçtiği diğer kıyafetleri taşımaya gönüllü oldu, diğer ikisi ise mantoyu getirdi.</p>

  <p>Soyunma odası dedikleri yerler, demirlere geçirilmiş krem rengi kumaş çadırlardı. Strike içeride neler konuşulduğunu dinleyebilecek kadar yaklaştığında geçici sekreterinin becerilerini daha yeni yeni ortaya dökmeye başladığını hissetti.</p>

  <p>Robin soyunma odasına yanında en az on bin sterlinlik malzemeyle girmişti. Sadece mantonun fiyatı beş bin sterline yakındı. Genç kadın normalde asla bunu yapmaya cesaret edemezdi ama bu sabah bir şeyler değişmişti. Cesurdu ve lafını esirgemiyordu. Kendine, Matthew’a, hatta Strike’a kendini ispatlamak istiyordu. Üç asistan etrafında pervane oldu, giysileri astılar, mantonun kat yerlerini düzelttiler ve Robin kolları dövmelerle kaplı kızın uzattığı, oradaki en ucuz ürün olan kemere dahi parası yetmeyeceğini ve haliyle kızların hayalini kurdukları komisyonları alamayacaklarını düşünerek hiç vicdan azabı çekmedi. Pembe saçlı satış görevlisi, seçtiği yeşil elbiseye çok uyacağını iddia ettiği dore ceketi getirmeye gittiğinde bile sesini çıkarmadı.</p>

  <p>Robin kızların hepsinden uzundu ve trençkotunu çıkarıp pullu mantoyu giydiğinde kızlar hayranlıklarını ifade etmekten kendilerini alamadılar.</p>

  <p>Eleştiren gözlerle aynada kendini süzdükten sonra kızlara dönüp, “Ağabeyime göstermeliyim,” dedi. “Benim için alışveriş yapmıyoruz, eşine hediye alacağız.”</p>

  <p>Soyunma odasının perdelerini ittirip peşinde üç satış görevlisiyle dışarı çıktı. Giysilerin dizildiği rafları inceleyen zengin kızlar, Robin büyük bir özgüvenle Strike’a seslendiğinde hep birden gözlerini kısıp kadını süzdüler.</p>

  <p>“Ne düşünüyorsun?”</p>

  <p>Strike, mantonun Robin’in üstünde mankende olduğundan çok daha güzel göründüğünü itiraf etmeliydi. Robin, dedektifin izleyebilmesi için kendi etrafında döndüğünde manto bukalemun gibi renkten renge girdi.</p>

  <p>Strike görmüş geçirmiş bir erkeğin temkinli tonlamasıyla, “İdare eder,” dedi. Satış görevlileri kibarca gülümsedi. “Yeniden düşündüm de… hiç fena değil. Ne kadarmış?”</p>

  <p>“Senin standartlarına göre fazla sayılmaz,” dedi Robin. Göz ucuyla satış görevlilerine bakıyordu. Hazırlıksız yakalanıp sırıtarak karşılık veren Strike’a, “Sandra buna bayılacaktır,” dedi. “Ne de olsa kırkına basıyor.”</p>

  <p>Pamuk şeker gibi saçları olan kız komisyonunun hayalini kurarak, “Her şeyle giyebilir,” dedi. “Çok kullanışlıdır.”</p>

  <p>Robin gözünü dahi kırpmadan soyunma odasına döndü ve, “Şimdi Cavalli elbiseyi deneyeceğim,” dedi.</p>

  <p>“Sandra, kocası alışverişe çıkarken onunla gitmemi rica etti,” dedi, mantosunu çıkarmasına yardım eden ve seçtiği elbisenin fermuarını açan satış görevlilerine. “Yine aptalca bir hata yapmayacağına emin olmak istedi. Otuzuncu yaş gününde ona dünyanın en çirkin küpelerini almış. Üstelik servet değerindeler ve daha bir kere bile kasadan çıkmadılar.”</p>

  <p>Robin bunları nereden uydurduğunu bilmiyordu, ilham gelmişti. Kazağını ve eteğini çıkarıp sarmaşık yeşili dar elbiseyi giydi. Anlattıkça Sandra gerçek birine dönüşüyordu. Biraz şımarık, biraz sıkılmış arada bir görümcesine, kocasının (Robin “banker” demeye karar vermişti ama Strike kesinlikle kafasındaki banker görüntüsüne uymuyordu) ne kadar zevksiz olduğundan yakınan bir kadın…</p>

  <p>“Bana, onu Vashti’ye götür ve kesenin ağzını açmasını söyle, dedi. Ah, bu çok yakıştı.”</p>

  <p>Yakışmanın da ötesindeydi. Robin hayranlıkla aynadaki yansımasına baktı. Hayatında bu kadar güzel bir giysisi olmamıştı. Yeşil elbise bir tür sihirle belini inceltmiş, hatlarını ortaya çıkarmış, boynunu olduğundan da uzun göstermişti. Işıl ışıl derisi içinde yılanımsı bir tanrıçaya dönüşmüştü ve satış görevlileri de mırıltılarla, iç çekişlerle hayranlıklarını belli ediyordu.</p>

  <p>Robin, kızıl saçlı kıza, “Fiyatı ne?” diye sordu.</p>

  <p>“İki bin sekiz yüz doksan dokuz,” dedi kız.</p>

  <p>“Ona vız gelir!” diyen Robin, perdeyi açıp yuvarlak masadaki eldiven yığınını incelerken bulduğu Strike’a elbiseyi göstermek için dışarı çıktı.</p>

  <p>Yeşil elbiseye bakan Strike hoş bir yorum yapmış ancak ona doğru dürüst bakmamıştı.</p>

  <p>“Pek Sandra’ya uygun bir renk değil,” dedi aniden kendinden utanan Robin. Ne de olsa Strike ağabeyi veya erkek arkadaşı değildi. Belki de hikâyeyi fazla ileri götürmüş, daracık elbiseyle gösteri yaparak fazla ileri gitmişti. Soyunma odasına geri döndü.</p>

  <p>Yeniden iç çamaşırına kadar soyunurken konuya girdi. “Sandra son gelişinde kafenizde Lula Landry’yi görmüş. Sandra onun çok güzel bir kadın olduğunu söyledi. Fotoğraflarda göründüğünden de güzelmiş.”</p>

  <p>Askıdan indirdiği dore ceketi kollarının arasında sıkı sıkı tutan pembe saçlı kız, “Evet, öyleydi,” diye onayladı. “Eskiden sürekli gelirdi, her hafta onu görürdük. Bunu denemek ister misin?”</p>

  <p>Pamuk şeker saçlı kız, Robin’in dore ceketi giymesine yardım ederken, “Öldüğü günün daha erken saatlerinde buradaydı,” dedi. “Bu soyunma odasındaydı.”</p>

  <p>“Öyle mi?”</p>

  <p>“Üst tarafı kapanmayacak galiba, ama açık da harika duruyor.”</p>

  <p>Hayalî görümcesini acımasızca kilo sorununa kurban etmekten çekinmeyen Robin, “Hayır, bu olmaz, Sandra benden bir iki kilo daha fazla.” dedi. “Siyah elbiseyi deneyeceğim. Öldüğü gün Lula Landry’nin burada olduğunu mu söylemiştin?”</p>

  <p>“Evet,” dedi pembe saçlı kız. “Çok üzücüydü, hem de çok. Konuşmasını duymuştun, değil mi Mel?”</p>

  <p>Dantel süslemeli siyah elbiseyi getiren dövmeli kızıl ne olduğu anlaşılmayan bir ses çıkardı. Aynadan onu izleyen Robin, isteyerek veya kazayla ne duyduysa bahsetmeye hiç hevesli olmadığını hemen anladı.</p>

  <p>Geveze biri olduğu anlaşılan pembe saçlı kız, “Duffield’la konuşuyormuş, değil mi Mel?” diye ısrar etti.</p>

  <p>Robin, Mel’in kaşlarını çattığını gördü. Dövmelerine rağmen Robin, Mel’in diğer iki kızdan kıdemli olabileceği izlenimine kapılmıştı. Diğer iki kız, zengin ağabeyinin parasını harcamaya gelen kadını mutlu etmek için dedikodu yapma arzusuyla yanıp tutuşurken Mel için krem rengi ipek çadırlarda yaşananları kendine saklamak görevinin bir gerekliliğiydi.</p>

  <p>Robin üç görevlinin yardımıyla içine girmeye çalıştığı siyah elbiseye sığmak için karnını içeri çekerken, “Bu çadırımsı şeylerde konuşulanları duymamak imkânsızdır herhalde,” dedi.</p>

  <p>Mel o zaman prensiplerinden az da olsa ödün verdi.</p>

  <p>“Evet, öyle… İnsanlar içeri girip akıllarına ne gelirse konuşuyor.” İpek perdeyi işaret etti. “Duymak istemesek de duyuyoruz.”</p>

  <p>Deli gömleğini andıran deri ve dantel korsenin içine hapsolduğu için zar zor nefes alan Robin güçlükle konuştu. “Peşinde sürekli paparazziler dolaştığı için Lula Landry’nin daha dikkatli olacağını sanırdım.”</p>

  <p>“Evet,” dedi kızıl saçlı kız. “İnsan öyle olacağını sanıyor. Yani ben laf taşımıyorum ama taşıyanlar olabilir.”</p>

  <p>Mel’in her ne duyduysa meslektaşlarına anlattığı gerçeğini görmezden gelen Robin ender rastlanır bu ağzı sıkılığı takdir ettiğini dile getirdi.</p>

  <p>Yeni giydiği daracık siyah elbisenin fermuarının çekilebilmesi için nefesini tutan Robin, “Herhalde polise anlatmışsındır?” dedi.</p>

  <p>Pamuk şeker saçlı kız hafif bir buruklukla, “Polis hiç gelmedi,” dedi. “Mel’e gidip duyduklarını anlatmasını söyledim ama istemedi.”</p>

  <p>“Önemli değildi ki!” dedi Mel çabucak. “Bir şey değişmezdi. Adamın orada olmadığını ispatladılar ya!”</p>

  <p>Strike müşterilerin ve diğer satış görevlilerinin dikkatini çekmemeye çalışarak ipek perdeye ne kadar yaklaşabiliyorsa o kadar yaklaşmıştı.</p>

  <p>Soyunma kabininde pembe saçlı kız fermuarı kapamaya çalışıyordu. Robin’in göğüs kafesi gizli korseye hapsolmuştu. Sonrakinin sorusu Strike’ı öylesine şaşırttı ki neredeyse bir ses çıkarıp yerini belli edecekti.</p>

  <p>“Evan Duffieid’ın o sırada Lula’nın dairesinde olmamasını mı söylüyorsun?”</p>

  <p>“Evet,” dedi Mel. “Öyleyse gündüz Landry’nin ne söylediğini ne önemi var? Adam orada değildi.”</p>

  <p>Dört kadın Robin’in aynadaki yansımasını inceledi.</p>

  <p>Robin korsenin göğüslerini aşağıdan sıkıştırıp iki şişme topa dönüştürmesine bakarak, “Sandra’nın buna sığacağını sanmam,” dedi. Pamuk şeker saçlı kız fermuarı açıp da göğüs kafesini rahatlattığında Mel’e, “Yine de polise haber vermen gerekmez miydi? Önemli olup olmadığına onlar karar verirdi,” dedi.</p>

  <p>“Ben de öyle demedim mi Mel?” dedi pembe saçlı kız. “Ona aynen böyle söyledim.”</p>

  <p>Mel hemen savunmaya geçti.</p>

  <p>“İyi ama orada değilmiş! Kızın dairesine hiç gitmemiş! Yapacak bir işi olduğunu ve kızı görmek istemediğini söylemiş olmalı. Lula, ‘Sonra gelirsin, beklerim, hiç önemli değil. Muhtemelen ben de bire kadar eve dönmem. Lütfen gel, lütfen,’ diyordu. Bir bakıma ona yalvarıyordu. Ayrıca soyunma odasına yanında arkadaşıyla girmişti. O kız da her şeyi duydu, önemli bulsa polise söylerdi, değil mi?”</p>

  <p>Robin kendine iş yaratmak için yeniden pullu mantoyu giymişti. Aynanın önünde sağa sola dönüp o halini incelerken sanki o anda aklına gelmiş gibi şu soruyu sordu:</p>

  <p>“Konuştuğunun Evan Duffield olduğuna emin misin?”</p>

  <p>Zekâsına hakaret edildiğini düşünen Mel, “Elbette oydu,” dedi. “Gecenin o saatinde başka kimi evine davet edecekti ki? Sesinden çaresizce onu görmek istediği anlaşılıyordu.”</p>

  <p>“Tanrım, o gözleri yok mu!” dedi pamuk şeker saçlı kız. “Çok yakışıklı. Karizma abidesi. Bir keresinde birlikte gelmişlerdi. Öyle çekiciydi ki…”</p>

  <p>On dakika sonra Robin, Strike’a iki giysinin daha modelliğini yapıp aralarından en iyisinin pullu manto olduğunu düşündüğünü satış görevlilerinin duyacağı şekilde dile getirdiğinde ertesi gün Sandra’nın mantoyu görmek için mağazaya gelmesi gerektiğinde anlaştılar. (Satış görevlileri de büyük bir hevesle başlarını sallayarak bunu onayladı.) Strike beş bin sterlinlik mantoyu Andrew Atkinson adına rezerve ettirdi, bir telefon numarası uydurdu ve sanki paltoyu almışlar gibi iyi dilekler eşliğinde Robin’le birlikte butikten dışarı uğurlandılar.</p>

  <p>Hiç konuşmadan elli metre kadar yürüdüler. Strike sigarasını yaktı.</p>

  <p>“Çok etkileyici, çok!”</p>

  <p>Robin’in gözleri gururla parladı.</p>
</body>
</html>