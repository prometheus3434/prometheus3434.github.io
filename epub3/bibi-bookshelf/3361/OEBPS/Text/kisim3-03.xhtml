<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>3</h2>

  <p class="gi">Strike pazar sabahı çok erken bir saatte, şarj olması için yer yatağının yanındaki prize taktığı cep telefonunun sesiyle uyandı. Arayan Bristow’du ve sesi gergindi.</p>

  <p>“Mesajını dün aldım ama annem fenalaştı. Bu öğleden sonra hemşire izinli. Alison bana eşlik etmeye gelecek. Müsaitsen yarın öğlen buluşabiliriz. Bir gelişme var mı?” diye sordu umutla.</p>

  <p>Temkinli davranan Strike, “Bazı gelişmeler var,” dedi.</p>

  <p>“Kız kardeşinin bilgisayarı nerede?”</p>

  <p>“Burada, annemin dairesinde. Niçin sordun?”</p>

  <p>“Bakmamın bir sakıncası var mı?”</p>

  <p>“Sakıncası yok,” dedi Bristow. “Yarın getirsem olur mu?”</p>

  <p>Strike bunun iyi bir fikir olacağını söyledi. Bristow ofisinin yakınlarındaki favori restoranının adını ve adresini verdikten sonra telefonu kapattı. Strike sigarasına uzandı ve gölgeliklerin arasından süzülen gün ışığının tavana düşürdüğü şekilleri incelerken yalnızlığın ve sessizliğin, çocuk çığlıklarının olmayışının, en küçük oğlunun bağırışları arasında Lucy’nin onu sorguya çekme girişimlerinin yokluğunun tadını çıkararak sigarasını içti. O gün sessiz sakin işyerini sevdiği bile söylenebilirdi. Sigarasını söndürdü, ayağa kalktı ve her zamanki gibi duş almak için üniversiteye gitmeye hazırlandı.</p>

  <p>Sayısız kere telefonunu çaldırdıktan sonra pazar akşamının ilerleyen saatlerinde Derrick Wilson’a ulaştı.</p>

  <p>“Bu hafta olmaz,” dedi Wilson. “Bay Bestigui sürekli gelip gidiyor. Beni anla, işimi düşünmeliyim. Uygun bir zaman olduğunda ararım, olur mu?”</p>

  <p>Strike o sırada telefonda uzaktan gelen zil sesini duydu.</p>

  <p>Telefonu kapatmadan Wilson’a, “İşte misin?” diye sordu.</p>

  <p>Güvenlik görevlisinin telefondan uzaklaşan sesi, karşısındakine “Defteri imzala ahbap,” diyordu.</p>

  <p>Ardından yeniden Strike’a hitap ettiğinde, “Ne?” diye sordu.</p>

  <p>“Lobideysen benim için Lula’yı ara sıra ziyaret eden bir arkadaşının adı defterde yazıyor mu, kontrol edebilir misin?”</p>

  <p>“Hangi arkadaş?” diye sordu Wilson ve yanındaki adama, “Evet, görüşmek üzere,” dedi.</p>

  <p>“Kieran’ın bahsettiği kız, tedavi merkezinde tanışmışlar. Adı Rochelle ama soyadı da lazım.”</p>

  <p>“Ha, o mu?” dedi Wilson. “Tamam, senin için göz atıp arar…”</p>

  <p>“Şimdi bakamaz mısın?”</p>

  <p>Wilson’ın iç çektiğini duydu.</p>

  <p>“Tamam, bekle bir saniye.”</p>

  <p>Hareket ettiğini gösteren sesler, tıkırtılar ve sayfaların çevrilme sesi… Strike, beklerken internet sitelerini dolaştı ve Guy Somé’nin tasarladığı kıyafetlere ve aksesuarlara baktı.</p>

  <p>Wilson, “Evet, kızın kaydı varmış.” dedi. “Adı Rochelle ama soyadını okuyamıyorum. Onifade gibi bir şey sanırım.”</p>

  <p>“Harf harf söyleyebilir misin?”</p>

  <p>Wilson harf harf söyledi ve Strike da not aldı.</p>

  <p>“En son ne zaman oradaymış peki?”</p>

  <p>“Kasım ayının başlarında,” dedi Wilson. “Şimdi kapatmalıyım.”</p>

  <p>Teşekkür edip telefonu kapattı ve Tennent’s konservesine ve Guy Somé tasarımı modern giysiler koleksiyonuna geri döndü. Özellikle sol üst bölümünde altın rengi işlemeleri ve GS amblemi olan, kapüşonlu ve fermuarlı eşofman üstü dikkatini çekti. Bu logo, moda tasarımcısının internet sitesinin erkek giysilerine ayrılmış hazır giyim bölümünün her yerinde vardı. Strike tepedeki “Hazır Giyim” yazışına baktı ancak bunun ne olduğunu anlayamadı, hepsi giyime hazır değil miydi? Zaten bariz olanın altını çizmek gibi bir şeydi ama sanki bu etiketin altında “ucuz” iması yatıyordu. İnternet sitesinin ikinci bölümünün adı sadece “Guy Somé” idi ve orada binlerce sterlinlik giysiler satılıyordu. Robin’in bütün iyi niyetli çabalarına rağmen kahverengi takım elbiseleri, örgü kravatları, aynalarla süslenmiş mini elbiseleri ve deri şapkalarıyla meşhur olan moda tasarımcısı, en sevdiği mankeninin ölümüyle ilgili görüşme taleplerini hâlâ kabul etmemişti.</p>
</body>
</html>