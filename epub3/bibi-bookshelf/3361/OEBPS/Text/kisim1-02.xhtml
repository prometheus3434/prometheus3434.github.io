<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>2</h2>

  <p class="gi">Çarpışmadan pek etkilenmeyen Strike, kızın attığı çığlığı duyduğunda içgüdüsel bir tepki verdi: Kolunu uzattı, avucu kızın giysilerini ve tenini kavradı. O zaman kız, taş duvarlarda yankılanan acı dolu ikinci bir çığlık attı. Debelenmelerin ve çırpınışların ardından Strike, kızın yeniden ayakları üstünde sapasağlam durmasını sağlamayı başarmıştı. Ama kızın çığlıkları hâlâ duvarlara çarpıp yankılanıyordu ve kendisi de şaşkın bir “Aman Tanrım!” nidasıyla ona eşlik etmişti.</p>

  <p>Acıdan iki büklüm olan kız, ofisin kapısına yaslanmış hıçkıra hıçkıra ağlıyordu. Duruşuna ve elini mantosunun yakasının altına sokmasına bakan Strike, kızı sol memesinden tutarak düşmekten kurtardığı sonucuna vardı. Öne dökülen parlak, sarı saçları genç kadının kıpkırmızı olan yüzünü büyük ölçüde gizlese de Strike, açıkta kalan gözünden süzülen yaşları görebiliyordu.</p>

  <p>“Kahretsin, özür dilerim!”</p>

  <p>Gür sesi apartmanda yankılandı.</p>

  <p>“Seni görmedim, kimseyle karşılaşmayı beklemiyordum…”</p>

  <p>Yalnızlığına düşkün, tuhaf bir adam olan grafik tasarımcının bağırışı alt kattan duyuldu. “Yukarıda neler oluyor?” Ve bir saniye sonra onu üst kattan gelen boğuk şikâyetler izledi. Giriş kattaki barın Strike’ın ofisinin üstündeki tavan arasında uyuyan işletmecisi sesten rahatsız olmuş, muhtemelen gürültüye uyanmıştı.</p>

  <p>“İçeri gel…”</p>

  <p>Kıza yanlışlıkla bile olsa yeniden değmek istemeyen Strike, acıdan iki büklüm olan Robin’in geçebilmesi için parmak uçlarıyla ittirerek kapıyı açtı ve onu içeri aldı.</p>

  <p>“Her şey yolunda mı?” diye seslendi meraklı grafikçi.</p>

  <p>Strike ofisin kapısını çarparak kapadı.</p>

  <p>Robin titrek bir sesle, “İyiyim,” diye yalan söyledi. Eli hâlâ göğsündeydi; iki büklümdü ve adama sırtını dönmüştü. Ama bir iki saniye sonra doğrulup kendine çekidüzen verdi. Kıpkırmızı yüzü ve ağlamaktan nemlenmiş gözleriyle dönüp adama baktı.</p>

  <p>Yanlışlıkla ona çarpan adam iri yarıydı; saçı sakalı birbirine karışmış hali, boyu posu ve kemerinin üstünden hafifçe sarkmış göbeğiyle birleştiğinde dev ayıları andırıyordu. Gözlerinden biri morarıp şişmişti ve kaşı patlamıştı. Gömleğinin yakası kenara sıyrılınca kalın boynunun sağ tarafındaki tırnak izleri ortaya çıkmıştı. Sol yanağında da beyaza çalan kesiklerin arasında, pıhtılaşmış kanın oluşturduğu çizgiler vardı.</p>

  <p>“Siz Ba-bay Strike mısınız?”</p>

  <p>“Evet.”</p>

  <p>“Be-ben geçici olarak sizinle çalışacağım.”</p>

  <p>“Ne… Ne dedin?”</p>

  <p>“Geçici olarak. Geçici Çözümler Ajansı’ndan…”</p>

  <p>İş bulma kurumunun adı, adamın kuşkulu yüzündeki şaşkın ifadenin geçmesini sağlamaya yetmedi. Birbirlerine tedirgin ve biraz da düşmanca bakışlar atmayı sürdürdüler.</p>

  <p>Robin gibi Cormoran Strike da yaşadığı son on iki saati hayatını değiştiren gece olarak sonsuza kadar hatırlayacaktı. Anlaşılan kader şimdi de hayatının kaçınılmaz bir felakete doğru sürüklendiği gerçeğinin altını çizip onunla dalga geçmek istercesine bej trençkotlu, hoş bir elçi yollamıştı. Yeni bir geçici eleman gönderilmemesi gerekirdi. Robin’den önceki sekreteri kovduğunda amacı, iş bulma kurumuyla yaptığı kontratı da sona erdirmekti.</p>

  <p>“Ne kadarlığına yolladılar seni?”</p>

  <p>Hayatı boyunca kendisini gördüğüne sevinmediğini bu kadar belli eden bir patronla hiç karşılaşmamış olan Robin, “Başlangıçta bir haftalığına,” dedi.</p>

  <p>Strike hızla aklından birtakım hesaplamalar yaptı. İş bulma kurumunun fahiş komisyonu da eklenince, kızın bir haftalık ücreti zaten aştığı bütçesini telafisi imkânsız ölçüde zedelerdi. Hatta kredi aldığı kişinin kaçınılmaz olduğunu ima edip durduğu kötü akıbeti garantileyen son darbe bile olabilirdi bu.</p>

  <p>Kıza, “Bir saniye izin verir misin?” dedi.</p>

  <p>Cam kapıdan geçip ofisten çıktı ve hemen sağda kalan loş, küçük tuvalete daldı. İçeri girince kapıyı sürgüledi ve gözlerini lavabonun üstündeki leke içindeki çatlak aynaya dikti.</p>

  <p>Aynadan kendisine bakan yansımanın yakışıklı göründüğü söylenemezdi. Strike’ın geniş, çıkık bir alın, koca bir burnu ve morarıp şişmiş gözünün iyice ortaya çıkardığı, insanda boksa merak salmış genç bir Beethoven izlenimi uyandıran kalın mı kalın kaşları vardı.</p>

  <p>Halının tüylerini andıran fırça gibi saçları, gençken aralarında Ot Kafa’nın da yer aldığı pek çok lakapla çağrılmasını garantilemişti. Otuz beş yaşındaydı ama çok daha yaşlı gösteriyordu.</p>

  <p>Tıkacı deliğe yerleştirip çatlaklarla kaplı leş gibi lavaboyu soğuk suyla doldurdu, derin bir nefes aldı ve lavabo dolduğunda zonklayan kafasını suya daldırdı. Taşan sular ayakkabılarına sıçradıysa da buz gibi suyun verdiği on saniyelik uyuşmanın tadını çıkarmak uğruna buna katlandı.</p>

  <p>Zihninde önceki geceden bölük pörçük sahneler belirdi. Charlotte kendisine bağırırken üç çekmeceye sığan eşyalarını spor çantaya doldurması, kapının eşiğinde durup kadına baktığında şakağına isabet eden kül tablası, yürüyerek şehrin karanlık sokaklarından geçip masasının başında bir iki saat uyku çekeceği ofisine gelmesi… Ve derken son, en berbat sahne: Charlotte’ın sabahın erken saatlerinde izini sürmesi ve ofise dalarak evden ayrılmadan önce Strike’ın kafasına fırlatmayı başaramadığı son birkaç <i>banderilla</i>’yı<a class="dipnot2" id="k1" href="../Text/dipnotlar.xhtml#a1"><sup>[1]</sup></a> saplayışı. Charlotte suratını tırmaladıktan sonra kapıdan dışarı fırladığında Strike kararlığını korumuş ve onun çekip gitmesine izin vermişti. Derken, birkaç saniye bile geçmeden her nasılsa bir deliliğe kapılmış, neden yaptığını bilmeksizin kadının peşinden gitmeye hazırlanmış ama bu girişimi, karşısındaki şuursuz kızın tesadüfi müdahalesiyle başlamadan sona ermişti.</p>

  <p>Homurdanarak kafasını sudan çıkardı ve ciğerlerini havayla doldurdu. Yüzüne ve kafasına hoş bir uyuşma, bir tür karıncalanma hissi yayılmıştı. Kapının arkasındaki kancada asılı duran, kullanıla kullanıla keçe gibi olmuş havluyla yüzünü kurulayıp yeniden aynadaki yansımasına baktı. Kan lekeleri temizlenmiş, tırnak izlerinin buruşmuş bir yastığın suratında bıraktığı izlerden farkı kalmamıştı. Charlotte şimdiye metroya ulaşmış olmalıydı. Strike’ı kadının peşinden koşmaya iten delice düşüncelerden biri de Charlotte’ın kendini raylara atacağı korkusuydu. Bir keresinde, yirmili yaşlardayken yaptıkları her zamankinden kötü kavgalarının ardından, kadın çatıya tırmanıp sarhoş kafayla ileri geri sallanırken kendini aşağı atacağına yeminler etmişti. Belki de Geçici Çözümler Ajansı’nın kendisini kovalamacayı kesmek zorunda bırakmasına müteşekkir olmalıydı. Sabahın erken saatlerinde yaşadıkları sahneden sonra geri dönüş olamazdı. Bu sefer bu iş burada bitmeliydi.</p>

  <p>Parmağını gömleğinin ıslanan yakası ile boynunun arasında dolaştıran Strike paslı sürgüyü çekti ve tuvaletten çıkıp cam kapının diğer tarafında kalan ofise döndü.</p>

  <p>Dışarıdaki kazı çalışmalarının gürültüsü insanın beynine işliyordu. Robin masanın önüne geçmiş, sırtını kapıya dönmüştü. Strike odaya geri döndüğünde genç kadın yeniden mantosunun ön tarafına soktuğu elini alelacele dışarı çıkardı. Kendisi tuvaletteyken genç kadının acıyan göğsüne masaj yaptığını tahmin etti.</p>

  <p>Yaralı bölgeye bakmamaya özen göstererek, “Bir şeyin yok… İyi misin?” diye sordu.</p>

  <p>Gururunu korumaya çalışan Robin, “Bir şeyim yok. Dinleyin, bana ihtiyacınız yoksa gidebilirim,” dedi.</p>

  <p>“Hayır, öyle demek istemedim,” diyen Strike, kendi ağzından çıkan bu cümleye büyük bir küçümsemeyle kulak verdi. “Bir hafta, evet, gayet uygun. Şey… Buradaki iş…” Konuşurken gözlerini paspastan başlayarak tenha odanın tamamında gezdirdi ve bakışları bir tür teselli ödülüymüşçesine kadının önünde durduğu boş masaya kilitlendi. “Telefona bakabilirsin, ortalığa çekidüzen verirsin… Bilgisayarın şifresi Hatherill23, dur yazayım…” Genç kadının şüpheci, temkinli bakışları eşliğinde söylediğini yaptı. “İşte burada, ben içeride olacağım.”</p>

  <p>Strike hızlı adımlarla kendi ofisine girdi, arkasından kapıyı dikkatlice kapadı ve sonra hiç kıpırdamadan durup boş masanın altındaki spor çantasına baktı. Sahip olduğu her şey o çantadaydı. Charlotte’ın evinde bıraktığı eşyaların onda dokuzunu bir daha göreceğinden şüpheliydi. Öğlen olmadan Charlotte hepsinden kurtulmuş olurdu. Yakar, sokağa atar, parçalayıp ezer, üzerlerine çamaşır suyu dökerdi. Bu arada iş makineleri dur durak bilmeden aşağıdaki sokağı delmeye devam ediyordu.</p>

  <p>Bir de bütün bunların üstüne dağ gibi biriken borçlarını ödemenin imkânsızlığı, şirketi batacak olursa yüzleşmesi gerekecek tatsız ihtimaller, Charlotte’ı terk etmesiyle başlayan oyunun kasvetli, öngörülemez ama her koşulda korkunç olacak ikinci perdesiyle ilgili karamsar düşünceler eklenmişti. Strike öylesine tükenmişti ki kendini ucunda korku filminden sahneler olan bir kaleydoskoba bakar gibi hissediyordu.</p>

  <p>Hareket ettiğinin dahi bilincinde olmaksızın masasının başına gidip gecenin ikinci yarısını geçirdiği koltuğa yığıldı. Ofisi ikiye bölmek için sonradan eklenen kâğıt kadar ince duvarın diğer tarafından genç kadının bir şeyler yaptığını ele veren gürültüler geliyordu. “Bayan Geçici Çözümler” hiç şüphesiz bilgisayarı açmıştı ve birazdan son üç haftada işle ilgili tek bir e-posta bile almadığını keşfedecekti. Sonra kendisinden istediği diğer şeylere el atacaktı. Her yanı ağrıyan, kendini tükenmiş ve aç hisseden Strike yüzünü masaya yasladı, utanç verici halinin kapının diğer tarafındaki yabancı tarafından keşfedilişine şahit olmak zorunda kalmamak için gözlerini ve kulaklarını kollarına gömdü.</p>
</body>
</html>