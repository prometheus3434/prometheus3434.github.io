<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>6</h2>

  <p class="gi">Robin, Strike’ın dönmeyeceğinden emin olmak için on dakika bekledikten sonra cep telefonuyla bir sürü görüşme yaptı. <i>Arkadaşları</i> nişanlandığı haberini ya heyecan dolu çığlıklar ya da kıskandıklarını ele veren yorumlarla karşıladılar. Her iki tepki de Robin’i aynı ölçüde memnun etti. Öğle yemeği saati geldiğinde kendine bir saat izin verdi, üç evlilik dergisi ve ofise götürmek için bir paket bisküvi aldı (bozuk para kutusu olarak etiketlenmiş bir teneke vardı ama içi boştu, Robin cebinden kırk iki sent ödeyerek de olsa komşudan aldığı bisküvileri iade etmeye karar verdi). Boş ofise dönüp kırk dakikasını buketleri ve gelinlikleri mutluluk içinde inceleyerek ve benliğini saran düğün heyecanının tadını çıkararak geçirdi.</p>

  <p>Kendine verdiği öğle molası sona erdiğinde Robin, Bay Crowdy’nin fincanlarını ve tepsisini yıkayıp bisküvilerle beraber geri götürdü. Adamın ikinci karşılaşmalarında sohbeti ilerletmeye ne kadar hevesli olduğunu ve gözlerinin sürekli dudaklarından memelerine kaydığını fark eder etmez haftanın kalanında onunla karşılaşmaktan kaçınmaya karar verdi.</p>

  <p>Strike hâlâ dönmemişti. Boş oturmak istemeyen Robin çekmeceleri düzenledi ve diğer geçici elemanların çöplerinden kurtuldu: İki tane boş çikolatalı süt kutusu, kime ait olduğu belirsiz telefon numaraları ve karalamalarla dolu kâğıt parçaları, tırnak törpüsü…</p>

  <p>İlk kez o gün gördüğü eski moda metal ataçlarla dolu bir kutu ve üzerlerinde amblem olmasa da kurumsal havası olan çok sayıda küçük mavi not defteri vardı. Ofis dünyasını yakından tanıyan Robin, defterlerin ciddi bir şirketten araklanmış olabileceklerini düşündü.</p>

  <p>Ofisin telefonu ara sıra çalıyordu. Yeni patronunun anlaşılan bir sürü adı vardı. Bir adam Oggy’yi, bir diğeri Maymun’u, ciddi, buz gibi sesle konuşan sonuncusuysa Bay Strike’ı sordu ve en kısa zamanda Peter Gillespie’yi aramasını söyledi. Robin her seferinde Strike’ı cep telefonundan aradı ama karşısına telesekreter çıktı. Bırakılan mesajları sırasıyla telesekreterde özetledi, arayanların adlarını ve telefonlarını yapışkanlı not kâğıtlarına yazıp Strike’ın ofisine gitti ve hepsini düzgün bir şekilde masaya yapıştırdı.</p>

  <p>Sokaktaki kazı çalışması hız kesmeden aynı gürültüyle devam ediyordu. Saat ikiye doğru üst komşu hareketlendiğinde tavan çatırdamaya başladı. Bunun dışında Robin koca binada yapayalnız bile olabilirdi. Sonunda yalnızlık ve ne zaman sol eline baksa gördüğü yüzüğün verdiği, kalbinin küt küt atmasına neden olan saf coşku birleşti ve özgüveni artan genç kadın bir süreliğine kendisine emanet edilen küçük odayı temizleyip düzenlemeye başladı.</p>

  <p>Robin kısa sürede dağınıklığına ve altüst olmuş havasına rağmen odanın düzenli ve tertipli karakterine uygun düşen yapısal bir düzeni olduğunu keşfedecekti. Kahverengi dosyalar (gereksiz ölçüde demodeydi, herkes artık şeffaf plastik dosyalara geçmişti) masanın arkasındaki raflara tarihlere göre dizilmiş, her birinin sırtına el yazısıyla seri numarası yazılmıştı. Dosyalardan birini açtığında ataçların, sayfaları dosyaya iliştirmekte kullanıldığını gördü. Dosyadaki bilgiler kafa karıştırıcı, okunması güç bir el yazısıyla yazılmıştı. Bu polislerin çalışma şekli olmalıydı; yoksa Strike eskiden bir polis miydi?</p>

  <p>Robin, Strike’ın bahsettiği pembe kâğıdı ölüm tehdidi yığınını dosya dolabının orta çekmecesinde, gizlilik anlaşmalarının yanında buldu. Boş anlaşma metinlerinden birini alıp okudu; oldukça sadeydi. İmzayı atan tarafların çalışırken öğrendikleri isim ve bilgilerden bahsetmelerini veya bu bilgiler üzerine konuşmalarını engellemek üzere düzenlenmişti. Bir an bu konuyu düşünen Robin evraklardan birini imzalayıp tarih attı ve Strike’ın ofisine götürüp onun da noktalı yerleri doldurabilmesi için masasına bıraktı. Tek taraflı da olsa gizlilik yemini etmek, ofise cam kapıdan içeri baktığında var olduğuna inandığı ama Strike’ın yanlışlıkla çarpıp onu düşmekten kurtarışıyla kaybolan gizemi hatta ihtişamı geri kazandırdı.</p>

  <p>Anlaşma metnini Strike’ın masasına bıraktıktan sonra dosya dolabının yanına bırakılmış spor çantayı gördü. Çantanın fermuarı tam kapanmadığı için aralıktan dedektifin kirli gömleğinin kenarı, çalar saati ve sabun kutusu görünüyordu. Robin yanlışlıkla utanç verici ve mahrem bir şeye şahit olmuşçasına çabucak iç ve dış ofisi ayıran kapıyı kapattı. Sabah binadan çıkarken gördüğü koyu renk saçlı güzel kadını ve Strike’ın yaralarını bir araya getirince… Şimdi geri dönüp baktığında, çarpıştıklarında dedektifin kadının peşinden gitmeye hazırlandığını anlıyordu. Evlenmek üzere olmanın verdiği neşenin de etkisiyle Robin aşk hayatı kendisininkinden şanssız olan herkese acıma eğilimindeydi. Tabii kıyasladığında, cennet diye niteleyebileceği hayatından aldığı karşı konulmaz zevk, acı hissine kapılmasına ne kadar izin verirse…</p>

  <p>Saat beşte patronu hâlâ dönmeyince Robin eve gidebileceğine karar verdi. Kendi kendine mırıldanarak zaman çizelgesini doldurdu, trençkotunun düğmelerini iliklerken şarkı söylemeye bile başlamıştı. Ardından ofisin kapısını kilitledi, yedek anahtarı posta kutusuna attı ve adımlarına dikkat ederek metal merdivenden aşağı inip evinin ve Matthew’un yolunu tuttu.</p>
</body>
</html>