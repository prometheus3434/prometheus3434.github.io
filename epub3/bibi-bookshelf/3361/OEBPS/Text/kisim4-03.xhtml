<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>3</h2>

  <p class="gi">Kentigern Gardens 18 numaranın siyah boyalı, ağır ön kapısından mermer kaplama lobiye geçiliyordu. Kapının tam karşısında gösterişli bir masa, masanın hemen sağ tarafında bir süre sonra duvarın arkasında kaybolan pirinç ve ahşap korkuluklu mermer basamaklar, basamaklardan sonra ışıl ışıl altın rengi kapılarıyla asansörün girişi ve beyaz duvara yerleştirilmiş sağlam bir ahşap kapı vardı. Lobinin ortasındaki boşluğa konulmuş küp şeklindeki beyaz masaya ince uzun vazolarda kokuları girişi kaplayan, koyu pembe leylaklar serpiştirilmişti. Sol taraftaki duvar aynayla kaplı olduğundan içerisi olduğundan iki kat büyük görünüyordu. O an için lobiyi, asansör kapılarını ve tavandan sarkan kristal küp şeklindeki modern avizeleri inceleyen Robin ve Strike’ı yansıtıyordu aynalar. Güvenlik görevlisinin masası ise durdukları yerden bakıldığında sonsuza uzanan cilalı bir ahşap parçası gibi görünüyordu.</p>

  <p>Strike, Wardle’ın sözlerini hatırladı. <i>Daireler mermer ve benzeri ıvır zıvırlardan yapılmış… Beş yıldızlı otellerdeki gibi</i>. Yanı başındaki Robin etkilenmemiş gibi davranmaya özen gösteriyordu. Demek multi milyonerler böyle yaşıyordu. Onlar ise Matthew’la birlikte Clapham’da yarı müstakil bir evin alt katını tutmuşlardı. Dahası, Wilson’ın, güvenlikçilerin dinlenme odası olduğunu söylediği bölüm bile Robin’in evinin oturma odasından büyüktü. İçeride bir masa ve iki iskemleye yetecek yer vardı. Duvardaki kutularda dairelerin anahtarları duruyor, odadaki diğer kapı ise ufak tuvalete açılıyordu.</p>

  <p>Wilson, odanın tasarımına göre son derece resmî kalan pirinç düğmeli, siyah bir üniforma giymiş, beyaz gömlek üstüne siyah kravat takmıştı.</p>

  <p>Arka odadan çıkıp masanın başına gelince duraksayan Strike’a, “Monitörler,” deyip ekranları işaret etti. Altta ziyaretçilerden gizlenmiş, siyah beyaz görüntü veren dört ekran vardı. Biri ön kapıya yerleştirilen ve sokağı da geniş açıyla alan kameranın çektiklerini gösteriyordu. İkincide in cin top oynayan yer altı otoparkını, üçüncüde 18 numaranın biçilmiş çimenleri, süslü bitkileri ve Strike’ın üzerine tırmandığı duvarıyla arka bahçesi, dördüncüde ise hizmetli asansörü vardı. Bu monitörlere ek olarak bina geneline yerleştirilen alarmların kontrol panelleri, havuzun ve otoparkın kapılarındaki alarmları kontrol eden tuşlar ve biri dahili, diğeri harici iki telefon bulunuyordu.</p>

  <p>Kalın ahşap kapıyı işaret eden Wilson, “Bu kapı spor salonuna, havuza ve otoparka gider,” dedi ve Strike’ın talebi üzerine onları kapıdan geçirdi.</p>

  <p>Spor salonu küçüktü ama lobi gibi aynalarla kaplıydı; bu yüzden olduğundan büyük görünüyordu. Sokağa bakan bir penceresi, yürüme bandı, kürek aleti, step tahtaları ve irili ufaklı ağırlıklar vardı.</p>

  <p>İkinci bir ahşap kapıdan küp şeklindeki gömme ampullerin aydınlattığı dar mermer merdivene ulaşılıyor, oradan ufak bir hole ve holün bittiği yerdeki sade renkli kapıdan da yer altı otoparkına geçiliyordu. Wilson, biri Chubb diğeri Yale tarzında iki anahtarıyla önce kapının kilitlerini, sonra da ışığı açtı. Işık selinin aydınlattığı otopark neredeyse sokak kadar uzundu ve içinde milyonlarca sterlin değerindeki Ferrari, Audi, Bentley, Jaguar ve BMWler duruyordu. Duvarda onların geçtiğine benzeyen bir sürü kapı vardı: Kentigern Gardens’daki diğer evlerin kapıları. Hizmetli yoluna açılan elektronik garaj kapısı, dışarıdan vuran gün ışığının yarattığı gümüş rengi çerçevesiyle 18 numaranın yakınında kalıyordu.</p>

  <p>Robin yanındaki sessiz adamın neler düşündüğünü merak etti. Wilson orada oturanların olağanüstü hayatlarına, yer altı otoparklarına, yüzme havuzlarına, Ferrari’lere alışmış mıydı? Veya Strike da sıra sıra kapıların o ana kadar bir kere bile aklına gelmemiş ihtimalleri temsil ettiğini düşünüyor muydu? Komşular arasında olası gizli alışverişler ve sokaktaki diğer evleri kullanarak binaya gizlice girip çıkma fırsatı… Derken karanlık duvarlara yerleştirilmiş, evlerdeki sayısız güvenlik ekranına görüntü aktaran kameraları fark etti. Olay gecesi kimsenin hiçbir kamerayı izlemiyor olması mümkün müydü?</p>

  <p>“Tamam,” dedi Strike. Wilson’ın peşinden mermer merdivene çıktıklarında güvenlik görevlisi otoparkın kapısını arkalarından kapadı. Kısa bir merdivenden indiler. Her adımda klor kokusu güçleniyordu. Derken Wilson merdivenin bittiği yerdeki kapıyı açtı ve kimyasallarla dolu, nemli ılık hava dalgası yüzlerine çarptı.</p>

  <p>Strike, Wilson’a, “O gece kilitli olmayan kapı bu mu?” diye sordu. Güvenlik görevlisi içeriyi aydınlatacak elektrik düğmesine basarken başını salladı.</p>

  <p>Brandayla korumaya alınmış havuzun geniş mermer kenarına kadar yürüdüler. Karşı duvar yine ayna kaplıydı. Robin’in gözleri üçünün baştan aşağı giyinik halde öylece duran yansımalarının, tavana kadar uzanan tropik bitki ve kelebek motiflerinin işlendiği duvar resmiyle oluşturduğu zıtlığa takıldı. Havuz on beş metre uzunluğundaydı ve uzak ucuna sekizgen bir jakuzi yerleştirilmiş, jakuzinin arkasındaki bölüme de kilitlenebilir kapıları olan üç soyunma odası konulmuştu.</p>

  <p>“Kamera yok mu?” diye sordu etrafa bakınan Strike. Wilson başını iki yana salladı.</p>

  <p>Robin ensesinin ve koltuk altlarının terlediğini hissetti. Havuzun havası bunaltıcıydı ve iki erkeğin önünden merdivenleri çıkıp havuzdan sonra daha da havadar ve hoş gelen lobiye çıktığında kendine geldi. Aşağıda oldukları süre içinde pembe önlük, kot ve tişört giymiş, elinde temizlik eşyalarıyla dolu plastik kova taşıyan minyon, genç bir sarışın lobide belirmişti.</p>

  <p>Wîlson lobiye adım attığında kadın ağır aksanlı bir İngilizceyle, “Derrick,” dedi. “İkinin anahtarı gerek.”</p>

  <p>“Bu Lechsinka,” dedi Wilson. “Temizlikçi.”</p>

  <p>Genç kız, Robin ve Strike’a çekingen, tatlı bir gülümsemeyle baktı. Wilson ahşap masanın diğer tarafından dolaşıp arkadan aldığı anahtarı kıza verdi. Lechsinka elinde kovasıyla kalçalarını baştan çıkarıcı bir şekilde sağa sola sallayarak merdivenin yolunu tuttu. Robin’in göz ucuyla kendisini izlediğinin farkına varan Strike isteksizce bakışlarını kızdan uzaklaştırdı.</p>

  <p>Strike ve Robin, Wilson’ın peşinden kendi anahtarıyla kapısını açtığı bir numaralı daireye çıktılar. Merdivene bakan kapıda eski moda gözetleme deliklerinden olması Strike’ın dikkatinden kaçmadı.</p>

  <p>Wilson kapının sağ tarafındaki panele güvenlik kodunu girip alarmı sustururken, “Bay Bestigui’nin evi,” dedi. “Lechsinka evi sabahtan temizledi.”</p>

  <p>Strike cilanın kokusunu alabiliyor, elektrik süpürgesinin holdeki beyaz halıda bıraktığı izleri görebiliyordu. Koridorun duvarlarına pirinç lambalar yerleştirilmişti ve beş beyaz kapının beşi de pırıl pırıldı. Sağ duvara hülyalı keçiler ve mavi tonlarda bir köyün resmedildiği tablonun yanında gizlenmiş alarm paneli dikkatini çekti. Orkidelerle dolu uzun vazolar, Marc Chagall imzalı eserin altında duran verniklenmiş siyah masaya konulmuştu.</p>

  <p>Strike, Wilson’a, “Bestigui nereye gitti?” diye sordu.</p>

  <p>“Los Angeles’a. İki güne döner.”</p>

  <p>Güneş gören oturma odasının, her biri daracık taş balkona açılan üç uzun penceresi vardı. Balkon duvarları Wedgwood<a class="dipnot2" id="k7" href="../Text/dipnotlar.xhtml#a7"><sup>[7]</sup></a> mavisi ve geri kalan her şey beyazdı. Evin her yeri pırıl pırıl ve zarifti, boş alanlar mükemmel hesaplanmıştı. Oturma odasına da tek bir resim asılmıştı. Kasvetli, sürreel bir yapıttı bu. Karga maskesi takmış mızraklı bir adam, gri tonlarındaki başsız kadın vücuduyla kol kola çizilmişti.</p>

  <p>Tansy Bestigui’nin iki kat yukarıdan gelen bağırışları duyduğunu iddia ettiği yer orasıydı. Strike pencerelere yaklaştı. Modern kilitleri, camların kalınlığını, kulağını soğuk cama dayadığında bile sokaktan gelen gürültüleri duyamadığını aklının bir kenarına not etmişti. Dışarıdaki balkon küçücüktü ve koni şeklinde budanmış saksı bitkileriyle doldurulmuştu.</p>

  <p>Strike yatak odasına yöneldi. Robin oturma odasında kaldı ve yavaş yavaş kendi etrafında döndü. Venedik kristalinden avizeyi, mat mavi ve pembe tonlarındaki halıyı, dev plazma televizyonu, cam ve demir bileşimi modern yemek masasını ve ipek minderli demir sandalyeleri inceledi. Küçük sanat eserleri yan masaların camlarına ve şöminenin üstündeki beyaz mermere dizilmişti. Biraz da hüzünle o ana dek çok gurur duyduğu IKEA kanepesini düşündü ve sonra biraz da utanarak Strike’ın ofisindeki yer yatağını hatırladı. Wilson’la göz göze geldiklerinde bilmeden Erick Wardle’ın sözlerini tekrarladı:</p>

  <p>“Burası bambaşka bir dünya, haksız mıyım?”</p>

  <p>“Haklısın,” dedi Derrick Wilson. “Burada çocuk büyütülmez.” Robin o ana kadar mekâna bu gözle bakmamış olsa da, “Evet,” dedi.</p>

  <p>O sırada Strike yatak odasından çıktı. Aklına bir şeyler takılmış olacak ki ikiliye aldırmadan koridora dalıp gözden kayboldu.</p>

  <p>Strike aslında Bestiguilerin yatak odasından banyoya giden en kestirme yolun, oturma odasına uğramadan doğrudan koridordan geçmek olduğuna kendini inandırmakla meşguldü. Hatta ona kalırsa Tansy’nin, Lula Landry’nin düşüşüne şahitlik edebileceği ve ne gördüğünü kavrayabileceği tek yer oturma odasıydı. Eric Wardle tam aksini iddia etse de banyoda duran biri pencerenin küçük bir bölümünden fazlasını görmüş olamazdı ve Lula’nın gece vakti düştüğü göz önünde bulundurulursa o koşullarda bırakın düşenin hangi insan olduğunu anlamayı, insan olduğunu çözebilmek bile mümkün değildi.</p>

  <p>Strike yatak odasına döndü. Artık evde sadece Freddie Bestigui kaldığına göre yastıkların dizilişine, yatağın kenarındaki masaya yığılan kitaplara ve bardaklara bakılırsa adam kapı ve koridor tarafında uyumayı tercih ediyordu. Karısıyla yaşarlarken de o tarafta uyuyup uyumadığını merak etti.</p>

  <p>Yatak odasının yanında giysiler için ayrılmış aynalı kapaklı dolaplarla dolu odacıklardan vardı. İçi İtalyan malı takım elbiseler ve Turnbull&amp;Asser gömleklerle doluydu. İki ince çekmece tamamen altın ve platin kol düğmelerine ayrılmıştı. Ayakkabı rafı olarak kullanılan sahte duvarın arkasında da kasa vardı.</p>

  <p>Strike oturma odasına geldiğinde, “Sanırım buradaki işim bitti,” dedi.</p>

  <p>Wilson daireden çıkarken alarmı kurdu.</p>

  <p>“Bütün dairelerin kodlarını biliyor musun?”</p>

  <p>“Evet, tesadüfen çalışmaları ihtimaline karşı bilmemiz gerekiyor.”</p>

  <p>Merdivenden ikinci kata çıktılar. Asansörün arkasından yarım daire çizen merdiven öylesine dar kavisliydi ki aksi yönden gelen birini görmek mümkün olmazdı. İki numaralı dairenin kapısı, aralık olması dışında ilkiyle aynıydı. İçeriden Lechsinka’nın elektrik süpürgesinin gürültüsü geliyordu.</p>

  <p>“Dairede artık Bay ve Bayan Kolchak kalıyor,” dedi Wilson. “Ukraynalılar.”</p>

  <p>Hol, yan duvardaki alarm paneline kadar bir numaradakinin aynısıydı ama zemin, halı yerine parke döşenmişti. Girişin tam karşısında resim değil, iki tarafında ince uzun ahşap masalara yerleştirilmiş süslemeli Tiffany lambalar ile işlemeli, çerçeveli dev bir ayna yer alıyordu.</p>

  <p>“Bestigui’nin gülleri buna benzer bir masada mıydı?” diye sordu Strike.</p>

  <p>“Evet, benzer bir masa ama şimdi salonda,” dedi Wilson.</p>

  <p>“O masayı gülleri koymak için mi buraya taşımıştınız?”</p>

  <p>“Evet. Bestigui, Macc’in içeri girer girmez gülleri görmesini istiyordu. Masa ortadayken bile rahat rahat geçilecek alan kalıyordu. Polis biraz dikkatli olsa vazo devrilmezdi. Ancak o aynasız gerçekten de çok tecrübesizdi.”</p>

  <p>“Bahsettiğin acil durum düğmeleri nerede?” diye sordu Strike.</p>

  <p>“Bu taraftan,” dedi Wilson. Koridordan yatak odasına geçtiler. “Yatağın kenarında bir tane var, bir tane de oturma odasında.”</p>

  <p>“Bütün dairelerde var mı?”</p>

  <p>“Evet.”</p>

  <p>Yatak odalarının, oturma odasının, mutfağın ve banyonun yerleri bir numaradakiyle aynıydı. Strike kontrol etmeye gittiğinde dolap olarak kullanılan odacığa kadar pek çok detayın birbirine benzediğini tespit etti. Odadaki binlerce sterlinlik kadın elbiselerini ve mantolarını inceliyordu ki Lechsinka kollarında bir kemer, iki kravat ve naylon kılıf içinde kuru temizleyiciden yeni gelmiş elbiselerle banyodan çıktı.</p>

  <p>“Merhaba,” dedi Strike.</p>

  <p>Kız, Strike’ın arkasındaki dolapçığın kravat çekmecesini açarken, “Merhaba,” dedi. Sonra da bozuk İngilizcesiyle, “Pardon, lütfen,” diye ekledi.</p>

  <p>Dedektif kenara çekildi. Kısa, genç kızlara ait olgunlaşmamış bir güzelliği olan düz suratlı, basık burunlu, Slavlara özgü gözleri olan bir kızdı. Strike kendisini izlerken kravatları düzgünce yerlerine yerleştirdi.</p>

  <p>Strike, “Ben özel dedektifim,” dedi ve sonra Eric Wardle’ın, kızın İngilizcesinin kötü olduğunu söylediğini hatırlayıp, “Bir tür polis,” diye şansını denedi.</p>

  <p>“Ah. Polis.”</p>

  <p>“Lula Landry ölmeden önce, gündüz buradaymışsın öyle mi?”</p>

  <p>Ne sormaya çalıştığını anlatabilmek için birkaç kere benzer cümleler kurdu. Genç kız en nihayetinde dedektifin kendisini sorgulamak istediğini kavradığında giysileri asmaya devam etmek kaydıyla soruları cevaplamayı kabul etti.</p>

  <p>“Ben temizlik yapar,” dedi. “Bayan Landry kardeşiyle bağıra çağıra konuşur, kardeşi erkek arkadaşına çok para verdiğini söyler, o adam sana iyi değil der. İki numarayı temizler ben. Zaten temiz. Çabucak.”</p>

  <p>“Sen temizlik yaparken Derrick ve güvenlik firmasından gelen adam orada mıydı?”</p>

  <p>“Derrick ve?”</p>

  <p>“Tamirci, alarmcı…”</p>

  <p>“Evet, alarmcı ve Derrick, evet.”</p>

  <p>Robin ve Wilson koridorda, Strike’ın kendilerini bıraktığı yerde sohbete dalmıştı. Sesleri Strike’ın kulağına geliyordu.</p>

  <p>“Evi temizledikten sonra alarmları kurar mısın?”</p>

  <p>“Alarm kurmak? Evet,” dedi kız. “Bir, dokuz, altı, altı. Kapıyla aynı, Derrick dedi.”</p>

  <p>“Alarmcı buradayken mi söyledi sana numarayı?”</p>

  <p>Strike ne kastettiğini anlatabilmek için yine birkaç farklı türde soru denedi ve kızcağız ne sorulduğunu anladığında sabrı taşmış gibi öfkeyle cevapladı.</p>

  <p>“Evet, zaten dedim. 1, 9, 6, 6.”</p>

  <p>“Yani temizliği bitirince alarmı kurdun mu?”</p>

  <p>“Alarm kurdu, evet.”</p>

  <p>“Alarmcı nasıl biriydi?”</p>

  <p>“Nasıl?” Kızın çekici bir kaş çatışı vardı. Burnunu buruşturdu ve omuz silkti. “Yüzünü görmem. Ama mavi, hep mavi…” diye ekleyip boştaki eliyle baştan aşağı vücudunu işaret etti.</p>

  <p>Strike, “Tulum mu?” diye sordu ama kız bu kelimeyi anlamadığını gösteren boş bakışlarla karşılık verdi. “Tamam, sonra nereyi temizledin?”</p>

  <p>“Bir numara,” dedi Lechsinka. Doğru rafları bulmak için dedektifin etrafından dolaştı ve kılıflarındaki giysileri asmaya başladı. “Büyük camları temizler ben. Bayan Bestigui telefondaydı. Öfkeli. Üzgün. Yalan istemiyorum der.”</p>

  <p>“Yalan söylemek mi istemiyormuş?” diye sordu Strike. Lechsinka başını sallayıp etekleri yerlere kadar uzanan elbiseyi asmak için parmak uçlarında yükseldi.</p>

  <p>Strike, “Bayan Bestigui telefonda artık yalan söylemek istemediğini mi söyledi?” diye tekrarladı tane tane.</p>

  <p>Lechsinka tüm masumiyetiyle tekrar başını salladı.</p>

  <p>“Sonra beni görür ve, ‘Git, defol!’ diye bağırır.”</p>

  <p>“Öyle mi?”</p>

  <p>Lechsinka başını sallayıp giysileri kaldırmaya devam etil. “Bay Bestigui neredeydi?”</p>

  <p>“Burada yok.”</p>

  <p>“Bayan Bestigui kiminle konuşuyordu telefonda?”</p>

  <p>“Bilmiyorum.” Sonra utana sıkıla ekledi. “Kadın.”</p>

  <p>“Bir kadınla mı? Nereden biliyorsun?”</p>

  <p>“Bağırışlar, telefondan gelen bağırışlar. Kadın sesi duydum.”</p>

  <p>“Kavga mıydı? Tartışıyorlar mıydı? Birbirlerine bağırıyorlar mıydı? Yüksek sesle mi?”</p>

  <p>Strike İngilizcesinin, sorunlu insanların her şeyi tekrarlayıp durdukları absürd cümlelere doğru kaydığının bilincine vardı. Lechsinka başını sallayıp kolunda kalan son eşya olan kemere yer bulmak umuduyla çekmeceleri açtı. İşi bittiğinde doğruldu ve adamın varlığına aldırmaksızın yanından uzaklaşıp yatak odasına döndü. Strike da peşinden gitti.</p>

  <p>Yatağı toplayıp komodinleri düzenleyen temizlikçi kız, Lula Landry’nin annesine gitmesinden sonra burayı temizlediğini doğruladı. Kız sıradışı bir şey görmemiş, üzerinde yazılı ya da boş olan mavi bir kâğıda rastlamamıştı. Guy Somé’nin yolladığı hediyeler temizlikçi çıkmak üzereyken güvenliğe teslim edilmiş ve Lechsinka’nın o gün son yaptığı iş tasarımcının hediyelerini sırasıyla Lula’nın ve Macc’in dairelerine bırakmak olmuştu.</p>

  <p>“Ve eşyaları bıraktıktan sonra yeniden alarmları kurdun, öyle mi?”</p>

  <p>“Alarmları kurdum, evet.”</p>

  <p>“Lula’nınkini?”</p>

  <p>“Evet.”</p>

  <p>“Ve daire ikinin alarmını?”</p>

  <p>“Evet.”</p>

  <p>“Deeby Macc’in dairesine neler bıraktığını hatırlıyor musun?”</p>

  <p>Bazı eşyaların adlarını bilmediğinden el kol işaretiyle anlatması gerekti ama iki eşofman üstü, bir kemer, bir şapka, birkaç eldiven ve (kız pantomim yapar gibi bileklerini işaret etti) kol düğmesi geldiğini anlattı.</p>

  <p>Macc’in dikkatinden kaçmaması için hepsini dolap olarak kullanılan odacığın görünür yerlerine bıraktıktan sonra alarmı kurup evine gitmişti. Strike temizlikçiye teşekkür etti ve yatak örtüsünü düzelten genç kızın kalçalarını son bir kez hayranlıkla süzecek kadar oyalandıktan sonra koridordaki Robin’in ve Wilson’ın yanına gitti.</p>

  <p>Üçüncü katın merdivenlerini çıkan Strike, Lechsinka’nın anlattıklarını Wilson’a da doğrulattı. Evet, kızdan alarmı 1, 9, 6, 6’ya ayarlamasını istemişti.</p>

  <p>“Lechsinka’nın kolayca hatırlaması için giriş kapısının kodunu seçtim. Macc isterse sıfırlayıp başka bir kod yükleyebilirdi.”</p>

  <p>“Alarmları kontrole gelen elemanın neye benzediğini hatırlıyor musun? Yeni biri demiştin.”</p>

  <p>“Çok gençti. Saçları buraya kadardı.” Wilson omuz hizasını işaret etti.</p>

  <p>“Beyaz tenli miydi?”</p>

  <p>“Evet beyazdı. Bana sorarsan daha tıraş olacak yaşa bile gelmemişti.”</p>

  <p>Bir zamanlar Lula Landry’nin yaşadığı üçüncü dairenin kapısına geldiler. Wilson gözetleme deliği ile diğer kapılara benzeyen beyaza boyanmış üçüncü kapıyı açarken Robin içinde bir şeyler yükseldiğini hissetti. Neydi bu? Ürperti, korku, heyecan…</p>

  <p>En üstteki daire mimari açıdan diğer ikisinden farklıydı. Küçük ve havadardı. Yakın zamanda krem rengi ve kahverengi tonlarında dekore edilmişti. Guy Somé, Strike’a genç mankenin canlı renklere bayıldığını anlatmıştı ama daire artık lüks otel odaları kadar ruhsuzdu. Strike konuşmaya gerek duymaksızın önden oturma odasına geçti.</p>

  <p>Halı, Bestiguilerin dairesindeki gibi gösterişli yün halılardan değildi, daha kalitesiz ve sadeydi. Strike topuğunu halıya sürttüğünde üzerinde hiç iz kalmadı.</p>

  <p>“Lula otururken yerler böyle miydi?” diye sordu Wilson’a.</p>

  <p>“Evet. Kendi seçimi. Yepyeni olduğu için sökmediler.”</p>

  <p>Alt kattaki dairelerin her birinin ufak balkonlu üçer uzun penceresi vardı. Çatı katının ise ikiz kapılardan girilen tek bir geniş balkonu bulunuyordu. Strike anahtarı kilidin içine sokup döndürdü, kapıları açtı ve balkona çıktı. Robin bu manzarayı izlemekten rahatsız olmuştu. Dönüp Wilson’a baktı ama güvenlik görevlisinin donuk yüz ifadesini gördüğünde pes edip dikkatini siyah beyaz desenli minderlere verdi ve üç ay önce o dairede yaşananlara yoğunlaşmaya çalıştı.</p>

  <p>Oysa aşağıdaki sokağa bakan Strike’ın aklından geçenler de kesinlikle Robin’in varsaydığı gibi duygusuz ve analitik değildi.</p>

  <p>Heyecan içinde beklediği misafirini karşılamak için giydiği yeni kıyafetin içinde bütün güzelliğiyle balkonda duran Lula Landry’ye saldıracak kadar gözü dönmüş, kontrolünü tamamen kaybetmiş birini zihninde canlandırıyordu. Yarı sürükleyerek yarı iterek, kararlı bir manyağın kaba kuvvetiyle kızı balkondan atan bir katil… Uçup betona düşmesi saniyeler sürse de muhtemelen yumuşacık görüntüsüyle insanı yanıltan kar yığınına gömülmek kıza sonsuz bir an gibi gelmiş olmalıydı. Çaresizce çırpınmış, tutunacak bir şeyler bulmak umuduyla zalim boşluğa uzanmıştı. Ardından artık kendini affettirmeye, açıklama yapmaya veya özür dilemeye vakti olmayanlara özgü bir kabullenmişlikle, yani kaçınılmaz sonun geleceğini bilen insanlara tanınan tüm lükslerden yoksun bırakılmış olarak yere çakılmıştı.</p>

  <p>Ölüler ancak geride kalanların ağzıyla ve arkalarında bıraktıkları işaretlerle konuşurdu. Strike, arkadaşlarına yazdığı kelimelerde kanlı canlı bir kadının varlığını sezmiş, telefon mesajlarında onun sesini duymuştu. Fakat şimdi genç kadının ölmeden önce gördüğü son şeylere bakarken kendini ona hiç olmadığı kadar yakın hissediyordu. Detaylar hâlâ birbiriyle bağlantısız görünse de ne olup bittiği kafasında yavaş yavaş netleşmeye başlamıştı. Ama ne yazık ki elinde delil yoktu.</p>

  <p>Öylece durduğu sırada cep telefonu çaldı. Ekranda John Bristow’un adı ve telefon numarası görünüyordu. Telefonu açtı.</p>

  <p>“Alo John, aradığın için teşekkürler.”</p>

  <p>“Sorun değil, yeni bir haber var mı?” diye sordu avukat.</p>

  <p>“Sayılır… Lula’nın bilgisayarını bir uzmana gösterdim ve Lula öldükten sonra bazı fotoğrafların silindiğini keşfettim. Bu konuda bir bilgin var mı?”</p>

  <p>John Bristow bu sözler karşısında sessizliğini korudu. Strike’ın telefonun kapanmadığından emin olmasını sağlayan tek şey hattın diğer ucundan gelen gürültülerdi.</p>

  <p>En sonunda avukat öncekinden farklı bir ses tonuyla şöyle dedi:</p>

  <p>“Lula öldükten <i>sonra</i> mı silinmişler?”</p>

  <p>“Uzman görüşü öyle.”</p>

  <p>Strike bir arabanın yavaşça aşağıdaki sokaktan geçtiğini gördü. Araba yarı yolda durdu ve kürküne bürünmüş bir kadın dışarı çıktı.</p>

  <p>“Be-ben… çok şaşırdım,” dedi Bristow sarsılmış bir ses tonuyla. “Gerçekten, hiç bilmiyorum. Polisler silmiş olmasın?”</p>

  <p>“Bilgisayarı ne zaman geri aldın?”</p>

  <p>“Şey… Sanırım şubattı, şubatın başları.”</p>

  <p>“Dosya 17 Mart’ta silinmiş.”</p>

  <p>“Ama… Hiç mantıklı değil. Kimse şifreyi bilmiyordu.”</p>

  <p>“Eh, belli ki biri biliyormuş. Polislerin annene şifreyi söylediğinden bahsetmiştin.”</p>

  <p>“Annem Lula’nın bilgisayarındaki dosyaları neden silmek iste…”</p>

  <p>“Onun sildiğini iddia etmiyorum. Bilgisayarı açıp ortalıkta bırakmış olabilir mi? Başka birine şifreyi vermiş midir?”</p>

  <p>Bristow büyük bir ihtimalle işyerindeydi. Strike arkadan gelen sesleri duyabiliyordu, bir kadın kahkaha atıyordu.</p>

  <p>“Sanırım her şey mümkün,” dedi Bristow alçak sesle. “İyi ama fotoğrafları kim silmiş olabilir? Yoksa… Tanrım, bu ürkütücü bir ihtimal…”</p>

  <p>“Aklına ne geldi?”</p>

  <p>“Hemşirelerden biri fotoğrafları almış olabilir mi? Gazetelere satmak için yani. İyi de bu o kadar korkunç bir düşünce… Bir hemşire…”</p>

  <p>“Uzman sadece silindiklerini söyledi. Kopyalandıklarına veya çalındıklarına dair bir delil yok. Ama söylediğin gibi her şey mümkün.”</p>

  <p>“İyi ama başka kim… Demek istediğim hemşirelerin böyle bir şey yaptığına inanmak istemiyorum. Ama başka kim olabilir? Polis geri verdiğinden beri bilgisayar annemin evinde.”</p>

  <p>“John, son üç ayda anneni ziyarete gelen herkesten haberdar mısın?”</p>

  <p>“Sayılır. Ancak yüzde yüz eminim diyemem.”</p>

  <p>“Evet… sorun da bu zaten.”</p>

  <p>“İyi ama neden. Neden biri bunu yapsın?”</p>

  <p>“Aklıma birkaç sebep geliyor. Annenle bunları konuşabilmeyi çok isterdim John. Araştırmama büyük yararı olurdu. Martın ortalarında bilgisayarı açık bırakıp bırakmadığını bir sorar mısın? Acaba ziyaretçileri arasında bilgisayarı görmek isteyen biri olmuş mu?”</p>

  <p>“Ben… denerim,” diyen Bristow ağladı ağlayacak gibi konuşuyordu. “Annemin sağlığı pek iyi değil. Şimdilerde iyice halsiz.”</p>

  <p>“Bunu duyduğuma üzüldüm,” dedi Strike mesafeli bir ses tonuyla. “Yakında yeniden ararım. Görüşmek üzere.”</p>

  <p>Strike balkondan salona döndü, kapıları kapattı ve gözlerini Wilson’a dikti.</p>

  <p>“Derrick, bana burayı nasıl araştırdığını gösterir misin? O gece odaları hangi sırayla kontrol ettin?”</p>

  <p>Wilson bir saniye düşündükten sonra soruyu cevapladı. “Önce buraya geldim. Etrafa bakındım, balkon kapılarının açık olduğunu gördüm. Onlara dokunmadım.” Sonra peşinden gelmesini işaret etti. “Buraya baktım.”</p>

  <p>İki erkeğin adımlarını takip eden Robin, Strike’ın güvenlik görevlisiyle konuşma şeklinin değiştiğine dikkat etti. Strike, Wilson’ın neler hissettiğine, nelere dokunduğuna, ne gördüğüne ve dairede dolaşırken attığı her adımda neler duyduğuna odaklanmasını sağlayan basit, net sorular soruyordu.</p>

  <p>Strike’ın yönlendirmeleriyle Wilson’ın vücut dili değişmeye başladı. Kapı kollarını o gece nasıl tuttuysa öyle tuttu, odalardan içeri aynı şekilde baktı ve her birini aynı aceleci bakışlarla araştırdı. Yatak odasına geçtiğinde ağır çekimdeymişçesine o geceki hareketlerini tekrarladı. Strike’ın bütün dikkatini ona yöneltmesi adamın spot ışığının altındaymış gibi tepki vermesini sağlamıştı. Yatağın altını nasıl kontrol ettiğini göstermek için dizlerinin üstüne çöktü ve Strike’ın sorusuyla dizinin dibinde buruşturulup fırlatılmış bir elbise gördüğünü hatırladı. Ardından bütün dikkatini toplayıp banyoya geçti ve koşarak ön kapıya dönmeden önce kapının arkasını nasıl kontrol ettiğini gösterdi. Yürürken kollarını abartılı bir şekilde oynattığı için kendinin kötü bir parodisi gibi görünüyordu.</p>

  <p>Strike kapıyı açıp Wilson’a çıkmasını işaret etti. “Ya sonra? Dışarı çıktın ve…”</p>

  <p>“Dışarı çıktım…” diye söyleneni onayladı Wilson tok sesiyle. “Ve asansörün düğmesine bastım.”</p>

  <p>Düğmeye basarmış ve o telaşla içinde ne olduğunu görmek için sabırsızlandığı asansörün kapılarını ittiriyormuş gibi yaptı. “Boştu. Ben de merdivenden aşağı koştum.”</p>

  <p>“Şimdi ne duyduğundan bahseder misin?” dedi peşinden giden Strike. İkisi de çıkarken dairenin kapısını kapatan Robin’e dikkat bile etmemişti.</p>

  <p>“Çok uzaklardan Bestiguilerin bağırışı geliyor, köşeyi dönüyorum ve…”</p>

  <p>Wilson merdivenin başında donup kaldı. Buna benzer bir şey bekliyormuş gibi görünen Strike da durdu. Ancak Robin durmayınca haliyle Strike’a bodoslama çarptı. Özür bile dilemeyen Strike, Wilson’ın konsantrasyonunu bozmasını istemediğini göstermek için elini kaldırmıştı.</p>

  <p>“Ve kaydım,” dedi Wilson. Şoke olmuş gibiydi. “Nasıl unutmuşum. Kaydım. Burada. Devrildim. Sertçe kıç üstü düştüm. Su içindeydi… Tam burası.” İşaret etti. “Buralar.”</p>

  <p>Basamağı işaret ediyordu.</p>

  <p>“Su,” diye tekrarladı Strike.</p>

  <p>“Evet.”</p>

  <p>“Kar olmadığına eminsin?”</p>

  <p>“Değildi.”</p>

  <p>“Islak ayak izleri de değildi, öyle mi?”</p>

  <p>“Hayır. Suydu. Birikintiler. Tam burada. Ayağım kaydı ve düştüm. Sonra kalkıp koşmaya devam ettim.”</p>

  <p>“Polise sulardan bahsettin mi?”</p>

  <p>“Hayır. Unutmuşum. Bu ana dek aklımdan çıkmıştı.”</p>

  <p>Baştan beri Strike’ın kafasını kurcalayan bir detay daha böylece açıklığa kavuşmuştu. Tatmin olmuş bir iç çekişin ardından sırıttı. Diğer ikisi neler olduğunu sorarcasına ona baktılar.</p>
</body>
</html>