<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>1</h2>

  <p class="gi">Lula Landry’nin ölümüyle ilgili yazılıp çizilen tonlarca makaleye ve yapılan onca televizyon programına rağmen asıl soru ender olarak dile getirildi: Bu bizi neden ilgilendiriyor?</p>

  <p><i>Çok güzel bir kız olduğu doğru. Dana Gibson</i>, New Yorker <i>gazetesine, şarkılarıyla denizcileri kendilerine çeken mitolojik sirenleri çizdiğinden beri güzel kızlar erkeklerin gazete almasına, dolayısıyla gazete satışlarının artmasına yardımcı olmuştur</i>.</p>

  <p><i>Üstelik Lula Landry siyahiydi, daha doğrusu nefes kesen bir melezdi. Ve bir siyahinin kapak kızı olabilmesinin yalnızca dış görünüşle ilgilenen bir endüstrinin ilerlediğinin göstergesi olduğu bize sürekli pompalandı. (Merak ediyorum, acaba bunun nedeni bu sezon sütlü kahvenin ‘moda’ olması mı? Landry’nin ölümüyle endüstride siyahi kadınların etkisinin arttığını mı göreceğiz? Onun başarısı sayesinde kadın güzelliğiyle ilgili imgeler değişti mi? Artık siyah Barbie’ler beyaz Barbie’lerden daha mı çok satıyor?)</i></p>

  <p><i>Landry’yi etten kemikten bir insan olarak gören ailesi bunca ilgiden rahatsız olmuştur sanırım, inanın kalbim onlarla. Oysa bizlerin olup bitenleri okuyan, izleyen halk olarak onların aksine abartılı hareketlerimizi aklayacak bir bahanemiz yok. Matemimizde samimi değiliz. Genç kadınlar her gün ölüyor, trajik ölümlerin (yani doğal olmayan ölümlerin) haddi hesabı yok: Araba kazaları, aşırı doz, ara sıra Landry ve benzerleri üzerinden idealize edilen vücutlara kavuşmak için kendilerini açlıktan öldürmeyi deneyenler… Gazetenin sayfasını çevirip sıradan yüzlerini hayatımızdan çıkarırken bir saniyeden fazla zamanımızı ayırıyor muyuz onlara?</i>”</p>

  <p>Robin kahvesinden bir yudum aldı ve öksürüp boğazını temizlemek için okumaya ara verdi.</p>

  <p>“Fazla ileri gitmiş, kaba bir makale,” diye mırıldandı Strike.</p>

  <p>Robin’in masasının kenarına oturmuş, açık dosyaya tek tek numaralandırdığı ve arkalarına neye dair olduklarını not aldığı fotoğrafları iliştiriyordu. Robin, bilgisayarının ekranına baktı ve kaldığı yerden yüksek sesle okumaya devam etti.</p>

  <p><i>Yoğun ilgimizin, hatta yasımızın altında merakımız yatıyor. Kendini ölümün kucağına bıraktığı ana kadar on binlerce kadın Landry’nin yerinde olmak için canlarını bile verirdi. Genç kadının mahvolmuş cesedi kaldırıldıktan sonra gözü yaşlı genç kızlar Landry’nin 4,5 milyon sterlinlik çatı katı dairesinin balkonunun altına çiçekler bıraktılar. Peki, manken olmaya heveslenen gençlerden bir tanesi bile Lula Landry’nin yükselişi ve ölümcül düşüşüyle biten hikâyesinden ibret aldı mı, şan şöhretin peşinde koşmayı bıraktı mı?</i></p>

  <p>“Geç bunları!” dedi Strike. “Ona diyorum, sana değil,” diye ekledi hemen ardından. “Makaleyi yazan kesin bir kadındır, haksız mıyım?”</p>

  <p>“Evet, Melanie Telford diye biri.” Robin, patronu orta yaşlı sarışın kadının vesikalık fotoğrafını görebilsin diye yazıyı yukarı kaydırdı. “Devamını atlamamı ister misiniz?”</p>

  <p>“Hayır, hayır devam et.”</p>

  <p>Robin boğazını temizlemek için öksürdükten sonra okumayı sürdürdü.</p>

  <p><i>Yanıt elbette ki hayır</i>. “Mankenliğe heveslenenlerin yılmadığından bahsediyor.”</p>

  <p>“O kadarını anlamıştım.”</p>

  <p>“Tamam. Neyse…” <i>Emmeline Pankhurst kadın hakları savaşını vereli yüz yıl oldu. Oysa ergenlikten yeni çıkmış günümüz genç kadınlarının başlıca hedefi, dergilerde gördükleri kâğıt bebeklerin arasına girmek, uydurma maceralarla ruhsal bozukluklarını ve yaşadığı stresi gizleyen, sonunda da dayanamayıp kendini üçüncü kat balkonundan atan boş kafalı bir yaratığa dönüşmek. Her şey görünüşten ibaret: Moda tasarımcısı Guy Somé, basını genç kadının atlarken kendi elbiselerinden birini giydiği konusunda bilgilendirmekte ne kadar da hızlı davrandı! Landry öldükten yirmi dört saat sonra tükenen bir elbise… Lula Landry’nin yaratıcıyla Somé elbisesi içinde buluşmayı seçmesinden daha iyi bir reklam olabilir mi?</i></p>

  <p><i>Hayır, yasını tuttuğumuz genç bir kadının ölümü değil, o bizim için Dana’nın kaleminin yarattığı Gibson kızlarından daha gerçek değildi. Bizler kırmızı halılarda ve ünlüleri anlatan dergilerde gördüğümüz bir sembolün sönüşünün yasını tutuyoruz. Onun imajını kullanarak bize nice giysiler, çantalar satıldı ve ölümüyle beraber şan ve şöhretin ne kadar boş ve sabun köpüğü kadar uçucu olduğu ortaya çıktı. Kendimize karşı dürüst olursak asıl özlediğimizin, kendini dağıtmaktan hoşlanan tığ gibi ince bir kızın eğlenceli garipliklerle ve uyuşturucu dolu şamatalı hayatının, süslü giysilerinin ve bir ayrılıp bir birleştiği tehlikeli erkek arkadaşının çizgi romanları andıran hikâyesinin artık tadına bakamayacak olmamızdır</i>.</p>

  <p><i>Landry’nin cenazesi, ünlüleri sömüren bütün cemiyet dergileri tarafından meşhur birinin düğünüymüş gibi kapaktan verildi ve bu dergilerin yayıncıları şüphesiz onun eksikliğini herkesten çok hissedecek. Gözyaşları içindeki pek çok ünlüye objektifler aracılığıyla bakmamıza izin verildi ama ailesine o koca sayfalarda ufacık bir kare ayrılmıştı. Ne yazık ki o dergileri hak edecek kadar fotojenik değildiler</i>.</p>

  <p><i>Buna rağmen yas tutanlardan birinin anlattıkları gerçekten kalbime dokundu. Muhabir olduğunu anlamadığı bir adamın sorusuna karşılık olarak Landry’yle uyuşturucu bağımlılığından kurtulmak için gittiği klinikte tanıştığını ve yakın arkadaş olduklarını söylemiş. Onunla vedalaşmak için arka sıralardan birine oturup tören bittiğinde geldiği gibi sessizce çekip gitmiş. O kız yolları Landry’yle kesişen diğerlerinin aksine hikâyesini satmadı. Bu olay, gerçek Lula Landry’yle ilgili insanın yüreğini sızlatan ipuçları veriyor ve onun sıradan bir kızda içten bir sevgi uyandırabildiğini gösteriyor. Kalanlarımıza gelince…</i></p>

  <p>“Uyuşturucu bağımlıları kliniğinden onu tanıyan sıradan kızın bir adı var mıymış?” diye araya girdi Strike.</p>

  <p>Robin sessizce makaleyi taradı.</p>

  <p>“Hayır.”</p>

  <p>Strike aceleyle tıraş edildiği belli olan çenesini kaşıdı.</p>

  <p>“Bristow bana bir klinikten bahsetmedi.”</p>

  <p>Robin döner koltuğunu patronuna çevirirken, “Önemli olabileceğini mi düşünüyorsunuz?” diye sordu.</p>

  <p>“Landry’yi gece kulüplerinden değil de terapiden tanıyan biriyle konuşmak faydalı olabilir.”</p>

  <p>Strike, kıza yaptıracak başka bir iş bulamadığı için Robin’den, Landry hakkında internette çıkan makaleleri kontrol etmesini istemişti. Robin, çoktan güvenlik görevlisi Derrick Wilson’ı aramış ve Strike’a cuma sabahı Brixton’daki Phoenix kafede bir görüşme ayarlamıştı. Günün postası iki reklam broşürü ve ihtarnameden ibaretti. Arayan soran olmamış ve genç kadın ofiste alfabetik sıraya dizilebilecek, dosyalanabilecek, şekline ve rengine göre düzenlenebilecek ne varsa düzenlemişti.</p>

  <p>Genç kadının önceki günkü Google becerisinden ilham alan Strike onu özünde boş bir işle görevlendirmişti. Robin yaklaşık yarım saattir Landry ve iş arkadaşlarıyla ilgili eski makaleleri ve yorumları okuyordu. Strike ise elindeki diğer vakanın dosyasına ilgili fişleri, telefon faturalarını ve fotoğrafları yerleştiriyordu.</p>

  <p>“Kız hakkında başka neler bulabileceğime bakayım mı?” diye sordu Robin.</p>

  <p>Aklı başka yerde olan Strike, “Evet,” dedi. Takım elbiseli, şişmanca, kafası kel bir adam ile daracık kot giymiş, gençliğinin zirvesindeki kızıl saçlı kadının fotoğrafına bakıyordu. Takım elbiseli adam Geoffrey Hook’tu ama yanındaki kızıl saçlı kadının Geoffrey Hook’un karısı olma ihtimali yoktu. Strike fotoğrafı, Bristow gelmeden önce tek müşterisi olan Bayan Hook’un dosyasına kaldırıp 12 numara olarak etiketlerken Robin dikkatini yeniden bilgisayara verdi.</p>

  <p>Genç kadının kısa tırnaklarının tuşlara çarpışının sesi ve fotoğraflara tıkladığını gösteren <i>klik</i> sesi dışında bir süre içerisi sessizdi. Strike’ın arkasında kalan iç ofisin kapısı uyku tulumunu ve orada yaşadığını ele veren diğer ipuçlarını gizlemek amacıyla kapatılmıştı. Ofisin havası Strike’ın, Robin gelmeden önce her tarafa sıktığı ucuz oda spreyinin yapay limon kokusu yüzünden ağırlaşmıştı. Masanın diğer tarafına oturma kararından, Robin’in herhangi bir cinsel ima çıkarmamasını garantilemek için Strike oturmadan hemen önce kızın nişan yüzüğünü yeni fark etmiş gibi yapmış ve sonra beş dakika boyunca nişanlısıyla ilgili mesafeli ama kibar bir sohbete girişmişti. Nişanlısının adı Matthew’du ve mesleğe yeni adım atmış bir muhasebeciydi. Robin’in, Matthew’la yaşamak için önceki ay Yorkshire’dan Londra’ya taşındığını ve gerçek bir işe girene dek para kazanmak için Geçici Çözümler Ajansı’na kaydolduğunu öğrendi.</p>

  <p>“Tedavi merkezinde tanıştığı kızın bu fotoğrafların birinde olabileceğini mi düşünüyorsunuz?” diye sordu Robin bir süre sonra.</p>

  <p>Açtığı sayfa eşit ebatlarda fotoğraflarla doluydu. Her birinde bir veya daha fazla koyu renk giysili insan vardı ve hepsi soldan sağa, cenazeye doğru gidiyordu. Trafik bariyerleri ve toplanan insanların bulanık yüzleri fotoğrafların arka planını oluşturuyordu.</p>

  <p>En etkileyici kare çok uzun boylu, altın sarısı saçlarını atkuyruğu yapmış, kafası siyah tüller ve tüylerle süslenmiş bembeyaz tenli bir kıza aitti. Strike bir bakışta onu tanıdı, kim olsa tanırdı. Ciara Porter, Lula’nın hayatının son gününün büyük bölümünü geçirdiği mankendi ve Landry’nin kariyerindeki en meşhur fotoğraflarından birinde birlikte poz verdiği arkadaşıydı. Porter, Lula’nın tabutuna doğru yürürken her zamankinden güzel görünüyordu. Keder ona yakışmıştı. İncecik kolundan tutup ona destek olan ya da sırtını sıvazlayan bir elin fotoğraf karesinde görülmediği düşünülürse muhtemelen törene yalnız gelmişti.</p>

  <p>Porter’ın fotoğrafının yanında ikinci bir fotoğraf vardı, altında da <i>film yapımcısı Freddie Bestigui ve eşi Tansy</i> yazıyordu. Bestigui boğayı andıran kaslı bir adamdı; bacakları kısa, göğsü geniş, boynu kalındı. Gri saçları kısa kesilmişti. Yüzünün derisi sarkmıştı, göz torbaları şişkindi ve her yanında benler vardı. Koca burnu da dışarı fırlamış bir tümörü andırıyordu. Bunlara rağmen siyah paltosu ve koluna taktığı gencecik, bir deri bir kemik eşiyle havalı bir tipti. Tansy’nin gerçekte nasıl göründüğüyle ilgili bir şey söylemek imkânsızdı çünkü yakasını yukarı kaldırdığı kürk mantosu ve dev güneş gözlükleri onu gizliyordu.</p>

  <p>En üst sıradaki fotoğrafların sonuncusu moda tasarımcısı Guy Somé’ye aitti. İddialı bir tasarımı olan lacivert frak giymiş ince yapılı bir siyahiydi. Başını öne eğmişti ve ışık siyah üzerine öyle bir açıyla vurmuştu ki suratından ne düşündüğünü anlamak imkânsızdı ama kulağındaki küpenin üç iri pırlantası flaşların ışığında yıldızlar gibi parıldamıştı. Kendi efsanelerine sahip olmayı hak etmemiş, gözü yaşlı bir grup insan onunla aynı karede fotoğraflansa da Porter gibi onun da eşlikçisi yoktu.</p>

  <p>Strike koltuğunu ekrana yaklaştırdı ama Robin’le arasındaki yarım metrelik mesafeyi korumaya özen gösterdi. Altına isim yazılmamış yüzlerden biri de yüzünün yarısı fotoğrafın dışında kalan John Bristow’du. Ama ince üst dudağı ve tavşan dişlerinden kim olduğu anında anlaşılıyordu. Kolunu beyaz saçlı bir kadının beline dolamıştı. Yıkılmış görünen kadının yüzü bembeyaz ve hüzünlüydü, acısının çıplaklığı insanı derinden etkiliyordu. Arkalarında uzun boylu, içinde bulunduğu ortamı küçümsediği izlenimi veren mağrur duruşlu biri vardı.</p>

  <p>“Yazıda bahsedilen sıradan kıza benzeyebilecek kimseyi görmüyorum,” dedi Robin. Üzgün ifadeli, en ciddi ifadelerini takınmış şan şöhret sahibi güzel insanların daha fazla fotoğrafına bakabilmek için ekranı aşağı kaydırırdı. “Ah, bak… Evan Duffield.”</p>

  <p>Siyah tişört, siyah kot pantolon ve ordudakilerin giydiği montlara benzeyen siyah bir parka giymişti. Saçları da siyahtı. Yüzü çıkıntılarla ve göçüklerle dolu engebeli bir araziyi andırıyordu ve buz mavisi gözlerini doğrudan objektife dikmişti. Ona eşlik eden iki kişiden uzun olsa da onlarla kıyaslandığında daha kırılgan görünüyordu. Biri takım elbiseli iri yarı bir tipti ve diğeri elini, yolu açmak istercesine öne uzatmış, ağzı açık halde fotoğraflanmış, sinirli görünen yaşlıca bir kadındı. Üçlünün hali Strike’a, hastalanan çocuklarını partiden alan anne ve babaları anımsattı. Duffield’in bütün hüznüne, hülyalı bakışlarına ve dalgın havasına rağmen evden çıkmadan önce gözlerine kalem çekmeyi ihmal etmemiş olması Strike’ın dikkatinden kaçmadı.</p>

  <p>“Şu çiçeklere bak!”</p>

  <p>Ekran aşağı inerken Duffield’in resmi yukarıda kaybolup gitti. Robin fare imlecini Strike’ın önce kalp zannettiği sonradan bir meleğin beyaz güllerden yapılmış iki kanadını temsil ettiğini anladığı devasa çiçek düzenlemesinin fotoğrafına kaydırdı. Bir sonraki kareyse çiçeklere iliştirilen kartvizitin yakın plan çekimiydi.</p>

  <p>“Huzur içinde yat melek Lula. Deeby Macc,” diye yüksek sesle okudu Robin.</p>

  <p>“Deeby Macc mi? Rapçi mi? Yani tanışıyorlar mıymış?”</p>

  <p>“Hayır, hiç sanmıyorum fakat onun kızın binasında bir daire tuttuğundan bahsediliyordu. Bir iki şarkısında galiba Lula’nın bahsi geçmişti. Paparazziler aynı binada kalacağını duyunca heyecanlanmıştı.”</p>

  <p>“Bakıyorum da bu konuda çok bilgilisin.”</p>

  <p>Robin cenazede çekilen fotoğrafları taramayı sürdürürken, “Şey, bilirsiniz işte, dergileri okumuştum,” diye kaçamak bir yanıt verdi.</p>

  <p>“Deeby ne biçim bir isim?” diye düşündü Strike, yüksek sesle.</p>

  <p>“Adlarının baş harflerinden geliyor. Aslında D.B.” diye açıkladı Robin. “Gerçek adı Daryl Brandon Macdonald.”</p>

  <p>“O halde rap de dinliyoruz…”</p>

  <p>Bütün dikkatini ekrana vermeyi sürdüren Robin, “Hayır,” dedi. “Ama böyle detayları hatırlarım.”</p>

  <p>Robin tıklayıp o sayfadaki fotoğrafları kapattı ve arama kutucuğuna yeni bir şeyler yazdı. Strike da dikkatini diğer vakasının fotoğraflarına verdi. Bir sonraki karede Bay Geoffrey Hook, kızıl saçlı kadını öpüyordu ve eli de kadının daracık kotla ortaya çıkan kalçalarındaydı. Ealing Broadway metro istasyonunun önündeydiler.</p>

  <p>“Bakın, Youtube’da kısa bir video var,” dedi Robin. “Deeby Macc vefatının ardından Lula’dan bahsediyor.”</p>

  <p>Strike koltuğunu o yöne doğru birkaç adım kaydırırken, “İzleyelim,” dedi. Sonra yeniden düşündü ve koltuğu bir adım geri aldı.</p>

  <p>6x8 santimlik karlı bir görüntü canlandı. Kapüşonlu kazak giymiş, iri kıyım bir siyahi kapkara deri koltuğuna gömülüp yumruklarını göğsünde birleştirmişti. Kim olduğu görünmeyen bir gazeteciye bakıyordu. Saçları sıfıra vurulmuştu ve gözünde güneş gözlüğü vardı.</p>

  <p>Aksanından İngiliz olduğu anlaşılan gazeteci, “Peki, Lula Landry’nin intiharı?” diye sordu.</p>

  <p>“Boktan bir durum dostum, hem de ne boktan!” diye yanıtladı Deeby elini dazlak kafasında gezdirirken. Sesi yumuşak ve buğulu, biraz da peltekti. “Başarılı olanlara bunu yaparlar: Peşine düşerler ve seni paramparça ederler. Kıskançlık insanlara bunu yaptırır. Lula intihar ettiyse bile onu balkondan aşağı atan o adi paparazzilerdi. Huzur içinde yatsın. Şimdi gittiği yerde aradığı huzuru bulmuştur.”</p>

  <p>“Londra’ya gelişiniz için sarsıcı bir karşılama,” dedi gazeteci. “Malum, hayran olduğunuz kadın pencerenizin önünden aşağı düştü.”</p>

  <p>Deeby Macc hemen cevap vermedi. Kıpırdamadan durdu ve koyu renk gözlük camlarının arkasından gazeteciyi süzdü. Sonra şöyle dedi: “Orada değildim, biri orada olduğumu mu iddia etti?”</p>

  <p>Gazetecinin ne kadar gerildiğini belli eden bir hıçkırık sesi duyuldu ve zavallıcık bunu kahkahaya dönüştürmeyi denediyse de pek beceremedi.</p>

  <p>“Tanrım, hayır, kesinlikle hayır. Böyle bir iddiamız…”</p>

  <p>Deeby başını çevirip kameranın arkasında kalan birine seslendi.</p>

  <p>“Avukatlarımı da getirmeli miydim?”</p>

  <p>Gazeteci dalkavukça bir kahkaha attı. Deeby hâlâ gülümsemiyordu. Gazeteciye çevirdiği bakışları buz gibiydi.</p>

  <p>Eli kolu birbirine dolaşan gazeteci, “Deeby Macc,” diye röportajı bitirdi. “Zaman ayırdığınız için teşekkürler.”</p>

  <p>Beyaz bir el, kameranın önünden müzisyene doğru uzandı. Deeby ona yumruğunu kaldırarak karşılık verdi. Beyaz elin sahibi de hemen uyum sağladı ve yumruk tokuşturdular. Ekranda görünmeyen biri ucuz bir kahkaha attı ve kayıt sona erdi.</p>

  <p>Strike koltuğunu eski yerine kaydırırken, “<i>Onu balkondan aşağı atan o adi paparazzilerdi,</i>” diye tekrarladı. “Değişik bir bakış açısı.”</p>

  <p>Pantolonunun cebince titreyen telefonunu çıkardı. Charlotte’ın adını ve yeni bir mesaj geldiğini görmek vücudunu adrenalinle doldurduysa da köşeye sıkıştırılmış bir canavar gibi iç çekmekle yetindi.</p>

  <p><i>Eşyalarını almak istiyorsan cuma sabahı 9’dan 12’ye kadar dışarıda olacağım</i>.</p>

  <p>“Efendim?”</p>

  <p>Kendisi mesaja bakarken sanki Robin bir şeyler söylemişti.</p>

  <p>“Öz annesiyle ilgili çok korkunç bir makale var dedim.”</p>

  <p>“Tamam, oku bakalım.”</p>

  <p>Telefonunu cebine koydu. Koca kafasını yeniden Bayan Hook’un dosyasına çevirdi ama bir türlü dikkatini önündeki işe veremiyordu. Sanki kafatasına dev bir çan yerleştirilmişti ve düşünceler yankılanıp birbirine çarpıyordu.</p>

  <p>Demek Charlotte mesafeli davranmak gibi sinsi bir yöntem seçmişti. Olgun davranıyormuş gibi görünüp sakinmiş numarası yapıyordu. Sonu gelmeyen karmaşık düellolarını yeni bir seviyeye, daha önce hiç ulaşmadıkları veya denemedikleri bir noktaya taşımıştı. <i>Şimdi yetişkin gibi davranalım</i>. Charlotte, Strike’ın daireye gelmesini bekleyip sırtına bir bıçak saplayabilir veya Strike yatak odasına girdiğinde kadını bilekleri kesilmiş, pıhtılaşmış bir kan gölü içinde şöminenin önünde yatarken bulabilirdi.</p>

  <p>Makaleyi okumaya devam eden Robin’in sesi arka planda çalışıp duran bir elektrik süpürgesinin monoton gürültüsü gibiydi. Strike biraz çaba harcayarak da olsa dikkatini yeniden ona verdi.</p>

  <p><i>…Para ödemeye hazır bütün paparazzilere genç bir siyahiyle yaşadığı aşkın hikâyesini sattı. Gerçi eski komşularının hatırladığı kadarıyla Marlene Higson’ın geçmişinin hiçbir romantik yanı yoktu</i>.</p>

  <p><i>‘O evde kirli işler dönerdi’ diyor, Landry’ye hamile olduğu dönemde Higson’ın üst katında oturan Vivian Cranfield. ‘Günün her saatinde ve geceleri evine erkekler girip çıkardı. Bebeğin babasının kim olduğunu bilmiyordu, herhangi biri olabilirdi. O bebeği hiç istemedi, zavallıcığın koridorda oturup ağladığı günü hâlâ hatırlıyorum. Yapayalnızdı, annesi olan Higson denen kadınsa müşteriyle ilgileniyordu. Tulum giydirilmiş ufacık bir şeydi, daha yürüyemiyordu… Birileri Sosyal Hizmetleri aramış olmalı. Geç bile kalmışlardı. O kızın başına gelen en iyi şeydi evlat edinilmek.’</i></p>

  <p><i>Bu gerçekleri duymak, hiç şüphesiz uzun yıllar önce kaybettiği annesiyle yeniden bir araya gelişini basına uzun uzadıya anlatan Landry’yi şoke edecek…</i> “Evet, böyle yazmışlar,” diye açıkladı Robin. “Lula ölmeden hemen önce.”</p>

  <p>Strike elindeki dosyayı aniden kapatıp, “Peki,” dedi. “Bir yürüyüşe çıkmaya ne dersin?”</p>
</body>
</html>