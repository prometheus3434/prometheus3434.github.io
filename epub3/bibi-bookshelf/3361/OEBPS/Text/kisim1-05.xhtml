<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>5</h2>

  <p class="gi">Strike bilgisayarın başına oturan Robin’e döndü. Kahvesi, masanın üzerinde tasnif edilip dizilmiş mektupların yanına bırakılmıştı.</p>

  <p>İlk yudumunu alırken, “Teşekkürler,” dedi. “Not için de… Neden geçici işlerde çalışıyorsun?”</p>

  <p>Şüpheci gözlerle dedektifi süzen Robin, “Ne demek istiyorsunuz?” diye sordu.</p>

  <p>“Düzgün yazıyor, noktalama işaretlerini doğru kullanıyorsun. Kafan çalışıyor. İnisiyatif kullanmasını biliyorsun… Fincanları ve tepsiyi nereden buldun? Ya kahveyi ve bisküvileri?”</p>

  <p>“Hepsini Bay Crowdy’den ödünç aldım. Öğlene doğru geri getiririz dedim.”</p>

  <p>“Bay kimden?”</p>

  <p>“Alt katta oturan Bay Crowdy’den. Grafik tasarımcı.”</p>

  <p>“Hepsini öylece ödünç mü verdi?”</p>

  <p>Robin, “Evet,” dedi ve ardından kendini savunma ihtiyacı duydu. “Müşteriye kahve teklif ediyorsak kahve sunabilmemiz gerektiğini düşündüm.”</p>

  <p><i>Biz</i> diye konuşması Strike’ın moralini az da olsa düzeltti.</p>

  <p>“Eh, Geçici Çözümler Ajansı’nın daha önce yolladıklarından daha beceriklisin, inan bana. Sana Sandra deyip durduğum için de özür dilerim, senden önceki kızdı o. İlk adın ne?”</p>

  <p>“Robin.”</p>

  <p>“Robin,” diye tekrarladı. “Hatırlaması kolay olacak.”</p>

  <p>Batman ve sadık yardımcısına gönderme yapmayı düşündüyse de kızın suratının pembeye döndüğünü fark ettiğinde bu vasat espri aklına geldiği gibi aynı hızla uçup gitti. Bu masum kelimelerden çıkarılabilecek talihsiz anlamı çok geç fark etmişti. Döner koltuktaki Robin bakışlarını bilgisayara çevirdiği için Strike’ın tek görebildiği kızarmış bir yanaktı. O karşılıklı utanç anında ofis nefes alınamayacak kadar küçülmüş, duvarlar üzerlerine gelmeye başlamıştı.</p>

  <p>Strike tek bir yudum aldığı kahveyi masaya bırakıp yengeçler gibi yan yan kapıya giderken, “Biraz şekerleme yapacağım,” dedi. Askıdaki paltoyu eline aldı. “Arayan olursa…”</p>

  <p>“Bay Strike… çıkmadan önce bunu görmelisiniz.”</p>

  <p>Yüzündeki kırmızılık geçmeyen Robin, bilgisayarın yanındaki yığından aldığı şeffaf dosyayı adama uzattı. Açık pembe renkli kâğıdı ve ona uygun bir zarfı da o dosyaya yerleştirmişti. Kızın parmağındaki nişan yüzüğü Strike’ın dikkatinden kaçmadı.</p>

  <p>“Ölüm tehdidi,” dedi kız.</p>

  <p>“Haa, evet,” dedi Strike. “Endişelenecek bir şey değil. Haftada bir gelir.”</p>

  <p>“Ama…”</p>

  <p>“Diş bileyen eski bir müşteri. Zararsızdır. O kâğıdı kullanarak kim olduğunu saklayabildiğini zannediyor.”</p>

  <p>“İyi ama… polise bildirmeniz gerekmez mi?”</p>

  <p>“Gülsünler diye mi?”</p>

  <p>Robin, “Hiç komik değil, bu bir ölüm tehdidi!” dedi ve Strike ancak o zaman neden kızın mektubu ve zarfı dosyaya koyduğunu kavradı. Kızın iyi niyeti ve düşünceliliği hoşuna gitmişti.</p>

  <p>“Diğerlerinin yanına koy,” dedi köşedeki dosya dolabını işaret ederek. “Beni öldürecek olsaydı çoktan harekete geçerdi. Oralarda bir yerlerde altı ay öncesinden kalma tehditler var. Ben yokken idare edebilecek misin?”</p>

  <p>“İdare ederim,” dedi genç kadın. Kendinden emin ses tonu ve kimsenin yavru kedi resimli zarftan çıkan ölüm tehdidinden parmak izi almayacak olmasının verdiği aşikâr hayal kırıklığı Strike’ı eğlendirmişti.</p>

  <p>“Gerekirse numaram üst çekmecedeki kartvizitte yazıyor.”</p>

  <p>Ne çekmeceye ne de Strike’a bakan Robin, “Tamam,” dedi.</p>

  <p>“İstediğin zaman öğle yemeğine çıkabilirsin. Masada bir yerlerde yedek anahtar olacaktı.”</p>

  <p>“Tamam.”</p>

  <p>“Öyleyse görüşmek üzere.”</p>

  <p>Strike cam kapının yanı başındaki küçük tuvaletin eşiğine geldiğinde duraksadı. Böbreklerindeki baskı katlanılamaz boyutlara ulaşmıştı ama genç kadın, becerisi ve yeni patronu için duyduğu samimi endişe sayesinde düşünceli davranışlar görmeyi hak etmişti. Bara ulaşana kadar çişini tutmaya karar veren Strike merdivenin yolunu tuttu.</p>

  <p>Dışarı çıktığında bir sigara yaktı, sola dönüp kapalı olan 12 Bar Cafe’nin önünden geçti, Denmark Meydanı’na çıkan iki tarafı rengârenk gitarlarla dolu vitrinler ve gösterişli afişlerle kaplı dar yokuşu çıkarak beynini zonklatan kazı çalışmalarının gürültüsünden uzaklaştı. Centre Point’e çıkan sokağın girişindeki yıkıntıların ve taş yığınlarının etrafından dolaşıp yolun karşısındaki Dominion Tiyatrosu’nun önünde duran kocaman, altın Freddie Mercury heykelinin yanından geçti. Başını öne eğip yumruğunu havaya kaldırmış rock yıldızı, pagan bir kaos tanrısını andırıyordu.</p>

  <p>Yol çalışmalarının ve yıkıntıların arkasında Tottenham Barı’nın Viktorya Dönemi mimarisine göre yapılmış süslemeli duvarı göründü. Cebindeki şişkin para destesini parmakları arasında hissetmekten büyük bir zevk alan Strike, kapıları ittirip koyu renk ahşap ve pirinç işlemelerle kendini gösteren dingin Viktorya atmosferine adım attı. Buzlu camları, eskimiş deri koltukları, altın yaldızlı çerçevesiyle aynalı barı ve her taraftaki dikenli sarmaşık işlemeleriyle bu bar, harabeye dönmüş sokakla huzur verici bir tezat oluşturan güvenilir ve düzenli bir dünyanın varlığına işaret ediyordu. Strike bir bardak Doom Bar ısmarlayıp kendini tenha barın arka masalarından birine attı, bardağını tavan kubbesinin kirli camının altında kalan yüksek yuvarlak masaya bıraktı ve burnunun direğini kıracak kadar keskin çiş kokusu yayılan erkekler tuvaletinin yolunu tuttu.</p>

  <p>On dakika sonra gözle görülür ölçüde rahatlayan Strike, birasının üçte birini devirmiş, yorgunluğu gittikçe güçlenen bir uyuşukluğa dönüşmüştü. Cornish birasının tadı ona evini ve huzuru, güven içinde olduğu günleri hatırlatıyordu. Tam karşısında, ellerinde güllerle dans eden Viktorya Dönemi’nden bir genç kızın solmuş, dev gibi resmi vardı. Dökülen yapraklar arasından baştan çıkarıcı bakışlar fırlatan kızın iri memeleri beyaz kumaşla örtülüydü. Adamın birasını koyduğu masa veya biraları dolduran at kuyruklu şişko herif bir kadına ne kadar benziyorsa çizimdeki kadın da gerçek bir kadına o kadar benziyordu.</p>

  <p>Strike’ın aklı yeniden gerçekliği ve güzelliği şüphe götürmez Charlotte’a kaydı. Köşeye kıstırılmış bir tilki kadar tehlikeli, zeki, kimi zaman komik ve Strike’ın en eski dostunun tabiriyle “karmakarışık”. Bu sefer gerçekten de bitmiş miydi? Yorgunluğun vücudunu ele geçirmesine izin veren Strike, önceki geceden ve sabahki kavgadan sahneler hatırladı. Charlotte sonunda affedemeyeceği bir şey yapmıştı ve biranın verdiği uyuşukluğun etkisi geçtiğinde hiç şüphesiz kalbinde feci bir acı hissedecekti. Ama kalp acısından önce çok daha acil olan bazı sorunlar vardı: Charlotte’ın Holland Park Caddesi’ndeki pahalı ve şık dairesinde oturuyorlardı. Bu da Strike’ın artık evsiz olduğu anlamına geliyordu.</p>

  <p><i>Bluey, lütfen yanıma taşın. Yalvarırım, sen de böylesinin daha makul olduğunu biliyorsun. İşlerin düzene girene dek para biriktirirsin, ben de sana bakarım. İyileşirken yalnız kalmamalısın. Bluey, budalalık etme…</i></p>

  <p>Artık hiç kimse bir daha ona Bluey demeyecekti. Bluey ölmüştü.</p>

  <p>Uzun ve fırtınalı ilişkileri boyunca çıkıp giden ilk kez Strike olmuştu. Önceki üç ayrılıklarında ilişkiyi bitirmeyi deneyen Charlotte’tı. Bu konuyu konuşmamışlardı, konuşmalarına gerek de yoktu. Çünkü Strike bir gün bu kadarının yettiğine karar verip çekip gidecek olursa ikisi de ayrılığın nihai olacağının farkındaydı. Bu, kadının acı dolu ve yıkıcı ancak kesin bir sona işaret etmeyen gidişleri gibi olmazdı.</p>

  <p>Strike, Charlotte’ı iyi tanıyordu. Misilleme yapıp kendi canının yandığı kadar onun canını yakana, Strike’ı kendisini incittiği gibi incitene dek huzur bulmayacaktı. Sabah yaşananlar, ofisine kadar onun peşinden gelmesi, hiç şüphesiz ilerleyen aylarda, hatta yıllarda yaşanacakların aperatifiydi. Strike, intikamdan onun kadar zevk alan başka birini tanımamıştı.</p>

  <p>Dedektif topallayarak bara gitti, ikinci birasını aldı ve yeniden iç karartan düşüncelere dalmak için masasına döndü. Charlotte’ı terk etmek onu çöküşün eşiğine getirmişti. Boğazına kadar borca batmıştı ve kendisi ile sokağa düşmek arasında duran tek şey John Bristow’du. Hatta Gillespie arayıp Strike’ın ofisi tutabilmek için aldığı borcu hemen ödemesini talep etse, Strike’ın sokakta uyumaktan başka seçeneği kalmazdı.</p>

  <p><i>İşler nasıl gidiyor diye sormak için aramıştım Bay Strike, bu ayki ödemeniz henüz elimize geçmedi… Birkaç gün içinde yapılması mümkün olur mu?</i></p>

  <p>Ve son olarak -hayatındaki başarısızlıklara bakmaya başladığına göre neden daha detaylı bir inceleme yapmasın ki?- yakın zamanda aldığı kilolar vardı. En az üç kilo almıştı ve kendini sadece şişman ve formdan düşmüş hissetmekle kalmıyordu. Bu kilolar şimdi masanın altındaki pirinç çubuğa yaslayıp dinlendirdiği takma bacağına fazladan ağırlık yüklenmesine yol açıyordu. Aldığı kilolar dengesini bozduğu için belli belirsiz topallamaya başlamıştı. Sabahın köründe omzunda çantayla Londra sokaklarında yaptığı uzun yürüyüş ona hiç iyi gelmemişti. İflasa sürüklendiğini bildiğinden en ucuz şekilde seyahat etmeye kararlıydı.</p>

  <p>Üçüncü içkisini almak için bara gitti. Kubbenin altındaki masasına döndüğünde cep telefonunu çıkarıp Metropolitan polisindeki arkadaşını aradı. Sadece birkaç yıldır tanışıyorlardı ama dostlukları sıradışı koşullar altında pekişmişti.</p>

  <p>Nasıl ona Bluey diyen tek kişi Charlotte ise müfettiş Richard Anstis de Strike’a “Mistik Bob” diyen tek kişiydi. Strike’ın ilk duyduğu kelimeler yine bunlar oldu.</p>

  <p>Strike, Anstis’e, “Bir iyilik isteyecektim,” dedi.</p>

  <p>“Söylemen yeter.”</p>

  <p>“Lula Landry vakasına kim bakıyor?”</p>

  <p>Anstis polislerin telefon numaralarını ararken Strike’a işinin, sağ bacağının ve nişanlısının nasıl olduğunu sordu. Strike her üçü hakkında da yalan söyledi.</p>

  <p>“Duyduğuma sevindim,” dedi Anstis, sevinmiş görünerek. “Tamam, işte Wardle’ın numarası. Fena biri değildir; kibirlidir ama Carver’dansa onunla konuşman daha iyi. Carver pisliğin teki. Wardle’a senden bahsederim. İstersen hemen arayabilirim.”</p>

  <p>Strike, duvardaki ahşap kutucuklara yerleştirilmiş turistlere yönelik broşürlerden birini alıp arkasındaki süvari resminin yanındaki boşluğa Wardle’ın telefon numarasını yazdı.</p>

  <p>“Bize ne zaman geleceksin?” diye sordu Anstis. “Bir gece Charlotte’ı da getir.”</p>

  <p>“Evet, harika olur. Müsait olunca seni ararım, şimdilerde çok meşgulüm.”</p>

  <p>Telefonu kapattıktan sonra Strike bir süre derin düşüncelere daldı ve sonra Anstis’ten çok daha uzun süredir tanıdığı, hayatın tamamen zıt yöne sürüklediği bir arkadaşını aradı.</p>

  <p>“Bir iyilik isteyecektim dostum,” dedi Strike. “Bana bazı bilgiler gerekli.”</p>

  <p>“Hangi konuda?”</p>

  <p>“Polisten bilgi almak için koz olarak kullanabileceğim bir şeyler gerek.”</p>

  <p>Sohbet yirmi beş dakika sürdü, aralara gittikçe uzayan sessizlikler girdi ve bu verimli sessizliklerden birinin sonunda Strike, aynı süvari resminin altına yazdığı iki isme ve tahmini bir adrese, bir de aklıma kazıdığı ama yazmaya gerek duymadığı bir uyarıya kavuştu. Sohbet dostane kelimelerle sona erdiğinde artık açık açık esneyen Strike, Wardle’ın numarasını çevirdi. Karşı taraf telefonu hemen açtı. Yüksek sesle söylenmiş kısa bir kelime.</p>

  <p>“Wardle.”</p>

  <p>“Alo, merhaba ben Cormoran Strike ve…”</p>

  <p>“Efendim?”</p>

  <p>“Cormoran Strike,” dedi. “Adım bu.”</p>

  <p>“Ha, evet,” dedi Wardle. “Anstis az önce aradı. Özel dedektiflik yapıyormuşsun. Lula Landry vakasıyla ilgilendiğini söyledi.”</p>

  <p>Tavandaki vitrayı incelerken esnemesini güçlükle bastıran Strike, “Evet öyle,” dedi. Tavana bakmaya devam ettikçe resmedilen Dionysos ayini bir periler festivaline dönüştü: <i>Bir Yaz Gecesi Rüyası</i>, bir eşeğin kafasına ve insan vücuduna sahip bir adam. “Asıl istediğim dosyayı görmek.”</p>

  <p>Wardle bir kahkaha patlattı.</p>

  <p>“Hayatımı sana borçlu değilim, neden böyle bir şey yapayım?”</p>

  <p>“Elimde ilgilenebileceğin bir bilgi var. Takas edebileceğimizi düşünmüştüm.”</p>

  <p>Kısa bir sessizlik.</p>

  <p>“Anladığım kadarıyla bu takası telefonda yapmak istemiyorsun.”</p>

  <p>“Doğru anlamışsın,” dedi Strike. “İşten sonra iki tek atmayı sevdiğin bir bar var mı?”</p>

  <p>Strike, Scotland Yard yakınlarındaki barın adını not aldı ve daha erken bir tarihte uzlaşamadıklarından bir hafta sonra buluşmayı kararlaştırıp telefonu kapattılar.</p>

  <p>Eskiden böyle değildi. Birkaç yıl önce şahitlerin ve şüphelilerin işbirliğini talep edebilen Wardle gibi biriydi. Zamanı çalıştığı insanların çoğundan daha değerli olan, sorgulamaların nerede ve ne zaman yapılacağını, ne kadar süreceğini seçebilen biri… Tıpkı Wardle gibi o da üniforma giymezdi, etrafında resmî ve saygın bir havası vardı. Şimdi ise ütüsüz gömlekli, topal bir adamdı. Eski dostlarıyla pazarlık yaparak işi yürütüyor, bir zamanlar kendisi tarafından aranmayı lütuf sayan polislerle iş bağlamaya çalışıyordu.</p>

  <p>Boşalan bardağından son bir yudum alan Strike yüksek sesle, “Pislik!” dedi. Bira boğazından yağ gibi kaydı. Bardağın dibinde bir parmak ya kalmış ya kalmamıştı.</p>

  <p>Cep telefonu çaldı; ekrana baktığında ofisin numarasını gördü. Hiç şüphesiz Robin, Peter Gillespie’nin parasını istediğini haber vermek için arıyordu. Çağrının telesekretere düşmesini bekledi, bardağı başına dikti ve bardan çıktı.</p>

  <p>Sokak aydınlık ve soğuktu. Kaldırımlar ise ıslak. Bulutlar güneşin önünden geçerken su birikintileri gümüş rengi ışıltılar saçıyordu. Strike dışarı çıkar çıkmaz bir sigara daha yaktı ve Tottenham’ın girişinde durup yoldaki çukurun etrafında koşturan işçileri izleyerek sigarasını içti. Bitirdiğinde geçici elemanının mesaisi bitene dek vakit öldürmek için Oxford Sokağı’nın yolunu tuttu. O zaman ofise dönüp huzurlu bir uyku çekebilecekti.</p>
</body>
</html>