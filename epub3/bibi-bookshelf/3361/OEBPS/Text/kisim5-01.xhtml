<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>1</h2>

  <p class="gi">Eric Wardle kelimelerini tartarak ve şeffaf dosyadaki vasiyeti bir saniye bile gözünün önünden ayırmadan, “Bunu ilk önce müşterine göstermen gerekmez miydi?” dedi.</p>

  <p>“Öyle yapardım ama müşterim Rye’da ve bu bekleyemezdi. Sana söyledim, iki cinayetin daha işlenmesini engellemeye çalışıyorum. Wardle, karşımızda bir manyak var.”</p>

  <p>Strike acıdan ter içindeydi. Feathers’ın güneş alan penceresinin önünde oturmuş harekete geçmesi için polis memuruna yalvarırken bile diz kapağının çıkıp çıkmadığını veya Yvette Bristow’un merdiveninden düşerken kemiğini çatlatıp çatlatmadığını merak ediyordu. Barın kapısının önünde beklemesini rica ettiği taksiye bindiğinde bacağını incelemek istememişti. Taksimetre Bristow’un ödediği avansı hızla tüketiyordu ve ikinci bir ödeme olmayacağının farkındaydı. Çünkü Wardle kafasını toplayıp harekete geçerse o gün birinin tutuklandığını göreceklerdi.</p>

  <p>“Sana hak veriyorum, burada yazanlar cinayet gerekçesi olarak kabul edilebilir…”</p>

  <p>Strike şaşkınlık içinde, “Kabul edilebilir mi?” diye tekrarladı. “Kabul edilebilir de ne demek! On milyon sence cinayet için yeterli bir gerekçe değil mi? Kahrolası…”</p>

  <p>“Ancak mahkeme için geçerli delillere ihtiyacım var. Bana öyle bir şey getirmedin.”</p>

  <p>“Sana onları nerede bulacağını söyledim! Şimdiye kadar hiç yanıldım mı? Vasiyet var demiştim, al işte!” Strike şeffaf dosyayı salladı. “Kahrolası vasiyet. Gidip arama izni çıkarttır!”</p>

  <p>Wardle kaşlarını çatıp vasiyete bakarken yanağının sağ tarafını dişi ağrıyormuşçasına ovuşturdu.</p>

  <p>“Tanrı aşkına! Daha kaç kere anlatacağım?” dedi Strike. “Tansy Bestigui balkondaydı, Landry’nin çoktan yaptım dediğini duydu…”</p>

  <p>“Kaygan zeminde yürüyorsun dostum,” dedi Wardle. “Savunma avukatları yalancı şahitlerin canına okur. Bestigui bahsettiğin fotoğrafların var olmadığını öğrendiğinde her şeyi inkâr edecek.”</p>

  <p>“Ederse etsin. Karısı inkâr etmeyecek. Zaten anlatmaya hevesli. Fakat sen harekete geçmeyecek kadar ödleksin Wardle.” Strike ensesinden aşağı soğuk terler boşaldığını ve sağ bacağından yukarı alev alev bir ağrının yükseldiğini hissedebiliyordu.</p>

  <p>“Landry’ye yakın bir kişi daha ölecek olursa doğrudan basına gideceğim. Sahip olduğum bütün bilgileri sana verdiğimi ve katili yakalama şansını sunduğumu da söyleyeceğim. Hikâyemin haklarını satarak masraflarımı çıkaracağım. İstersen benim yerime bu mesajı Carver’a da iletebilirsin. İşte!” dedi Strike yırttığı bir kâğıda altı haneli sayılar karaladıktan sonra. “Önce bunları deneyin. Şimdi gidip kahrolası arama emrini çıkart!”</p>

  <p>Vasiyeti Wardle’a doğru ittirip bar taburesinden kalktı. Bardan taksiye doğru yürürken acı içinde kıvranıyordu. Sağ bacağına ne kadar yüklenirse acı o kadar şiddetleniyordu.</p>

  <p>Robin saat birden beri on dakikada bir Strike’ı arıyordu ama patronu telefonu açmamıştı. Bin bir güçlükle işyerinin metal merdivenlerini çıktığı sırada da telefonunu çaldırıyordu. Strike ağırlığını kollarına vererek merdivenlerden çıkmaya devam etti. Merdivende yankılanan telefon melodisini duyan Robin aceleyle kapıya fırladı.</p>

  <p>“Nihayet geldin! Arayıp durdum, bir sürü… İyi misin?”</p>

  <p>Strike, “İyiyim,” diye yalan söyledi.</p>

  <p>“Hayır değilsin… Ne oldu?”</p>

  <p>Robin alelacele basamaklardan indi. Dedektifin yüzü bembeyazdı, ter içindeydi ve Robin’e sorarsanız hasta görünüyordu.</p>

  <p>“Yine mi içtin?”</p>

  <p>Strike öfkeyle, “Hayır, içki falan içmedim!” diye karşılık verdi. “Özür dilerim Robin. Çok ağrım var. Oturmalıyım.”</p>

  <p>“Ne oldu? Yardım etmemi…”</p>

  <p>“Ben hallederim. Önemli değil. Altından kalkarım.”</p>

  <p>Binbir güçlükle son basamakları çıkıp içeri giren ve eski püskü kanepeye yığılan Strike tüm ağırlığıyla kanepeye yüklendiğinde Robin kanepeden çatır çutur sesler yükseldiğini duydu ve aklının bir köşesine <i>yeni bir kanepe lazım</i> diye not aldı. Ve tabii sonra da <i>ben gidiyorum</i> demeliydi. “Ne oldu?” diye sordu.</p>

  <p>“Merdivenden düştüm,” dedi ter içindeki Strike. Paltosu hâlâ üzerindeydi. “Tam bir gerizekâlı gibi…”</p>

  <p>“Ne merdiveni? Neler oldu?”</p>

  <p>Robin’in yüzündeki ürkmüş ama meraklı ifadeyi gören dedektif onca acıya rağmen sırıttı.</p>

  <p>“Merak etme, kimseyle kavgaya tutuşmadım Robin, ayağım kaydı.”</p>

  <p>“Anlıyorum. Biraz… solgunsun. Yaran ciddi mi? Taksi çağırabilirim, belki de doktora gitmeliyiz.”</p>

  <p>“Gerek yok. Yanında o ağrı kesicilerden var mı?”</p>

  <p>Robin su ve parasetamol getirdi. Strike ilaçları içip bacağını esnetti ve, “Burada durum nasıl? Graham Hardacre fotoğrafı yolladı mı?” diye sordu.</p>

  <p>“Evet,” diyen Robin bilgisayarın başına koştu. “İşte…”</p>

  <p>Fareyi tıklattığında ekranda Teğmen Jonah Agyeman’ın fotoğrafı belirdi.</p>

  <p>Babasından miras kalan kepçe kulaklarına rağmen tartışılmaz şekilde yakışıklı olan genç adamın yüzünü sessizce incelediler. Kızıl, siyah ve altın renklerindeki üniforma ona yakışmıştı. Gülümsemesi buruk, elmacık kemikleri çıkık, çenesi köşeli ve ten rengi yeni demlenmiş çay kızılı ile siyah arasındaydı. Genç adamdan, Lula Landry gibi vurdumduymaz bir çekicilik yayılıyor, fotoğrafa bakan bir daha bakmak istiyordu.</p>

  <p>“Lula’ya benziyor,” dedi Robin güçlükle bastırdığı bir heyecanla.</p>

  <p>“Evet öyle. Başka neler oldu?”</p>

  <p>Robin dikkatini yeniden adama verdi.</p>

  <p>“Az kalsın unutuyordum… John Bristow yarım saat önce aradı ve sana ulaşamadığını söyledi. Tony Landry de üç kere aradı.”</p>

  <p>“Öyle yapacağını tahmin etmiştim. Başka ne dedi?”</p>

  <p>“Nasıl desem, ilk arayışında seninle konuşmak istedi ve burada olmadığını söylediğimde cep numaranı vermeme fırsat kalmadan telefonu kapadı. İkinci arayışında hemen onu araman gerektiğini söyledi ama ben daha gelmediğini açıklayamadan telefonu suratıma kapadı. Üçüncü arayışında sadece… şey, çok öfkeliydi. Bana bağırıp çağırdı.”</p>

  <p>“Umarım kötü şeyler söylememiştir,” dedi kaşlarını çatan Strike.</p>

  <p>“Söyledi diyemem. En azından bana söylemedi… Ama sana bağırıp çağırıyordu.”</p>

  <p>“Ne dedi?”</p>

  <p>“Söyledikleri pek mantıklı değildi ama John Bristow için aptal zibidi dedi. Alison’ın istifa ettiğiyle ilgili bir şeyler de geveledi. Nedense seninle ilgisi olduğunu düşünüyormuş. Çünkü seni dava etmekten, adını lekelediğinden ve buna benzer şeylerden bahsediyordu.”</p>

  <p>“Alison işten mi ayrılmış?”</p>

  <p>“Evet.”</p>

  <p>“Kızın nereye gittiğini… elbette söylemedi, niye söylesin ki…” diyen Strike, Robin’e sorduğu soruyu kendisi cevapladı. Sonra bileğine baktı. Anlaşılan düştüğünde ucuz saatini yere çarpmıştı. Çünkü dörde bir kala saat durmuştu.</p>

  <p>“Saat kaç?”</p>

  <p>“Beşe on var.”</p>

  <p>“O kadar olmuş mu?”</p>

  <p>“Evet, bir şeye ihtiyacın var mı? İstersen biraz daha kalabilirim.”</p>

  <p>“Hayır, bir an evvel gitmeni istiyorum.”</p>

  <p>Öyle bir ses tonuyla konuşmuştu ki Robin mantosunu ve çantasını almak yerine olduğu yerde kaldı.</p>

  <p>“Beklediğin bir şey mi var?”</p>

  <p>Strike bacağını, dizinin tam altını ovalamakla meşguldü.</p>

  <p>“Hiç. Son zamanlarda hep fazla mesai yaptın. Eminim Matthew bir kez olsun erken gelmene sevinecektir.” Strike’ın pantolonunun üzerinden takma bacağını ayarlamasının imkânı yoktu.</p>

  <p>“Lütfen Robin, git,” dedi başını kaldırıp.</p>

  <p>Tereddüt eden Robin mantosunu ve çantasını aldı.</p>

  <p>“Teşekkürler,” dedi Strike. “Yarın görüşürüz.”</p>

  <p>Robin çıktı. Dedektif pantolonun paçasını sıvamadan önce Robin’in ayak seslerini duymayı bekledi ama hiçbir şey duymadı. Sonra cam kapı açıldı ve Robin içeri girdi.</p>

  <p>“Birini bekliyorsun,” dedi kapıyı kenarından tutarak. “Yanılıyor muyum?”</p>

  <p>“Belki yanılmıyorsundur,” dedi Strike. “Ancak bir önemi yok.” Robin’in tedirgin, sinirli yüz ifadesi Strike’ı gülümsetmişti. “Benim için endişelenme. Ordudayken boks yapardım, bilirsin işte.”</p>

  <p>Robin güler gibi oldu. “Evet, bahsetmiştin.”</p>

  <p>“Öyle mi?”</p>

  <p>“Hem de tekrar tekrar. Sarhoş olduğun o geceyi biliyorsun.”</p>

  <p>“Ha, tamam. Şey, hepsi doğru.”</p>

  <p>“Kimi bekliyorsun?”</p>

  <p>“Söylersem Matthew’un bana teşekkür edeceğini sanmam. Evine git Robin, yarın görüşürüz.”</p>

  <p>Robin bu sefer isteksizce de olsa gitti. Strike, Denmark Sokağı’na açılan kapının kapandığını duyana kadar bekledikten sonra pantolonunun paçasını sıyırdı, protezi söktü, şişmiş dizini ve kesikteki morlukları inceledi. Başına ne tür bir bela aldığını merak ediyordu ama bu gece yarayı bir uzmana gösteremezdi.</p>

  <p><i>Keşke gitmeden önce Robin’den yiyecek bir şeyler almasını isteseydim</i>, diye düşündü. Hantal hareketlerle masaya, dolaba ve kanepeye tutunarak kendine çay hazırladı. Robin’in koltuğuna oturup çayını içti ve Jonah Agyeman’ın yüzüne bakarak yarım paket bisküvi yedi. Parasetamol bacağındaki ağrıyı dindirmemişti.</p>

  <p>Bisküvileri bitirdiğinde cep telefonunu kontrol etti. Robin’den bir sürü cevapsız çağrı vardı. İki kez de John Bristow aramıştı. O akşam ofise uğrayacağını varsaydığı üç kişi vardı ve ilk gelenin Bristow olmasını diledi. Eğer polisler cinayete dair çelik gibi sağlam deliller istiyorsa bunu sağlayabilecek tek kişi (kendisi farkında olmasa da) müşterisiydi. Eğer Tony Landry veya Alison Cresswell önce gelecek olursa o zaman her koyun kendi bacağından asılacak diye düşündü ve aklına gelen ilk deyişin bacağı içermesi onu güldürdü.</p>

  <p>Saat altı ve derken altı buçuk oldu ancak kimse zili çalmadı. Strike bacağına krem sürdü ve tam bir işkence olsa da protezi taktı. Topallayarak ve acıdan homurdanarak kendi bürosuna geçti, koltuğuna yığıldı ve pes edip takma bacağı tekrar çıkardı. Öne uzandı, başını kollarına yasladı ve bir süre gözlerini dinlendirdi.</p>
</body>
</html>