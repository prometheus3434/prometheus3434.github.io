<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>14</h2>

  <p class="gi">Ertesi sabah hava pırıl pırıl ve serindi. Strike metroya binip yapraklarla kaplı “elit” Chelsea Mahallesi’ne gitti. Londra’nın o bölgesini çok az bilirdi çünkü en savurgan dönemlerinde bile Leda bembeyaz, soylu duvarlarıyla bahar güneşine meydan okuyan Royal Chelsea Hastanesi yakınlarında bir eve kapağı atmamıştı.</p>

  <p>Kızıl tuğlalı binalar Franklin Row boyunca uzanıyordu. Çınarlarla ve lacivert şort üstüne açık mavi Aertex tişörtler giymiş ilkokul çocuklarının eşofmanlı öğretmenler gözetiminde oyun oynadığı demir parmaklıklarla çevrili büyük bir park vardı. Mutlu bağırışları, kuş cıvıltıları dışında çıt çıkmayan mahallenin sessizliğinin iyice altını çiziyordu. Strike elleri ceplerinde Leydi Yvette Bristow’un evine doğru yürürken yoldan tek bir araba dahi geçmedi.</p>

  <p>Dört beyaz taş basamak çıktıktan sonra ulaşılan camlı kapıların yan duvarına eski tip bakalit zillerden takılmıştı. Strike isimleri kontrol ettiğinde Leydi Bristow’un adının düzgün bir şekilde E dairesinin yanına yazıldığını gördü ve kaldırıma dönüp ılık günün tadını çıkararak sokağın iki ucunu kontrol etti.</p>

  <p>Saat 10.30 olmuştu ama John Bristow ortalıkta görünmüyordu. Demirlere hapsedilmiş çocuk parkında oynayan yirmi kadar ufaklık dışında sokak bomboştu. 10.45’te Strike’ın cep telefonu titredi. Mesaj Robin’dendi.</p>

  <div class="m1"></div>

  <p><i>Alison arayıp JB’nin işinin uzadığını haber verdi. O yokken annesiyle konuşmanı istemiyormuş.</i></p>

  <div class="m1"></div>

  <p>Strike hemen Bristow’a mesaj attı:</p>

  <div class="m1"></div>

  <p><i>İşin ne kadar uzadı? Bunu bugün halledebilecek miyiz?</i></p>

  <div class="m1"></div>

  <p>Mesajı daha yeni atmıştı ki telefonu çaldı. Strike, “Alo?” dedi.</p>

  <p>Almanya’dan arayan Graham Hardacre’in, “Oggy?” diyen sesi duyuldu. “Agyeman hakkında bilgi edindim.”</p>

  <p>“Zamanlaman mükemmel.” Strike not defterini çıkardı. “Anlat bakalım.”</p>

  <p>“Tam adı Teğmen Jonah Francis Agyeman. Kraliyet İstihkâm Bölüğü’nden. Yirmi bir yaşında, bekâr, son seferine 11 Ocak’ta gönderilmiş. Haziranda dönecek. En yakın akrabası annesi. Kardeşi veya çocuğu yok.”</p>

  <p>Cep telefonunu çenesiyle omzu arasına sıkıştıran Strike, hepsini defterine not etti.</p>

  <p>“Hardy sana borçlandım,” dedi not defterini kaldırırken. “Fotoğrafına ulaşabildin mi?”</p>

  <p>“E-postayla sana yollayabilirim.”</p>

  <p>Strike, Hardacre’e işyerinin e-postasını verdi ve birbirlerine ne var ne yok diye sorup havadan sudan konuştukları rutin bir sohbetin ardından karşılıklı iyi dileklerle görüşmeyi sonlandırdılar.</p>

  <p>Saat on bire beş vardı. Strike endişeye kapılmadan yapraklarla kaplı sokakta çember çeviren ve kum torbalarıyla oynayan çocukları izledi. Gümüş rengi küçücük bir uçak, arkasında beyaz bir iz bırakarak gökyüzünden geçti. En sonunda, sokağın sessizliğinde rahatlıkla duyulan bir bip sesi Bristow’un yanıtının geldiğini duyurdu.</p>

  <div class="m1"></div>

  <p><i>Bugün çok zor. Rye’a gitmek zorunda kaldım. Belki yarın?</i></p>

  <div class="m1"></div>

  <p>Strike iç çekti. <i>Özür dilerim John</i>, diye mırıldanarak basamakları çıktı ve Leydi Bristow’un zilini çaldı.</p>

  <p>Giriş sessiz, geniş ve aydınlıktı. Yine de vazolardaki kurumuş çiçekler, mat yeşil halı, muhtemelen nötr olduğu için seçildiği belli olan papatya sarısına boyanmış duvarlar eve kasvetli bir hava veriyordu.</p>

  <p>Katlara Kentigern Gardens’daki gibi asansörle çıkılıyordu ama bu seferkinin kapısı ahşaptı. Strike merdiveni tercih etti. Giyiminde, binanın zengin havasını azaltmayan bir özensizliği vardı.</p>

  <p>En üst katın kapısını çaldığında esmer bir McMillan hemşiresi<a class="dipnot2" id="k13" href="../Text/dipnotlar.xhtml#a13"><sup>[13]</sup></a> ona gülümsedi.</p>

  <p>“Ah, Bay Bristow’un geldiğini sanmıştım,” dedi kibarca.</p>

  <p>“Ben Cormoran Strike. John da yolda.”</p>

  <p>Hemşire onu içeri aldı. Evin koridoru hoş eşyalarla donatılmıştı: süslemeli ahşap çerçeveler içinde rengi atmış sulu boya resimler, bastonlarla dolu bir şemsiyelik ve askıya düzenli bir şekilde asılmış paltolar… Strike sağa baktığında koridorun sonundaki çalışma odasının kapısının aralığından göz ucuyla içeriyi gördü. Süslü, ahşap bir masa ve sırtı kapıya dönük bir koltuk vardı.</p>

  <p>“Oturma odasında bekleyebilir misiniz? Leydi Bristow sizinle görüşecek durumda mı bir bakayım.”</p>

  <p>“Evet, elbette.”</p>

  <p>Kadının işaret ettiği kapıdan geçtiğinde kendini raflarına fotoğraflar dizilmiş bir kitaplığı olan çuha çiçeği rengi hoş bir odada buldu. Eski moda, çevirmeli telefon rahat görünüşlü kanepenin yanı başındaki masadaydı. Strike hemşirenin gittiğinden emin olunca telefonun ahizesini yerinden kaldırıp açık olduğu anlaşılmayacak şekilde yerleştirdi.</p>

  <p>Odaya ışık girmesini sağlayan körfez manzaralı pencerenin yanında Sir ve Leydi Alec Bristow’un gümüş çerçeve içinde büyükçe fotoğrafları vardı. Sir Alec eşinden çok daha yaşlı, sakallı, neşeli görünen bir adamdı. Gelin ise ince uzun, sarışın ve hoştu. Hayranlıkla fotoğrafı süzüyormuş gibi yapan Strike, kiraz ağacı masanın küçük çekmecesini karıştırdı. İçinde açık mavi renk kâğıtlar ve aynı renkte zarflar vardı. Çekmeceyi açtığı gibi kapadı.</p>

  <p>“Bay Strike, gelebilirsiniz.”</p>

  <p>Kımızı duvar kâğıdıyla kaplı koridorda yürüyüp ördek yumurtası mavisine ve beyaza boyanmış, her yanından zarafet ve zevk akan büyük yatak odasına geçtiler. İkisi de aralık duran sol taraftaki kapılardan, banyoya ve dolap olarak tasarlanmış küçük odaya geçiliyordu. Zarif mobilyalar Fransız tarzıydı. Ciddi bir hastalığın belirtisi olan eşyalarsa -metal raftaki damlalar, temizlenmiş lazımlık ve ilaçların dizildiği çekmeceler- o şık mobilyaların arasında çürük bir diş gibi göze batıyordu.</p>

  <p>Ölüm döşeğindeki kadın fildişi rengi kalın bir sabahlık içinde işlemeli ahşap yatağa uzanmıştı ve kocaman beyaz yastıklar arasında küçücük görünüyordu. Leydi Bristow’un gençliğindeki güzelliğinden eser kalmamıştı. Bir zamanlar ışıl ışıl ve pürüzsüz olan cildi iyice incelmiş, kemikleri ortaya çıkmıştı. Gözleri yuvalarına gömülmüştü; puslu ve donuktu. Bebeklerinkini andıran incecik saçları öylesine seyrelmişti ki kafatasının pembe rengi seçiliyordu. Katater takılmış bitkin kolları örtünün üstüne uzanmıştı. Odada ölümün varlığı hissediliyordu. Sanki ölüm meleği sabırla ve kibarca perdenin arkasında durmuş zamanın gelmesini bekliyordu.</p>

  <p>İçeriye limon çiçeği kokusu sıkılmıştı ama bu dezenfektanların ve vücudun çürümeye yüz tutmuş kokusunu bastırmaya yetmiyordu. Strike’ın çaresizce hastanede yattığı aylardan çok iyi hatırladığı kokulardı bunlar. Çınar ağaçlarına bakan ikinci pencere, temiz hava ve spor yapan çocukların bağırışları odaya girebilsin diye belli belirsiz aralanmıştı.</p>

  <p>“O dedektif siz misiniz?”</p>

  <p>Sesi zayıf ve titrekti. Dili sürçüyordu. O ana kadar Bristow’un, annesine gelecek kişinin mesleğini söyleyip söylemediğini merak eden Strike, kadının gerçeği bilmesine memnun oldu.</p>

  <p>“Evet, ben Cormoran Strike.”</p>

  <p>“John nerede?”</p>

  <p>“Ofisten çıkamamış.”</p>

  <p>“Yine mi?” diye mırıldandı kadın ve sonra, “Tony onu çok çalıştırıyor. Bu hiç adil değil,” diye ekledi. Bulanık gözleriyle dedektifi süzdü ve güçlükle kaldırdığı parmağıyla ufak sandalyeyi işaret etti. “Ayakta kalmayın.”</p>

  <p>Leydi Bristow’un solgun irislerini tebeşir beyazı çizgiler çevreliyordu. Strike otururken komodindeki gümüş çerçeveli fotoğraflara dikkatle baktı. On yaşındaki tombul suratlı Charlie Bristow’la göz göze geldiğinde elektrik çarpmışa döndü. Sivri yaka gömleği ve kalın kravatıyla çocuğun seksenlerdeki halinin ölümsüzleştirilmiş bir görüntüsüydü bu. Paskalyadan sonra yeniden görüşmeyi beklediği en yakın arkadaşı Cormoran Strike’a veda ederken nasıl görünüyorsa tıpkı öyle görünüyordu.</p>

  <p>Charlie’nin fotoğrafının yanında onunkinden daha küçük bir fotoğraf vardı. Uzun siyah saçları, iri mi iri kahverengi gözlere sahip güzeller güzeli bir kız çocuğu. Lacivert okul üniforması içinde altı yaşındaki Lula Landry.</p>

  <p>“Mary,” dedi Leydi Bristow sesini yükseltmeksizin. Hemşire hemen içeri girdi. “Bay Strike’a… kahve veya çay ikram edebilir misin?”</p>

  <p>Ne istediğini sorarcasına dedektife baktı ve Strike yirmi beş yıl önceye, Charlie Bristow’un güneşli bahçesine ve zarif, sarışın annesinin kendilerine buzlu limonata ikram ettiği ana gidiverdi.</p>

  <p>“Kahve harika olurdu, teşekkürler.”</p>

  <p>“Kendim hazırlayamadığım için özür dilerim,” dedi Leydi Bristow hemşire uzaklaşırken. “Ancak sizin de görebileceğiniz üzere tamamen yabancıların merhametine kaldım. Zavallı Blanche Dubois gibi.”</p>

  <p>Leydi Bristow içini saran acıya odaklanmak istiyormuş gibi bir an gözlerini kapadı. Strike ona verilen ilaçların ne kadar ağır olduğunu merak etti. Bütün zarif tavırlarına rağmen kadının kelimelerinde kırgın bir tını vardı ve nasıl ki limon çiçeği kokusu o bedenin çürümüşlüğünü örtemiyorsa kibarlık da bunu gizleyemiyordu. Bristow’un vaktinin çoğunu annesiyle geçirdiğini hatırlayan Strike, kadının maskelediği bu içerlemenin kaynağını merak etti.</p>

  <p>Leydi Bristow gözlerini açmadan, “John niçin gelmedi?” diye sordu.</p>

  <p>“Ofisteki işi uzamış,” diye tekrarladı Strike.</p>

  <p>“Ah evet, evet, söylemiştiniz.”</p>

  <p>“Leydi Bristow, size birkaç soru sormak istiyorum. Özel hayatınıza burnumu soktuğumu düşünüp incinmeniz ihtimaline karşı şimdiden özür dilerim.”</p>

  <p>“Benim yaşadıklarımı yaşamış birini çok az şey incitebilir. Bana Yvette diyebilirsin.”</p>

  <p>“Çok kibarsınız. Not almamın bir sakıncası var mı?”</p>

  <p>“Hayır, niye olsun?” Leydi Bristow ilgiyle Strike’ın kalemini, defterini çıkarışını izledi.</p>

  <p>“Sizce bir sakıncası yoksa Lula’nın ailenize katılmasından başlamak istiyorum. Evlat edindiğinizde onun geçmişini biliyor muydunuz?”</p>

  <p>Halsiz kolları örtülerin arasında öylece yatan bedbaht kadın, çaresizlik kokan bir resim gibiydi.</p>

  <p>“Hayır,” dedi. “Hiçbir şey bilmiyordum. Alec biliyor olabilir ama bilse bile bana hiç anlatmadı.”</p>

  <p>“Kocanızın bir şeyler bildiği sonucuna nasıl vardınız?”</p>

  <p>“Alec her konunun derinine inmeye bayılırdı,” dedi eski gülümsemelerinin gölgesinde kalan bir gülümsemeyle. “Çok başarılı bir işadamı olduğunu biliyorsundur.”</p>

  <p>“Ama size Lula’nın ilk ailesinden hiç bahsetmedi, öyle mi?”</p>

  <p>“Hayır, bunu yapmaması gerektiğini bilirdi.” Leydi Bristow sanki bu fikri çok garip bulmuştu. “Lula’nın benim olmasını istiyordum, sadece benim. Alec bir şeyler öğrenmişse bile beni korumayı isterdi. Dışarıda bir yerlerde bir gün gelip kızım üzerinde hak iddia edebilecek birinin olmasına katlanamazdım. Charlie’yi kaybetmiştim ve bir kızım olmasını çok istiyordum. Onu da kaybetme fikrine…”</p>

  <p>Hemşire viskili çikolata tabağı ile iki fincanı taşıdığı tepsiyle odaya döndü. Neşe içinde fincanı Strike’ın yakınındaki sehpaya bırakırken, “Bir kahve, bir de papatya çayı,” dedi.</p>

  <p>Tekrar odadan çıktı. Leydi Bristow gözlerini kapattı. Strike sütsüz ve şekersiz içtiği kahveden büyük bir yudum aldı. “Lula ölümünden önceki yıl öz anne babasını araştırmaya başlamamış mıydı?”</p>

  <p>“Doğru,” dedi gözlerini açmayan Leydi Bristow. “Bana da yeni kanser teşhisi konmuştu.”</p>

  <p>Strike’ın kahve fincanını yumuşak bir çınlamayla porselen tabağa bıraktığı ve çocukların seslerinin pencerenin aralığından içeri doluştuğu kısa bir sessizlik yaşandı.</p>

  <p>“John ve Tony ona çok ama çok kızmıştı,” dedi Leydi Bristow. “Ben o kadar hastayken öz annesini aramaması gerektiğine inanıyorlardı. Taramada fark ettiklerinde tümör çok büyümüştü. Doğrudan kemoterapiye girdim. John çok iyiydi, beni hastaneye götürüp getirdi ve en kötü zamanlarda yanımdaydı. Tony bile ortalıktaydı ama Lula’nın tek önemsediği…”</p>

  <p>İç çekip gözlerini açtı ve Strike’a baktı. “Tony her zaman Lula’nın çok şımarık olduğunu söyler. Korkarım ki benim suçum. Charlie’yi yeni kaybetmiştim, Lula için ne yapsam az diye düşünüyordum.”</p>

  <p>“Lula’nın gerçek ailesi hakkında neler öğrendiğini biliyor musunuz?”</p>

  <p>“Hayır, bilmiyorum. Sanırım bunların beni rahatsız edeceğini biliyordu. Fazla bir şey anlatmadı. Rezil haberler yüzünden annesini bulduğunu biliyordum elbette. Tam da Tony’nin tahmin ettiği gibi bir kadındı. Lula’yı hiç istememişti. Pespaye bir kadın,” diye fısıldadı Leydi Bristow. “Lula yine de onu görmeye devam etti. Bense kemoterapiye girip çıkıyordum. Saçlarım döküldü…”</p>

  <p>Konuşmasına devam edemedi. Strike kabalık olsa da ısrar etme ihtiyacı duydu. Belki de kadının istediği zaten buydu. “Peki ya biyolojik babası? Onun hakkında bir şeyler bulduğundan size hiç bahsetti mi?”</p>

  <p>“Hayır,” dedi Leydi Bristow cansız bir sesle. “Sormadım. Annesinin ne kadar korkunç biri olduğunu keşfettiğinde araştırmalarından vazgeçtiği hissine kapılmıştım. Ayrıca bunları konuşmak istemiyordum. Beni üzüyordu. Sanırım Lula bunu fark etmişti.”</p>

  <p>“Yani, son görüştüğünüzde size öz babasından bahsetmedi?”</p>

  <p>“Ah, hayır,” dedi kadın bütün kibarlığıyla. “Hayır, uzun bir ziyaret değildi. Yanlış hatırlamıyorsam daha gelir gelmez uzun kalamayacağını söyledi. Arkadaşı Ciara Porter’la buluşacaktı.”</p>

  <p>Kadının bu cümleleri küçümsercesine kullanışı, vücudundan yayılan kötü kokular gibiydi. Fazla pişmiş, fazla hesaplı cümlelerdi. Onda Rochelle’i hatırlatan bir şeyler vardı. Birbirlerinden ne kadar farklı olurlarsa olsunlar ikisi de ihmal edildiklerini hissedenlerin sitemkâr tavırlarını benimsemişlerdi.</p>

  <p>“Lula’yla o gün neler konuştuğunuzu hatırlıyor musunuz?”</p>

  <p>“Bana o gün çok fazla ağrı kesici verildiğini söylemeliyim. Çok ciddi bir ameliyat geçirmiştim. Takdir edersiniz ki her şeyi hatırlamam imkânsız.”</p>

  <p>“Peki, Lula’nın sizi görmeye geldiğini hatırlıyor musunuz?” diye sordu Strike.</p>

  <p>“Ah, evet,” dedi kadın. “Uyuyordum, beni uyandırdı.”</p>

  <p>“Ne konuştuğunuzu hatırlıyor musunuz?”</p>

  <p>“Ameliyatımdan bahsettik elbette,” dedi içerlemiş gibi. “Sonra da biraz ağabeyinden.”</p>

  <p>“Ağabeyi mi?”</p>

  <p>“Charlie,” dedi acı içindeki Leydi Bristow. “Ona Charlie’nin öldüğü günü anlattım. Daha önce ona bunlardan hiç bahsetmemiştim. O gün hayatımın en kötü günüydü.”</p>

  <p>Strike uyuşmuş, halsiz kadının kendisini isteksizce ziyarete gelen kızına geçmişte çektiği acılardan ve ölen oğlundan bahsetmesini gözünde canlandırabiliyordu.</p>

  <p>Leydi Bristow güçlükle, “Onu son görüşüm olacağını nereden bilebilirdim?” dedi. “İkinci çocuğumu da kaybedeceğimi bilemezdim.” Kan çanağına dönen gözleri yaşlarla doldu ve gözlerini kırpıştırdığında iki damla yaş çenesine doğru süzüldü.</p>

  <p>Ardından titreyen parmağıyla komodini işaret ederek, “Şu çekmeceye bakıp ilaçlarımı getirebilir misiniz?” diye fısıldadı.</p>

  <p>Strike çekmeceyi açtığında her birinde farklı etiketler olan bir sürü beyaz kutu gördü.</p>

  <p>“Hangisi?”</p>

  <p>“Fark etmez, hepsi aynı.”</p>

  <p>Birini eline aldı, kutuda Valium yazıyordu. Çekmecede on kere aşırı dozdan ölmeye yetecek kadar ilaç vardı.</p>

  <p>“Benim için bir iki tanesini kutudan çıkarır mısınız? Çayım soğumuşsa çayla içerim.”</p>

  <p>Strike kadına ilaçlarını ve fincanını uzattı. Leydi Bristow’un elleri fena halde titriyordu. Çay tabağından tutarak fincanın devrilmesini engellerken Strike kendini komünyon ekmeğini uzatan bir rahibe benzetti.</p>

  <p>Sonra, “Teşekkürler,” diye mırıldandı. Başını yastıklarına gömmüş, gözlerini Strike’a dikmişti. “John, Charlie’yi tanıdığınızdan bahsetmişti.”</p>

  <p>“Tanırdım,” dedi Strike. “Onu hiç unutmadım.”</p>

  <p>“Elbette unutmamışsındır. Çok sevimli bir çocuktu. Herkes öyle söylerdi. Dünyalar tatlısı bir oğlan, tanıdığım en tatlı oğlandı. Onu her gün özlüyorum.”</p>

  <p>Parktaki çocuklar bağrıştı, ağaçların yaprakları hışırdadı ve Strike aylar önceki o kış gününde, Lula Landry şimdi kendisinin oturduğu yerde otururken odanın nasıl göründüğünü hayal etmeye çalıştı. İlaçlardan uyuşmuş annesi o korkunç hikâyeyi anlatırken Lula güzel gözlerini merhum Charlie’nin fotoğrafına dikmiş miydi?</p>

  <p>“Lula’ya daha önce o günden bahsetmemiştim. Çocuklar bisikletleriyle gezmeye gitmişti. Önce John’un çığlık attığını duyduk ve sonra Tony’nin bağırdığını, bağırdığını…”</p>

  <p>Strike’ın kalemi daha bir kere bile kâğıda değmemişti. Konuşurken ölüm döşeğindeki kadının yüzünü inceliyordu.</p>

  <p>“Alec bakmama izin vermedi, kayalıklara gitmemi yasakladı. Olanları anlattığında bayıldım. Öleceğimi sandım. Ölmek istedim. Tanrı’nın nasıl böyle bir şeye izin verdiğini anlamıyordum. Ama o günden beri bazen bunları hak ettiğimi düşünmekten kendimi alamıyorum,” dedi dalgın bakışlarını tavana diken Leydi Bristow. “Acaba onları çok sevdiğim, çok şımarttığım için cezalandırılıyor muyum? Hayır cevabını veremiyorum. Charlie, Alec ve şimdi de Lula… Herhalde cezalandırılıyorum çünkü öbür türlüsü düşünülemeyecek kadar zalimce olurdu.”</p>

  <p>Strike’ın verecek bir cevabı yoktu. Kadın merhamet istiyordu ama Strike bunu hak etse bile ona acıyamadığını gördü. Görünmez şehitlik kaftanına sarınmış olarak ölüm döşeğinde yatıyor, çaresizliğini ve başına gelen felaketleri kendisine hayran olması için adamın önüne seriyordu. Bu tavır karşısında Strike’ın tek hissettiği küçümsemeydi.</p>

  <p>“Lula’yı çok istedim,” dedi Leydi Bristow. “Ama sanırım o asla… Çok tatlıydı. Çok güzeldi. Onun için canımı bile verirdim. Ancak beni Charlie’nin veya John’un sevdiği gibi sevmedi. Belki de çok geçti, bize çok geç gelmişti. İlk zamanlar John çok kıskançtı. Charlie’nin ölümü onu mahvetmişti. Sonunda arkadaş oldular. İyi arkadaşlardı.”</p>

  <p>Kaşlarını çattığında alnının incecik derisi kırıştı. “Tony çok yanılıyordu.”</p>

  <p>“Hangi konuda?” diye sordu Strike alçak sesle.</p>

  <p>Kadının parmakları örtüyü güçlükle kavradı. Yutkundu.</p>

  <p>“Tony, Lula’yı evlat edinmememiz gerektiğini düşünüyordu.”</p>

  <p>“Niye?” diye sordu Strike.</p>

  <p>“Tony çocuklarının hiçbirini sevmez,” dedi Leydi Bristow. “Ağabeyim sert bir adamdır. Soğuktur. Charlie öldükten sonra korkunç şeyler söyledi. Alec ona vurdu. Ama hiçbiri doğru değildi, Tony’nin söylediklerinin hiçbiri doğru değildi.”</p>

  <p>Buğulu gözlerini Strike’ın yüzünde dolaştırdığında dedektif bir zamanlar onun nasıl bir kadın olduğuna dair ipuçları yakaladı. Muhtaç, çocuksu, bağımlı ve fazlasıyla dişi bir yaratıktı. Sir Alec tarafından korunmuş ve şımartılmış, her isteği, her kaprisi yerine getirilmişti.</p>

  <p>“Peki Tony ne dedi?”</p>

  <p>“John ve Charlie hakkında dehşet verici şeyler söyledi. Korkunç şeyler. Hiçbirini tekrarlamak istemiyorum,” dedi cılız bir sesle. “Sonra küçük bir kızı evlat edineceğimizi duyunca Alec’e telefon açıp yapmamamız gerektiğini söyledi. Alec öfkeden çılgına döndü,” diye fısıldadı. “Tony’nin evimize girmesini yasakladı.”</p>

  <p>“Ziyarete geldiğinde Lula’ya tüm bunları anlattınız mı?” diye sordu Strike. “Tony’den, Charlie öldükten sonra ve de onu evlat edindiğinizde söylediklerinden bahsettiniz mi?”</p>

  <p>Leydi Bristow bu agresif soruyu sezinlemiş olacak ki duraksadı.</p>

  <p>“Tam olarak neler söylediğimi hatırlamıyorum. Ağır bir operasyon geçiriyordum. Gevşeticiler yüzünden sersemlemiş haldeydim. Detayları hatırlamıyorum…”</p>

  <p>Ve sonra aniden konu değişti. “O oğlan bana Charlie’yi hatırlatıyordu. Lula’nın erkek arkadaşı olan yakışıklı çocuk. Adı neydi?”</p>

  <p>“Evan Duffield mı?”</p>

  <p>“Doğru ya… Bir süre beni ziyarete geldi, belki biliyorsundur. Çok olmadı. Tam zamanını hatırlamıyorum… Günler birbirine giriyor. Artık o kadar fazla ilaç veriyorlar ki… Ama beni görmeye geldi… Çok tatlıydı. Lula’dan bahsetmek istemiş.”</p>

  <p>Strike, Bristow’un söylediklerini hatırladı. Annesinin Duffield’ın kim olduğunu anlamadığını iddia etmişti. Leydi Bristow’un, oğluna ufak bir oyun oynayıp oynamadığını, olduğundan daha bitkin ve kafası karışmış görünerek koruyucu dürtülerini harekete geçirmeyi hedefleyip hedeflemediğini merak etti.</p>

  <p>“Yaşasaydı Charlie de öyle yakışıklı olurdu. Şarkıcı veya oyuncu olabilirdi. Gösteriler yapmayı ne kadar sevdiğini belki sen de hatırlarsın? Evan denen oğlana üzüldüm. Yanı başımdayken ağladı. Lula’nın başka bir erkekle buluşacağını düşünüyormuş.”</p>

  <p>“Hangi erkekle?”</p>

  <p>“Şarkıcıyla,” dedi Leydi Bristow umursamazca. “Lula hakkında şarkılar yazan. İnsan, genç ve güzelken çok zalim olabilir tabii. Oğlan için üzüldüm. Suçluluk duyduğunu söyledi bana. Ben de ona suçluluk duyması gereken bir şey olmadığını söyledim.”</p>

  <p>“Niçin suçluluk duyuyormuş?”</p>

  <p>“Peşinden Lula’nın dairesine gitmediği için. Orada olmadığı, onu durduramadığı için.”</p>

  <p>“Biraz daha geriye, Lula’nın sizi ziyaret ettiği güne gidebilir miyiz Yvette?”</p>

  <p>Kadın sitem edercesine dedektife baktı. “Korkarım ki fazla bir şey hatırlamıyorum. Hatırladıklarımın hepsini anlattım. Hastaneden yeni çıkmıştım. Kendimde değildim. Bana bir sürü ağrı kesici vermişlerdi.”</p>

  <p>“Bunları anlıyorum. Bilmek istediğim tek şey, o gün Tony’nin sizi ziyaret ettiğini hatırlayıp hatırlamadığınız?”</p>

  <p>Kısa bir duraksama oldu. Strike kadının yumuşak ifadesinin sertleştiğini gördü.</p>

  <p>“Hayır, Tony’nin geldiğini hatırlamıyorum,” dedi Leydi Bristow. “Geldiğini söylüyor ama ben hatırlamıyorum. Belki de uyuyordum.”</p>

  <p>“Lula’yla karşılaştığını iddia ediyor,” dedi Strike.</p>

  <p>Leydi Bristow narin omuzlarını silkti. “Belki de gelmiştir ama hatırlamıyorum.” Ardından sesini yükseltti. “Öleceğimi öğrendiğinden beri bana karşı daha kibar davranıyor. Sık sık ziyaretime geliyor. Sürekli John’un aleyhinde konuşuyor. Bunu hep yapar. Ancak John bana karşı her zaman çok kibardı. Hastalandığımda benim için öyle şeyler yaptı ki… Hiçbir oğul buna mecbur kalmamalı. Lula’nın yapması daha uygun olurdu ama o şımarık bir kızdı. Lula’yı severdim ama bencildi. Çok bencil.”</p>

  <p>Esas konuya dönmeye çalışan Strike, “O son gün, Lula’yı son gördüğünüzde…” dedi ama Leydi Bristow lafını böldü.</p>

  <p>“Yanımdan ayrıldığında çok üzgündüm,” dedi. “Hem de nasıl üzgündüm. Charlie’den bahsedince hep öyle olurum. Halimi gördüğü halde arkadaşıyla buluşmaya gitti. İlaç aldım ve uyudum. Tony’yi veya başka birini görmedim. Burada olduğunu söylese de John elinde akşam yemeği tepsisiyle gelip beni uyandırana kadar hiçbir şey hatırlamıyorum. John öfkeliydi. Bana kızdı.”</p>

  <p>“Neden?”</p>

  <p>Leydi Bristow küçük kızlarınki gibi çocuksu bir sesle, “Fazla ilaç aldığımı düşünüyor,” dedi. “Benim için en iyisini istediğini biliyorum ama zavallı John anlamıyor… Anlayamaz… Hayatım acılarla dolu. O gece uzun süre yanımda oturdu. John’la da sabaha kadar Charlie’den bahsettik,” dedi ve cümlesini neredeyse fısıldayarak tamamladı. “Ve biz konuşurken, tam biz konuşurken Lula… balkondan düşmüş. Ertesi sabah haberi John’dan aldım. Şafak vakti polisler gelmiş. Yatak odama girdi ve bana…” Yutkunup başını iki yana salladı ama hiç takati kalmamıştı. “Biliyorum, kanser bu yüzden nüksetti. İnsanın katlanabileceği acıların bir sınırı vardır.”</p>

  <p>Dili iyice sürçmeye başlamıştı. Strike, kadının gözleri kapanırken kendisinden önce kaç Valium aldığını merak etti.</p>

  <p>Strike, “Yvette, banyoyu kullanmamın sakıncası var mı?” diye sordu. Kadın uykulu bir baş sallamayla karşılık verdi.</p>

  <p>Strike ayağa kalktı. Onun ebatlarında bir adam için son derece hızlı hareket ediyordu. Banyoya değil dolap olarak kullanılan odaya girdi.</p>

  <p>Odanın duvarlarında yerden tavana kadar uzanan ahşap kapaklar vardı. Strike birini açtı, askılardaki elbiseleri, mantoları, üstteki raflarda duran çanta ve şapkaları inceledi. Eşyalar belli ki pahalıydı ama üzerlerinden ikinci el giysilerin toplandığı yardım derneğindeki gibi naftalin kokusu yayılıyordu.</p>

  <p>Hiç ses çıkarmadan tek tek kapakları açıp kapadı ve dördüncüyü açtığında en üst rafta sıkış tıkış, her biri farklı renklerde yepyeni el çantalarıyla karşılaştı.</p>

  <p>Yepyeni, pırıl pırıl mavi çantayı yerinden çıkardı. İşte, GS logolu ipek astarlı çanta oradaydı. Parmaklarını çantanın her yerinde dolaştırdıktan sonra tekrar rafa bıraktı.</p>

  <p>Sonra beyaz çantayı aldı. Bu seferkinin takılıp çıkarılabilir Afrika desenli bir cebi vardı. Parmaklarıyla her yanını kontrol ettikten sonra çantanın yanına eklenen cebin fermuarını açtı.</p>

  <p>Tıpkı Ciara’nın tarif ettiği gibi süslü yan cep rahatlıkla açıldı ve çantanın beyaz derisi ortaya çıktı. O çantada da ilk bakışta bir gariplik yoktu ama daha detaylı bir incelemenin ardından Strike çantanın şeklini korumasını sağlayan kalın plakanın kenarındaki maviliği fark etti. Plakayı kaldırdığında içinden üzerinde karalamayı andıran yazılarla mavi bir kâğıt parçası çıktı.</p>

  <p>Strike yan taraftaki cebi içine tıkıp çantayı eski yerine koydu ve ceketinin iç cebinden şeffaf, plastik bir dosya çıkarıp mavi kâğıt parçasını katlanmış ama okunmamış olarak poşete yerleştirdi. Sonra ahşap kapağı kapatıp diğerlerini açtı. Sonuncunun arkasında dijital kilidi olan bir kasayla karşılaştı.</p>

  <p>Strike ceketinin cebinden çıkardığı naylon torbayı eline taktı ve tuşlara bastı. Denemelerini tamamlayamadan dışarıdan gürültüler geldi. Buruşmuş poşeti alelacele cebine tıktı, dolabın kapısını sessizce kapadı ve odaya döndüğünde MacMillan hemşireyi kadına doğru eğilmiş halde buldu. Hemşire Strike’ın geldiğini duyunca başını kaldırıp o yöne baktı.</p>

  <p>“Yanlış kapıymış,” dedi Strike. “Banyo sanmıştım.”</p>

  <p>Banyoya girdi, kapıyı kapattı ve sifonu çekip hemşirenin içi rahat etsin diye muslukları açtı. Sonra da Lula Landry’nin, annesinin çekmecesinden aldığı mektup kâğıdına karaladığı ve Rochelle Onifade’in de şahitlik ettiği son vasiyetini okudu.</p>

  <p>Yatak odasına döndüğünde Yvette Bristow hâlâ gözleri kapalı yatıyordu.</p>

  <p>“Uyuyor,” dedi hemşire alçak sesle. “Hep böyle.”</p>

  <p>Heyecandan güçlükle yerinde duran Strike, “Evet,” dedi. “Lütfen uyandığında kendisine iyi günler dilediğimi iletin. Şimdi gitmeliyim.”</p>

  <p>Birlikte kapıya doğru yürüdüler.</p>

  <p>“Leydi Bristow çok hasta görünüyor.”</p>

  <p>“Evet, çok hasta,” dedi hemşire. “Her an ölebilir. Durumu hiç iyi değil.”</p>

  <p>“Sanırım içeride…”</p>

  <p>Strike bir eşyasını arıyor gibi yapıp eve geldiğinde kendisini aldıkları sarı oturma odasına girdi ve hemşire ne yaptığını anlamasın diye kanepeye doğru eğilip açık bıraktığı telefonun ahizesini yerine oturttu.</p>

  <p>“Evet, işte oldu,” dedi bir şeyi alıp cebine kaldırıyormuş gibi yaparak. “Kahve için teşekkürler.”</p>

  <p>Eli kapı kolundayken dönüp hemşireye baktı. “Sanırım Leydi Bristow’un Valium bağımlılığı her zamankinden kötü bir hal almış…”</p>

  <p>Hiçbir şeyden şüphelenmeyen hemşirenin yüzünde anlayışlı bir tebessüm belirdi.</p>

  <p>“Evet öyle, ama artık ona bir zararı yok. Elimde olsa o doktorlara bir çift laf ederdim. Kutulardaki etiketlere bakılırsa üç doktor yıllardır ona ilaç yazıyormuş.”</p>

  <p>“Meslek ahlakına ne kadar aykırı…” dedi Strike. “Kahve için tekrar teşekkürler.”</p>

  <p>Koşar adım merdivenlerden indi. Cep telefonunu çoktan çıkarmıştı. O kadar heyecanlıydı ki nereye gittiğine bakmıyordu. Ayağı basamaklardan birine takıldı, protez ayağı yüzünden dengesini sağlayamadı ve aşağı yuvarlandı. Yere düştüğünde dizi burkulmuştu ve eklem yerinin yeni kesilmiş gibi ağrımasına yol açan bir acı sarmıştı vücudunu.</p>

  <p>“Kahretsin! Kahretsin!”</p>

  <p>“İyi misiniz?” diye bağırdı hemşire. Yüzünde çekingen bir ifadeyle merdivenden aşağıya bakıyordu.</p>

  <p>Strike, “İyiyim, iyiyim!” dedi. “Ayağım kaydı! Endişelenmeyin!”</p>

  <p>“Kahretsin, kahretsin, kahretsin!” diye mırıldandı kenara tutunup doğrulmaya çalışırken. Takma bacağına yüklenmeye korkuyordu. Korkuluğa yaslanarak ve topallaya topallaya kalan basamakları indi. Apartmanın girişini sağlam bacağı üzerinde zıplayarak geçti ve binanın önündeki basamaklara ulaşabilmek için kapıyı yaslanarak açtı.</p>

  <p>Spor yapan çocuklar açık ve koyu mavi giysileri içinde okullarına dönüyorlardı. Strike güneşin ısıttığı tuğlalara yaslandı, ağır bir küfür savurdu ve yarasının ne durumda olduğunu tahmin etmeye çalıştı. Acı katlanılacak gibi değildi ve zaten yaralı olan derisini parçalanmış gibi hissediyordu. Sürtünmeyi engellemesi için yerleştirdiği silikon minderin koruması gereken yer alev alev yanmaktaydı. Metroya kadar yürüme fikri bile acı veriyordu.</p>

  <p>Alt basamağa oturup önce telefonla taksi çağırdı. Sonrasında Robin’den başlayıp Wardle ve Landry May Patterson Avukatlık Bürosu’yla devam eden bir dizi telefon görüşmesi yaptı.</p>

  <p>Siyah taksi köşeyi dönüp sokağa girdi. Strike ayağa kalkıp topallayarak, gittikçe artan bir acı içinde siyah araca binerken hayatında ilk kez taksilerin minyatür cenaze arabalarına benzediğini geçirdi içinden.</p>
</body>
</html>