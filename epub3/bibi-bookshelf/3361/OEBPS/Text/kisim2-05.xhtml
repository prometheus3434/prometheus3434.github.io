<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>5</h2>

  <p class="gi">Strike, Robin’in son işgününde ofise geç geleceğini açıklamış, ona yedek anahtarı verip kendi başına içeri girmesini söylemişti.</p>

  <p>“Son” kelimesini umursamazca söylemesi Robin’i incitmişti. Bu yaklaşım, ne kadar iyi anlaşırlarsa anlaşsınlar, Robin ofisi ne kadar iyi düzenlerse düzenlesin, cam kapının dışındaki iğrenç tuvaleti ne kadar iyi temizlerse temizlesin, girişteki zile yapıştırılmış uyduruk kâğıdı çıkarıp plastik hazneye daktiloyla yazılmış şirket adını yerleştirmek için (bunu halletmek kızın yarım saatini almış ve iki tırnağına mal olmuştu) ne kadar uğraşmış olursa olsun belli bir mesafeyi koruyarak yürüttükleri ilişkilerinin, genç kızın zannettiği kadar özel olmadığının ispatıydı. Mesajları ne kadar iyi not alırsa alsın, Lula Landry’nin, varlığı şaibeli katiliyle ilgili detayları ne kadar zekice tartışırsa tartışsın Strike’ın kızdan kurtulacağı günleri saydığını gösteriyordu.</p>

  <p>Strike’ın geçici bir sekretere parasının yetmeyeceği aşikârdı. Topu topu iki müşterisi vardı, evsizdi, (Matthew’un korkunç bir yozluk göstergesiymiş gibi hiç durmadan dile getirdiği üzere ofiste uyuyordu) ve Robin, elbette Strike’ın durduğu yerden bakıldığında kendisine para ödemeye devam etmesinin mantıklı olmadığını görebiliyordu. Yine de pazartesi gününü iple çekmiyordu. Kendisine yabancı, yeni bir ofise gidecekti (Geçici Çözümler Ajansı çoktan telefon numarasını ve adresi bildirmişti). Hiç şüphesiz düzgün, aydınlık, hareketli bir yere göndereceklerdi onu. Bu tür ofislerin çoğunda olduğu gibi her biri Robin için bir diğerinden daha az anlam ifade eden işlerle meşgul, dedikoducu kadınlarla dolu işyerlerinden birinde çalışmaya başlayacaktı. Robin katilin varlığına inanmıyor olabilirdi. Strike’ın da inanmadığını biliyordu ama birinin var olmadığını ispatlama süreci bile onu büyülüyordu.</p>

  <p>Robin, bunu Matthew’a asla itiraf edemezdi ama o hafta yaptığı işleri gerçekten heyecan verici bulmuştu. Freddie Bestigui’nin yapım şirketi Best Films’i günde iki kere arayıp yapımcıyla görüşme talebinin sürekli reddedilmesi bile ona iş hayatında ender olarak tattığı bir özgüven hissettirmişti. Robin başkalarının aklının işleyişini incelemeye bayılıyordu. Ancak yaşadığı bir kaza üniversitedeki psikolojik eğitimini tamamlamasını engellemişti.</p>

  <p>Saat on buçuk oldu. Strike hâlâ ofise dönmemişti. Ancak yüzünde endişeli gülümsemesi, üzerinde turuncu ceketi ve kafasında mor örgü beresiyle şişmanca bir kadın gelmişti. Gelen Bayan Hook’tu. Robin bu ismi biliyordu çünkü kadın Strike’ın iki müşterisinden biriydi. Robin, Bayan Hook’un masanın yanındaki eski püskü kanepeye yerleşmesini sağladıktan sonra ona bir fincan çay hazırladı. (Alt kattaki Bay Crowdy’nin askıntılık ettiğini söylediğinde Strike ucuz fincanlar ve bir paket de çay almıştı.)</p>

  <p>Bayan Hook üçüncü kez kaynayan çayından ufak yudumlar alıyormuş gibi yaparken, “Erken geldiğimi biliyorum,” dedi. “Seni daha önce görmemiştim, yeni misin?”</p>

  <p>“Geçici çalışanım.”</p>

  <p>Robin’in yanıtını dinlemeyen Bayan Hook, “Herhalde kocam yüzünden geldiğimi tahmin etmişsindir,” dedi. “Sürekli benim gibi kadınlar görüyor olmalısın. Kötü de olsa gerçeği öğrenmek isteyenler… Yıllarca tereddüt ettim. Ama bilmek daha iyi, değil mi? Bilmek daha iyi. Cormoran’ı burada bulacağımı sanmıştım. Başka bir iş için dışarı mı çıktı?”</p>

  <p>Robin, “Öyle,” dedi. Aslında Strike’ın gizemli özel hayatıyla ilgili bir iş için dışarıda olduğundan şüphelense de geç kalacağını söyleyişinde garip bir ketumluk hissetmişti.</p>

  <p>“Babasının kim olduğunu biliyor musunuz?” diye sordu Bayan Hook.</p>

  <p>“Hayır, bilmiyorum,” dedi Robin kadıncağızın, kocasının babasından söz ettiğini sanmıştı.</p>

  <p>Bayan Hook etkileyici bir tonlamayla, “Jonny Rokeby,” dedi.</p>

  <p>“Jonny Rokeby…”</p>

  <p>Bir an için Robin’in nefesi kesilir gibi oldu. Bayan Hook’un, Strike’ı kastettiğini anladı ve o anda Strike’ın iri yarı gövdesi cam kapının dışında belirdi. Adamın kucağında büyükçe bir şey taşıdığını görebiliyordu.</p>

  <p>“Bir saniye izninizi isteyeceğim Bayan Hook,” dedi.</p>

  <p>Kolinin kenarından başını uzattığında Robin’in cam kapıdan çıkıp kapıyı arkasından kapattığını gören Strike, “Ne oldu?” diye sordu.</p>

  <p>Robin, “Bayan Hook geldi,” diye fısıldadı.</p>

  <p>“Lanet olsun, bir saat erken gelmiş!”</p>

  <p>“Biliyorum. Onu içeri almadan önce… şey, ofisini toplamak isteyebilirsin.”</p>

  <p>Strike koliyi metal basamağa bıraktı ve, “Diğer kolileri sokaktan yukarı taşımam gerek,” dedi.</p>

  <p>“Yardım edeyim mi?”</p>

  <p>“Hayır, içeri dönüp onu oyala. Çanak çömlek dersi alıyor ve kocasının muhasebecileriyle yattığına inanıyor.”</p>

  <p>Koliyi cam kapının kenarına bırakan Strike topallayarak basamakları indi.</p>

  <p><i>Jonny Rokeby mi? Gerçek olabilir miydi?</i></p>

  <p>Robin masasının başına geçerken Bayan Hook’a, “Yoldaymış, birazdan gelir,” dedi. Çok ilgileniyormuş gibi davranmaya özen göstererek devam etti: “Bay Strike, çömlekçilikle ilgilendiğinizi söyledi. Her zaman denemek istemişimdir.”</p>

  <p>Robin beş dakika boyunca çömlekçiliğin erdemlerini anlatıp ders veren genç adamın ne kadar tatlı, anlayışlı olduğunu dinledi. Derken cam kapı açıldı ve Strike içeri girdi. Kolilerden eser yoktu ve kendisini selamlamak için ayağa kalkan Bayan Hook’a kibarca gülümsüyordu.</p>

  <p>“Ah, Cormoran gözüne ne oldu?” diye sordu kadın. “Biri sana yumruk mu attı yoksa?”</p>

  <p>“Hayır,” dedi Strike. “Bir saniye izin verirseniz Bayan Hook, gidip dosyanızı alayım.”</p>

  <p>“Erken geldiğimi biliyorum Cormoran, çok özür dilerim… Ama dün gece gözüme uyku girmedi.”</p>

  <p>“Bayan Hook, izin verin de fincanınızı alayım,” diyen Robin, Strike içeri girerken büyük bir başarıyla müşterinin kapının aralığından uyku tulumunu, yer yatağını ve su ısıtıcısını görmesini engelledi.</p>

  <p>Birkaç dakika sonra Strike yapay limon kokuları yayarak dışarı çıktı ve Bayan Hook, Robin’e şaşkın şaşkın baktıktan sonra dedektifin peşinden ofise girdi. Kapı arkalarından kapandı.</p>

  <p>Robin yeniden kalkıp masasının başına geçti. Sabah haberlerini çoktan okumuştu. Döner koltuğunda sağa sola döndü; ardından bilgisayarın başına geçip Vikipedi’yi açtı. Derken parmaklarının ne yaptığının farkında değilmiş gibi garip bir dalgınlık içinde iki kelimeyi tuşladı: Rokeby Strike.</p>

  <p>Vikipedi makalesi, kırk yıldır ününden hiçbir şey kaybetmeyen ve bir bakışta tanınan adamın siyah beyaz fotoğrafıyla hemen karşısında belirdi. Yakışıklı bir yüzü ve karikatürlerden fırlamış gibi görünen çılgın bakışlı gözleri vardı. Sol gözü seğirdiği için yarı kapalı çıkmıştı. Ağzı bir karış açık, yüzü ter içindeydi ve mikrofona doğru eğildiği halde saçları arkaya savrulmuştu.</p>

  <p class="alinti"><i>Jonathan Leonard “Jonny” Rokeby, doğum tarihi 1 Ağustos 1948, yetmişlerin rock grubu The Deadbeats’in solisti, Rock &amp; Roll Ünlüler Duvarının üyesi olan müzisyenlerden. Sayısız Grammy ödülü kazanmıştır…</i></p>

  <p>Strike ona hiç benzemiyordu; ufacık bir benzerlik varsa bile o da Strike’ın her zaman kaymış görünen gözleriydi.</p>

  <p>Robin alt satırlara kaydı:</p>

  <p class="alinti"><i>… 1975’te Hold It Back albümüyle Platin Plak ödülü kazandı. Amerika’da gişe rekorları kıran turnesi, Los Angeles’taki uyuşturucu baskını ve yeni gitaristleri David Carr’ın tutuklanışı…</i></p>

  <p>Özel Hayatı bölümüne gelene kadar aşağı inmeyi sürdürdü.</p>

  <p class="alinti"><i>Rokeby üç defa evlendi. Konservatuvardan tanıdığı kız arkadaşı Shirley Mullens’le (1969-1973), Maimie adında bir kızları oldu. İkinci evliliğini manken, oyuncu ve insan hakları savunucusu Carla Astolfi’yle yaptı (1975-1979) ve iki kızları oldu: televizyon sunucusu Gabriella Rokeby ve mücevher tasarımcısı Daniella Rokeby. 1981 yılından günümüze dek devam eden son evliliğini film yapımcısı Jenny Graham ile gerçekleştirdi ve bu evlilikten de Edward ve Al adlarında iki oğulları oldu. Rokeby’nin oyuncu Lindsey Fanthrope ile ilişkisinden Prudence Donleavy ve grubun hayranlarından Leda Strike ile ilişkisinden Cormoran Strike adında bir oğlu daha bulunmaktadır</i>.</p>

  <p class="gi1">İçerideki ofisten kulakları tırmalayan bir çığlık duyuldu. Robin ayağa fırlayınca tekerlekli koltuk kayarak uzaklaştı. Çığlık tizleşip güçlendi. Robin, Strike’ın ofisinin kapısını açmak için o yöne koştu.</p>

  <p>Turuncu mantosu ve mor beresi içinde, saksı kırılmış da çiçekler üzerine yapışmış gibi görünen bir kot pantolon giymiş olan Bayan Hook, kendini Strike’ın kollarına atmış göğsünü yumrukluyor, bir yandan da çaydanlıkta kaynayan suyu andıran sesler çıkarıyordu. Tek notalı çığlık, kadıncağız boğulmamak için nefes alma ihtiyacı duyana kadar devam etti.</p>

  <p>Strike’ı, kadını ittirme zorunluluğundan kurtarmak isteyen Robin, “Bayan Hook!” diye bağırdı ve müşteriyi kolundan tutup geriye doğru çekti. Ne var ki Bayan Hook göründüğünden daha güçlüydü ve nefes almak için duraksadığı bir anda, başka seçeneği kalmayan Strike her iki bileğinden tutup onu durdurana kadar dedektifi yumruklamayı sürdürdü.</p>

  <p>Bunun üzerine Bayan Hook, adamın elinden kurtulup köpekler gibi uluyarak kendini Robin’in kollarına attı. Hıçkıra hıçkıra ağlayan kadının sırtını nazikçe sıvazlayan Robin ufak dokunuşlarla onu yönlendirerek Strike’ın ofisinden çıkardı.</p>

  <p>Kadını şefkatle kanepeye oturturken, “Her şey yolunda Bayan Hook, her şey yolunda,” dedi. “Durun da size bir çay hazırlayayım, her şey yoluna girecek.”</p>

  <p>Kapının eşiğinde duran Strike bütün resmiyetiyle, “Çok üzgünüm Bayan Hook,” dedi. “Bunu öğrenmenin kolay bir yolu yoktur.”</p>

  <p>“O-onun Valerie olduğunu düşünmüştüm.” Bayan Hook hıçkıra hıçkıra ağlıyordu. Yüzünü ellerinin arasına gömmüş, gıcırdayan kanepede ileri geri sallanıyordu. “O-onun Valerie olduğunu düşünmüştüm, ö-öz kız kardeşim değil.”</p>

  <p>Afallayan Robin, “Ben gidip çayı getireyim,” diye fısıldadı.</p>

  <p>Jonny Rokeby’nin biyografisini bilgisayarın ekranında açık bıraktığını hatırladığında elinde su ısıtıcısıyla kapıdan çıkmak üzereydi. Krizin ortasında sayfayı kapamak için geri dönmesi garip kaçardı. Bu yüzden alelacele dışarı çıkıp Bayan Hook’la uğraşan Strike’ın ekrana dikkat etmeyeceğini umdu.</p>

  <p>Bayan Hook’un ikinci çayını bitirip Robin’in girişteki tuvaletten azat ettiği tuvalet kâğıdı rulosunun yarısını gözyaşları ve sümükleriyle tüketmesi yaklaşık kırk dakika sürdü. En nihayetinde elinde suç delili fotoğraflar ile yer ve zamanların detaylı listesiyle ofisten ayrıldığında hâlâ güçlükle nefes alıyor, gözyaşlarını siliyordu.</p>

  <p>Strike, kadıncağız sokağın diğer ucunda gözden kaybolana kadar bekledikten sonra neşeli bir melodi mırıldanarak Robin’e ve kendine kızın masasının başında birlikte keyif içinde yiyecekleri birer sandviç almak için dışarı çıktı.</p>

  <p>Bu, çalışmaya başladıklarından beri yaptığı ilk arkadaş canlısı jestti ve Robin, dedektifin bunu yakında kendisinden kurtulacağını bilmenin sevinciyle yaptığına emindi.</p>

  <p>“Öğleden sonra Derrick Wilson’la görüşmeye gideceğimi söylemiş miydim?” diye sordu.</p>

  <p>“İshal olan güvenlik görevlisiyle mi?” dedi Robin.</p>

  <p>“Evet.”</p>

  <p>“Geri döndüğümde çıkmış olursun, bu yüzden mesai belgeni ofisten ayrılmadan imzalarım. Ayrıca sana da teşekkür…”</p>

  <p>Strike cümleyi tamamlamak yerine artık boş olan kanepeyi işaret etti.</p>

  <p>“Ah, hiç önemli değil. Zavallı kadın…”</p>

  <p>“Evet. Ne olursa olsun deliller artık elinde. Bilmeni isterim ki bu hafta yaptığın her şey için sana müteşekkirim.”</p>

  <p>Robin büyük bir alçakgönüllülükle, “İşimi yaptım,” dedi.</p>

  <p>“Eğer bir sekretere param yetseydi… Ama yakın zamanda semirmiş domuzlardan birinin asistanı olarak iyi bir maaşa kavuşacağını tahmin ediyorum.”</p>

  <p>Robin bunu iltifat olarak mı kabul etsin yoksa alınsın mı bilemedi.</p>

  <p>“O tür bir işin peşinde değilim,” dedi.</p>

  <p>Sessizlik uzadıkça uzadı.</p>

  <p>Strike’ın içinde ufak çaplı bir fırtına kopuyordu. Bir sonraki hafta Robin’in masasını boş görme fikri iç karartıcıydı. Talepkâr olmayan havası, hoş tabiatı ve becerikliliği Strike’ı rahatlatıyordu. Ancak zengin, histerik Viktorya Dönemi asilzadeleri gibi yalnızca arkadaşlığından hoşlandığı için onu yanında tutması son derece zavallıca ve cep yakan bir eylem olmaz mıydı? Geçici Çözümler Ajansı, ısrarla komisyon istemesiyle bilinirdi. Yani Robin bütçesinin yetmeyeceği bir lükstü. Babasıyla ilgili soru sormamış olması (Strike bilgisayarın ekranındaki Jonny Rokeby Vikipedi sayfasını görmüştü) sıradışı bir iradenin göstergesi olduğundan kızdan daha da etkilenmesini sağlamıştı. Ve bu, yeni tanıştığı kişilerle ilgili dikkat ettiği noktalardan biriydi. Yine de bütün bunlar hayatın acı gerçeklerini değiştirmiyordu. Kızın gitmesi gerekmekteydi.</p>

  <p>Buna rağmen kendini on bir yaşındayken Trevaylor Ormanı’nda yılan yakalamayı başardığı ve yengesi Joan’la uzun, yakarışlarla dolu tartışmalara girdiği <i>(Yalvarırım bende kalsın… lütfen…)</i> zamanki gibi hissediyordu.</p>

  <p>Robin’in mesai çizelgesini imzalayıp sandviçinin ambalajını ve boş su şişesini masanın altındaki çöp kutusuna attıktan sonra, “Gitsem iyi olur,” dedi. “Her şey için teşekkürler Robin. İş görüşmelerin için de iyi şanslar.”</p>

  <p>Strike paltosunu askıdan alıp cam kapıdan dışarı çıktı.</p>

  <p>Merdivenin üst basamağına ulaştığında, tam da kızı az kalsın öldürüp sonra da kurtardığı noktada, donup kaldı. Ona kal deme arzusu kurt gibi içini kemiriyordu.</p>

  <p>Arkasındaki cam kapı gümleyerek açıldı. Dönüp baktığında Robin kıpkırmızı olmuş bir suratla karşısına dikilmişti.</p>

  <p>Senli benli konuşmaya başlayan genç kadın, “Bak,” dedi. “Aramızda anlaşabiliriz. Geçici Çözümler Ajansı’ın aradan çıkarırız, bana doğrudan ödeme yaparsın.”</p>

  <p>Adam tereddüt etti.</p>

  <p>“Geçici eleman sağlayan şirketler bundan hoşlanmaz. Bir daha sana iş bulmazlar.”</p>

  <p>“Bir önemi yok. Önümüzdeki hafta kalıcı pozisyonlar için üç görüşmem var. Eğer izin kullanıp o görüşmelere gitmem sorun olmazsa…”</p>

  <p>Strike, “Hiç sorun değil,” deyiverdi.</p>

  <p>“O zaman bir iki hafta daha kalabilirim.”</p>

  <p>Kısa bir duraksama oldu. Strike mantık, içgüdüler ve arzularla kısa ama sıkı bir kavgaya tutuştu ancak sonunda yenildi.</p>

  <p>“Tamam, öyle olsun. Eh, bu durumda rica etsem Freddie Bestigui’ye ulaşmayı denemeye devam eder misin?”</p>

  <p>Sevinçten havalara uçtuğunu son derece profesyonelce saklamayı başaran Robin, “Evet, elbette,” dedi.</p>

  <p>“Öyleyse pazartesi görüşürüz.”</p>

  <p>Strike ilk defa genç kadına gülümsemeye cesaret etmişti. Muhtemelen kendine kızmış olması gerekirdi ama binadan çıkıp o soğuk Londra öğleden sonrasına adım attığında hissettiği şey pişmanlıktan çok, onu şaşırtan yepyeni bir iyimserlikti.</p>
</body>
</html>