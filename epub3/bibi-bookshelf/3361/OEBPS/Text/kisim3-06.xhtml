<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>6</h2>

  <p class="gi">Strike, müşterisi masaya yaklaşırken, “John!” dedi.</p>

  <p>“Merhaba Cormoran.”</p>

  <p>Tony Landry başını kaldırıp yeğenine bakmadı; çatalını ve bıçağını alıp etinden bir parça kesti. Bristow’un, dayısının karşısına oturabilmesi için Strike yana kaydı.</p>

  <p>Landry ağzındaki lokmayı çiğnemeyi bitirdi ve Bristow’a buz gibi bir sesle, “Ruben’le konuştun mu?” diye sordu.</p>

  <p>“Evet. Öğleden sonra yanına gideceğimi, yatırılan ve çekilen paraların üzerinden tek tek geçebileceğimizi söyledim.”</p>

  <p>Strike lafa girdi. “Dayınla Lula’nın ölümünden önceki sabahı konuşuyorduk John. Annenizin dairesini ziyaret ettiği saatleri…”</p>

  <p>Bristow göz ucuyla Landry’ye baktı.</p>

  <p>“O evde neler söylendiği ve yaşandığı beni çok ilgilendiriyor,” diye devam etti Strike. “Çünkü onu annesinin evinden alan şoförün söylediğine göre Lula çıktığında oldukça gerginmiş.”</p>

  <p>Landry sertçe, “Elbette gergindi,” dedi. “Annesi kanser.”</p>

  <p>“Geçirdiği ameliyatın onu iyileştirmesi beklenmiyor muydu?”</p>

  <p>“Yvette rahmini aldırmıştı. Acı içindeydi. Lula’nın annesinin halini görünce çok üzüldüğüne eminim.”</p>

  <p>“Onu gördüğünüzde Lula’yla konuştunuz mu?”</p>

  <p>Bu sorunun üzerine küçük bir tereddüt yaşandı.</p>

  <p>“Ayaküstü sohbet ettik.”</p>

  <p>“Peki ya siz ikiniz, birbirinizle konuştunuz mu?”</p>

  <p>Bristow ve Landry birbirlerine bakmadı. Daha uzun, belki birkaç saniyelik bir sessizliğin ardından Bristow şöyle dedi: “Evdeki çalışma odasında ofisten getirdiğim dosyalar üzerinde çalışıyordum. Tony’nin geldiğini, annem ve Lula’yla konuştuğunu duydum.”</p>

  <p>Strike, Landry’ye dönüp, “Çalışma odasına girip merhaba demediniz mi?” diye sordu.</p>

  <p>Landry sabrının sınırına yaklaştığını saklamaksızın, açık renk kirpiklerinin arasından dedektifi süzüyordu.</p>

  <p>“Sorularınıza yanıt vermek zorunda olmadığımızı biliyorsunuzdur Bay Strike,” dedi Landry.</p>

  <p>“Elbette değilsiniz,” diye cevapladı Strike. Ardından defterine kısa ve anlaşılmaz bir not karaladı. Bristow dayısına bakıyordu. Landry o günü kafasında başa sarıyor gibiydi.</p>

  <p>“Çalışma odasının kapısının aralığından John’un hani hani çalıştığını gördüm ve onu rahatsız etmek istemedim. Bir süre Yvette’in odasında oturdum ama ağrı kesiciler yüzünden beyni bulanmıştı. Ben de onu Lula’yla baş başa bırakıp çıktım.” Ardından belirsiz, küçümseyici bir bakışla devam etti. “Yvette’in Lula’yla baş başa kalmayı, geri kalan herkesle görüşmeye tercih edeceğini biliyordum.”</p>

  <p>“Lula’nın telefon kayıtlarına göre Leydi Bristow’un dairesinden ayrılmanızdan sonra tekrar tekrar cep telefonunuzdan sizi aramış.”</p>

  <p>Landry kıpkırmızı oldu.</p>

  <p>“Onunla telefonda konuştunuz mu?”</p>

  <p>“Hayır. Cep telefonumu sessize almıştım, konferansa geç kalmıştım.”</p>

  <p>“Titreşimde de mi değildi?”</p>

  <p>Strike, Landry’nin kalkıp gitmesini sağlamak için daha ne yapması gerektiğini merak etti. Avukatın sabrının sınırına yaklaştığına emindi.</p>

  <p>Landry, “Telefonuma baktım, arayanın Lula olduğunu görünce bekleyebileceğine karar verdim,” diye kestirip attı.</p>

  <p>“Sonrasında aramadınız mı?”</p>

  <p>“Hayır.”</p>

  <p>“Ne konuşmak istediğine dair herhangi bir mesaj bıraktı mı?”</p>

  <p>“Hayır.”</p>

  <p>“Sizce de bu biraz garip değil mi? Annesinin evinde onunla karşılaşmıştınız, kayda değer bir şey konuşmadığınızı söylediniz. Buna rağmen akşama kadar size ulaşmaya çalıştı. Sizce de söylemesi gereken önemli bir şey varmış veya dairede yaptığınız konuşmaya devam etmek istiyormuş gibi durmuyor mu?”</p>

  <p>“Lula sudan sebeplerle insanı otuz kere arayabilecek tiplerdendi. Çok şımartılmıştı. Adını duyar duymaz insanların hazır ola geçmesini beklerdi.”</p>

  <p>Strike, Bristow’a baktı. O da, “Bazen… Evet, biraz öyleydi,” diye mırıldandı.</p>

  <p>Strike, “Sence kız kardeşin, annen ameliyattan sonra zayıf düştüğü için mi üzgündü John?” diye sordu Bristow’a. “Şoförü Kieran Kolovas-Jones daireden tamamen değişmiş bir ruh haliyle çıktığını söyledi.”</p>

  <p>Bristow daha yanıt veremeden yemeğini olduğu gibi bırakan Landry ayağa kalkıp paltosunu giymeye hazırlandı.</p>

  <p>Strike ve Bristow’a tepeden bakarak, “Kolovas-Jones dediğin şu garip görünüşlü zenci şoför mü?” diye sordu. “Lula’nın kendisine mankenlik ve oyunculuk işi ayarlamasını isteyen adam…”</p>

  <p>“Evet, aslında oyuncuymuş,” dedi Strike.</p>

  <p>“Hatırlar gibiyim. Yvette’in doğum gününde, hastalanmasından önceki kutlamada arabam arıza çıkarmıştı. Lula ve o şoför doğum günü yemeğine giderken uğrayıp beni almıştı. Kolovas-Jones yolculuk boyunca Lula’dan tanışıklığını kullanıp Freddie Bestigui’den kendisine bir randevu koparmasını isteyip durdu. Şansını zorlayan bir gençti. Tavırları bir şoför için aşırı samimiydi. Aslında bana sorarsanız üvey yeğenimin aşk hayatını ne kadar az bilirsem o kadar iyi.”</p>

  <p>Tony Landry masaya on sterlinlik bir banknot bıraktı.</p>

  <p>“John, fazla gecikmeden ofise dönmeni bekliyorum.”</p>

  <p>Duruşundan bir karşılık beklediği belliydi ama Bristow ona bakmıyordu. Kocaman açılmış gözlerini Strike’ın, Landry geldiğinde okuduğu makaledeki fotoğrafa çevirmişti. Resimde İkinci Kraliyet Müfrezesi’nden üniformalı, genç, siyahi bir asker vardı.</p>

  <p>Ardından buz gibi gözlerle kendisine bakan dayısına, “Efendim? Evet, doğrudan ofise dönerim,” dedi dalgın dalgın. Landry uzaklaşırken de Strike’a dönüp, “Özür dilerim,” diye devam etti. “Yalnızca… Wilson’ın -Derrick Wilson’ı biliyorsun, güvenlik görevlisi- yeğeni Afganistan’da ve bir an için… Neyse ki o değil. İsim farklı. Savaş ne korkunç… Bunca can kaybına değer mi?”</p>

  <p>Strike ağırlığını takma bacağından diğer bacağına aktarırken çektiği acı yüzünden homurdandıysa da tepkisini bastırmayı başardı. Parktaki yürüyüş bacağına iyi gelmemişti.</p>

  <p>Bristow yemekleri bittiğinde, “Biraz yürüyelim,” dedi. “Biraz temiz havaya ihtiyacım var.”</p>

  <p>Strike tek başına olsa asfaltta yürümekten daha fazla enerji harcamayı gerektiren çimenliklerden yürümezdi ama önden giden Bristow’du ve belli ki en kestirme, en kısa yolu seçmekte kararlıydı. Galler Prensesi Diana’nın anısına yapılan çeşmenin şırıldayarak aktığı mermer kanalın yanından geçerken Bristow, sanki Strike sormuş gibi aniden dedektifi bilgilendirme gereği duydu:</p>

  <p>“Tony hiçbir zaman benden hoşlanmadı. Charlie’yi daha çok severdi. Herkes Charlie’nin Tony’nin çocukluğuna benzediğini söylerdi.”</p>

  <p>“Sen gelmeden önce Charlie hakkında sevgi dolu sözler sarf etmiyordu. Lula’yla da pek vakit geçirmemiş sanırım.”</p>

  <p>“Sana farklı ırklarla ilgili düşüncelerinden bahsetmedi mi?”</p>

  <p>“İma etti diyelim.”</p>

  <p>“Eh, genelde aklından geçeni söylemekten çekinmez. Dayım Tony’nin bizi ikinci sınıf insan gibi görmesi Lula’yla aramızdaki bağı pekiştirdi. Lula’ya daha fazla yüklenirdi çünkü en azından benim biyolojik anne ve babam beyazdı. Tony’nin önyargısız biri olduğu söylenemez. Geçen yıl Pakistanlı bir asistan aldık. Kız o güne kadar yanımızda çalışan en iyi asistanlardan biriydi. Ama Tony onu kaçırdı.”</p>

  <p>“Niçin onunla çalışmayı seçtin?”</p>

  <p>“İyi bir teklifle geldiler. Orası aile şirketimiz, büyükbabam kurmuş. Gerçi bu durumun işimi kolaylaştırdığını söyleyemem. Kimse kayırıldığının düşünülmesini istemez. Ancak bizimki Londra’daki belli başlı aile hukuku bürolarından biri ve babasının izinden gittiğimi düşünmek annemi mutlu ediyor. Dayım, babamı da yerin dibine soktu mu?”</p>

  <p>“Pek sayılmaz. Sir Alec’in, Lula’yı alabilmek için çarkları yağlamış olabileceğinden bahsetti.”</p>

  <p>“Gerçekten mi?” Bristow’un şaşkınlığı gerçekmiş gibi görünüyordu. “Bunun doğru olduğunu sanmıyorum. Lula yetimhanedeydi. Standart prosedürlerin uygulandığına eminim.”</p>

  <p>Kısa bir sessizliğin ardından Bristow utana sıkıla düşüncelerim dile getirdi. “Sen de şey… babana pek benzemiyorsun.”</p>

  <p>İlk kez özel dedektifi araştırırken ilgisiz konulara da adadığını ve elinin Wikipedia’ya gitmiş olabileceğini belli ediyordu Bristow.</p>

  <p>“Benzemiyorum,” diye onayladı Strike. “Dayım Ted’e çok benzerim.”</p>

  <p>“Sanırım babanla pek anlaşamıyorsun. Onun soyadını kullanmıyorsun da.”</p>

  <p>Strike aile geçmişi en az kendisininki kadar sıradışı ve karmaşık olan bu adamın merakına içerlememişti.</p>

  <p>“Hiç kullanmadım,” dedi. “Ben Jonny’ye bir eşe ve yedi milyon sterlin nafakaya mal olmuş evlilik dışı bir kazayım. Yakın değiliz.”</p>

  <p>“Kendi hayatını kurduğun için sana hayranım,” dedi Bristow. “Sırtını ona yaslamadığın için…” Strike bir şey söylemeyince Bristow alelacele ekledi: “Umarım Tansy’ye babanın kim olduğunu söylememe aldırmamışsındır. Onu ikna etmem için yardımı dokundu. Ünlülere bayılır.”</p>

  <p>“Bir görgü tanığının ifadesine ulaşmamızı sağlayacaksa her yol mubahtır,” dedi Strike. “Lula’nın Tony’den hoşlanmadığını söyledin, öyleyse niçin iş hayatına atılırken onun soyadını aldı?”</p>

  <p>“Yanlış anlamışsın, Landry soyadını annemin kızlık soyadı olduğu için seçti, Tony’yle bir ilgisi yok. Annem bunu öğrenince sevinçten havalara uçmuştu. Ve galiba Bristow soyadlı bir manken daha varmış. Lula eşsiz olmak istiyordu.”</p>

  <p>Bisikletçilerin, banklarda oturup piknik yapanların, köpek gezdirenlerin ve patencilerin arasından geçerken Strike topallamaya başladığını gizlemek için elinden geleni yaptı.</p>

  <p>“Tony’nin hayatı boyunca kimseyi sevdiğini sanmıyorum,” dedi Bristow sebepsiz yere. Sonra da kafasında kaskıyla paten yaparak onlara doğru gelen bir çocuğun geçmesi için kenara çekildi.</p>

  <p>“Annemse sevgi doludur. Üç çocuğunu da çok sevdi. Bazen Tony’nin bundan hoşlanmadığını düşünüyorum ama nedenini bilmiyorum. Belki doğası böyledir. Charlie öldükten sonra annemler ile Tony’nin arası açıldı. Konuşulanları bilmemem gerekiyordu ama duyacağımı duydum. Tony, anneme Charlie’nin kazasının onu suçu olduğunu, Charlie’nin uzun süre önce kontrolden çıktığını söyledi. Babam da Tony’yi evden attı. Annem ve Tony babam öldükten sonra barıştı.”</p>

  <p>Strike’ın şansına daha düzgün olan Exhibition Yolu’na ulaştılar ve bu sayede topalladığını gizlemesi kolaylaştı. “Sence Lula’nın Kieran Kolovas-Jones’la ilişkisi var mıydı?” diye sordu karşıya geçerlerken.</p>

  <p>“Hayır, o saçmalıklar Tony’nin aklının fesatlığa çalışmasından kaynaklanıyor. Lula hakkında hep kötü şeyler düşünmüştür. Kieran’ın, Lula’ya hayır demeyeceğine eminim ama kardeşimin gözü Duffield’dan başkasını görmüyordu. Yani al birini vur ötekine.”</p>

  <p>Yapraklarla kaplı parkın sağına geçip Kensington tarafında ilerlediler ve sonra büyükelçiler ile Kraliyet Koleji’nin beyaz binalarının olduğu mahalleye ulaştılar.</p>

  <p>“Sence hastaneden çıktığı gün anneni ziyarete geldiğinde dayın niçin uğrayıp sana selam vermedi?”</p>

  <p>Bu soru Bristow’u hiç olmadığı kadar rahatsız etti.</p>

  <p>Strike da, “Aranızda bir anlaşmazlık mı vardı?” diye sıkıştırdı.</p>

  <p>“Hayır pek sayılmaz…” dedi Bristow. “İşyerinde zor zamanlar geçiriyoruz. Sana anlatmamam gerekiyor, müşteri-avukat mahremiyeti.”</p>

  <p>“Conway Oates’un mirası yüzünden mi?”</p>

  <p>İrkilen Bristow, “Nereden bildin?” diye sordu. “Ursula mı ağzından kaçırdı?”</p>

  <p>“Evet, bir şeyler söylemişti.”</p>

  <p>“Tanrı aşkına! Hiç çenesini tutamıyor, hiç.”</p>

  <p>“Ancak Tony, Bayan May’in dikkatsizlik edebileceğine inanmakta güçlük çekti.”</p>

  <p>“Eminim öyledir,” dedi Bristow içerlemiş bir kahkahayla. “Şey… sana güvenebilirim sanırım. Miras dosyaları şirket profilimiz açısından önemlidir, vârislerle uğraşmaksa hiçbir zaman kolay olmaz. Conway Oates yüklü bir miktar parayı idaremize bırakmıştı. Bütün ödemeler tam ve yerli yerinde ama mirasçılan çok açgözlü. Paranın kötü yönetildiğini iddia ediyorlar. Piyasadaki iniş çıkışlar ve sonlara doğru Conway’in tutarsız talimatlar verdiği düşünülürse geriye para kaldığına bile sevinmeliler. Tüm bunlar Tony’yi sinirlendirdi ve o da… suçu başkalarına atmayı sever. Tatsız hadiseler yaşandı. Ben de eleştirilerinden payımı aldım. Tony beni hiç atlamaz.”</p>

  <p>Bristow’un adımları belirgin ölçüde ağırlaşınca Strike işyerine yaklaştıklarını tahmin etti.</p>

  <p>“Bazı önemli şahitlere ulaşmakta güçlük çekiyorum John. Acaba Guy Somé’yle irtibat kurmamı sağlaman mümkün mü? Çalışanları kimseyi yanına yaklaştırmıyor.”</p>

  <p>“Şansımı denerim. Öğleden sonra onu ararım. Lula’ya bayılırdı. Yardım etmek istememesi için bir sebep yok.”</p>

  <p>“Bir de Lula’nın öz annesi var.”</p>

  <p>“Ah, evet.” Bristow iç çekti. “Onunla ilgili bilgileri bir yere not almıştım. Korkunç bir kadın.”</p>

  <p>“Tanıştınız mı?”</p>

  <p>“Hayır, Lula’nın bana anlattıklarından ve gazetelerde yazanlardan çıkardığım sonuç bu. Lula kökenlerini öğrenmeye kararlıydı ve bence Duffield da onu cesaretlendiriyordu. Kız kardeşim bunu inkâr etmişti ama bence hikâyeyi basına o sızdırdı. Her neyse… Lula annesinin, yani bu Higson denen kadının izini sürmeyi başardı. Kadının söylediğine göre Lula’nın babası Afrikalı bir öğrenciymiş; doğru mu yalan mı bilmiyorum. Ama Lula’nın duymak istediğinin bu olduğu kesindi. Hayal gücü deli gibi çalışıyordu. Bence kendini önemli bir politikacının uzun zaman önce kaybettiği kızı veya bir kabile prensesi olarak hayal etmeyi seviyordu.”</p>

  <p>“Ama babasının izini hiç bulamadı, değil mi?”</p>

  <p>“Bilmiyorum,” dedi Bristow. Lula’nın dairesinin yakınlarında kameraya yakalanan siyahinin kimliğini ortaya çıkarabileceği için sorgulamanın bu yönü onu heyecanlandırmıştı. “Ama bulduysa bile söyleyeceği son kişi ben olurdum.”</p>

  <p>“Niçin?”</p>

  <p>“Çünkü bu başlıca kavga nedenlerimizdendi. Lula, Marlene Higson’ı bulmaya kalktığında anneme daha yeni rahim kanseri teşhisi konmuştu. Lula’ya kökenlerini aramak için daha duyarsız bir zaman seçemeyeceğini söyledim ama o… dürüst olmalıyım, sadece kendini düşünürdü. Birbirimizi sevsek de yaş farkımız sağlam bir bağ kurmamızı engellemişti.” Bristow yorgun bir tavırla yüzünü ovaladı. “Babasını bulmaya çalıştığına eminim. Cevabı öğrenmeyi her şeyden çok istiyordu. Nereden geldiğini bulursa kim olduğunu da çözeceğine inanmıştı.”</p>

  <p>“Öldüğünde hâlâ Marlene Higson’la konuşuyorlar mıydı?”</p>

  <p>“Nadiren. Lula’nın iletişimi kesmeye çalıştığı izlenimine kapılmıştım. Higson korkunç biri, utanmaz bir tüccar. Para ödeyen herkese hikâyesini sattı. Ne yazık ki bir sürü insan Lula’yı merak ediyordu ve dedikodular alıp başını gitti. Annem o olaylardan sonra yıkıldı.”</p>

  <p>“Aslında sana sormak istediğim başka sorular da vardı.”</p>

  <p>Avukat bunun üzerine yavaşladı.</p>

  <p>“Sabah Somé’yle yaptığı kontratı geri vermek için dairesinde Lula’yı ziyarete gittiğinde güvenlik firması çalışanına benzeyen birilerini gördün mü? Alarmları kontrole gelen biri var mıydı?”</p>

  <p>“Tamirci gibi mi?”</p>

  <p>“Elektrikçi ya da tulum giyen biri de olabilir.”</p>

  <p>Bristow düşünmek için suratını buruşturduğunda tavşan dişleri iyice ortaya çıktı.</p>

  <p>“Hatırlamıyorum… Bir düşüneyim… İkinci katın önünden geçerken, evet… Duvardaki bir şeyi kurcalayan bir adam vardı. O olabilir mi?”</p>

  <p>“Muhtemelen odur. Nasıl biriydi?”</p>

  <p>“Sırtı bana dönüktü. Yüzünü görmedim.”</p>

  <p>“Wilson yanında mıydı?”</p>

  <p>Yorulmuş görünen Bristow kaldırımın ortasında durdu. Takım elbise içindeki kadınlar ve adamlar kollarında dosyalarla koşar adım yanlarından geçti.</p>

  <p>“Galiba,” dedi duraksayarak. “Galiba ben merdivenden inerken ikisi de oradaydı. Sırtları bana dönüktü. Niçin soruyorsun? Ne önemi var?”</p>

  <p>“Belki bir önemi yoktur,” dedi Strike. “Hatırlamaya çalışır mısın, aklına gelen herhangi bir özelliği var mı? Saç rengi, ten rengi, ne olursa…”</p>

  <p>Kafası daha da karışmış gibi görünen Bristow şöyle dedi: “Onlara pek dikkat etmedim. Sanırım…” Konsantrasyonunu sağlamaya çalışırken suratı yeniden asıldı. “Mavi giydiğini hatırlıyorum. İlla bir bir şey söylemem gerekiyorsa galiba adam beyazdı. Ancak kesinlikle emin misin dersen bir şey söyleyemem.”</p>

  <p>“Buna gerek olacağını sanmıyorum, yine de hiç yoktan iyidir.”</p>

  <p>Bristow’a sormayı planladığı soruları hatırlamak için not defterini çıkardı.</p>

  <p>“Ah evet, Ciara Porter polise verdiği ifadede Lula’nın malını mülkünü sana bırakmayı istediğini söylemiş.”</p>

  <p>“Ah, o mesele mi?” dedi tadı kaçan Bristow.</p>

  <p>Tekrar ağır ağır yürümeye başladığında Strike da ona eşlik etti.</p>

  <p>“Dosyaya bakan polislerden biri Ciara’nın öyle söylediğinden bahsetmişti. Carver diye biri… Adam bir bakışta intihar olduğuna kanaat getirmişti ve Ciara’ya böyle şeyler söylemesinin Lula’nın intiharını ispatladığına inanıyordu. Bana sorarsanız garip bir mantık yürütme şekli. İntihara eğilimli kişiler vasiyeti mi düşünürmüş?”</p>

  <p>“Öyleyse Ciara Porter’ın kafadan attığını mı düşünüyorsun?”</p>

  <p>“Kafadan attığını demeyelim de… abarttığını diyelim. Muhtemelen Lula barıştığımız için hakkımda iyi şeyler söylemiştir ve olaydan sonra Ciara, gün boyunca Lula’nın intihar etmeyi planladığını varsayarak söylenenleri buna yormuştur. O… boş kafalı kızlardandır.”</p>

  <p>“Peki vasiyet araştırıldı mı?”</p>

  <p>“Hem de nasıl! Polisler her yanı aradı. Biz zaten aile üyeleri olarak Lula’nın bir vasiyet hazırladığını zannetmiyorduk. Avukatlarına talimat vermemişti. Tabii doğal olarak araştırma yapıldı. Her yere baktılar ancak hiçbir şey bulamadılar.”</p>

  <p>“Bir anlığına Ciara Porter’ın kız kardeşinin söylediğini yanlış hatırlamadığını varsayalım…”</p>

  <p>“Ama Lula asla her şeyini yalnızca bana bırakmazdı. Asla.”</p>

  <p>“Neden?”</p>

  <p>“O zaman altını çize çize annemizi vasiyetinden mahrum etmiş olurdu ve bu da annemi çok incitirdi,” dedi Bristow ciddiyetle. “Sorun para değil, babam anneme yüklü bir miras bıraktı. Burada önemli olan Lula’nın onu vasiyetinden mahrum etmekle vereceği mesaj. Vasiyetnameler insanları incitebilir. Buna pek çok kez şahit oldum.”</p>

  <p>“Annenin bir vasiyetnamesi var mı?” diye sordu Strike.</p>

  <p>Bristow şaşırdı.</p>

  <p>“Ben… Evet, sanırım var.”</p>

  <p>“Mirasçılarının kimler olduğunu sormamda bir sakınca var mı?”</p>

  <p>“Vasiyeti görmedim,” dedi gerilen Bristow. “Bunun konuyla ne ilgisi var?”</p>

  <p>“Her şey birbiriyle bağlantılıdır. On milyon sterlin büyük para.”</p>

  <p>Bristow karar vermeye çalıştı. Strike duyarsızlık mı ediyordu yoksa saldırganca mı davranıyordu? Sonunda şöyle dedi: “Ailede başka kimse olmadığına göre tahminimce başlıca mirasçılar Tony ve ben olmalıyız. Herhalde bir iki yardım derneğini de unutmamıştır; annem yardım derneklerine karşı her zaman cömerttir. Yine de tahmin edebileceğin gibi…”</p>

  <p>Bristow’un cılız boynu pembe noktacıklarla dolmaya başlamıştı. “Hangi koşullar dahilinde öğreneceğimiz düşünülürse annemin son dileklerini duymaya hevesli değilim.”</p>

  <p>“Elbette anlıyorum,” dedi Strike.</p>

  <p>Bristow’un işyeri olan kemerli kapılı, sekiz katlı ihtişamlı binaya ulaştılar. Bristow kapının önüne varınca durup Strike’a döndü ve koyu renk döpiyesli iki kadın yanlarından geçerken, “Hâlâ hepsini kafamda uydurduğumu mu düşünüyorsun?” diye sordu.</p>

  <p>Strike, “Hayır,” dedi. Bristow dürüst bir cevabı hak etmişti. “Hayır, düşünmüyorum.”</p>

  <p>Bristow’un donuk yüzüne biraz olsun renk geldi.</p>

  <p>“Somé ve Marlene Higson’ı için seni arayacağım. Ah, az kalsın unutuyordum. Lula’nın bilgisayarı. Senin için şarj ettim ama şifre lazım. Polisler şifreyi öğrenip anneme söylemiş ama annem ne olduğunu hatırlamıyor. Bana da söylemediler. Belki polis dosyasında vardır.” Bristow birinin ona inandığını gördüğü için mutluydu.</p>

  <p>“Hatırlayabildiğim kadarıyla yoktu ama büyük bir sorun olacağını sanmıyorum,” dedi Strike. “Lula öldüğünden beri bilgisayar neredeydi?”</p>

  <p>“Önce polislerdeydi, sonra da annemin evinde. Lula’nın bütün eşyaları annemde duruyor. Daha onlarla ilgili bir karar verecek kadar toparlanamadı.”</p>

  <p>Bristow bilgisayar çantasını Strike’a verip onunla vedalaştığında binaya girmeden önce omuzları çöktü ve ağır adımlarla basamakları çıkıp aile şirketinin kapılarından geçerek gözden kayboldu.</p>
</body>
</html>