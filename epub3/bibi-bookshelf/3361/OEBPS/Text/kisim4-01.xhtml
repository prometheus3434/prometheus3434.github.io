<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>1</h2>

  <p class="gi">Strike, Guy Somé’yle buluşacağı sabah erken saatlerde duş almak için yine üniversitenin tesisine gitti ve her zamanki gibi ütü endişesi olmadan giyindi. Tasarımcının internet sitesini incelediği için Somé’nin eskitilmiş deri, metalik örgü kravatlar ve siyah saç bantları gibi ıvır zıvırların alınıp giyilmesini savunduğunu biliyordu. Hafif bir meydan okuma arzusuyla Cipriani’ye giderken giydiği son derece klasik, şık lacivert takımını tercih etmişti.</p>

  <p>Tasarımcının atölyesi Thames’in kuzey kıyısındaki on dokuzuncu yüzyıldan kalma kullanılmayan bir depoydu. Işıl ışıl parlayan nehrin kenarından yürüyüp girişi aradı ama herhangi bir işaret konulmamıştı. Dışarıdan bakan birinin binanın ne amaçla kullanıldığını anlaması mümkün değildi.</p>

  <p>Sonunda iyi saklanmış, üzerinde yazı olmayan bir zil buldu ve elektronik kapı içeriden açıldı. Sade ama ferah hol, havalandırma yüzünden buz gibiydi. Girdiğinde domates kırmızısı saçlı, tepeden tırnağa siyah giyinmiş, sayısız gümüş bilezik takmış bir kız şıngırdayarak onu karşıladı.</p>

  <p>Strike’ı görünce, “Ah!” diye tepki verip şaşırdığını belli etti.</p>

  <p>“Bay Somé’yle saat onda randevum vardı. Ben Cormoran Strike.”</p>

  <p>Bu kez yine, “Ah!” dedi. “Tamam.”</p>

  <p>Geldiği yöne dönüp gözden kayboldu. Strike beklerken Rochelle Onifade’in cep telefonunu aradı. Tanıştıkları zamandan beri günde on kere arıyor ama bir türlü yanıt alamıyordu.</p>

  <p>Bir dakika daha geçti ve kauçuk tabanlı ayakkabıları sayesinde hiç ses çıkarmadan yürüyen, kedi gibi çevik, ufak tefek bir siyahi aniden holde belirip Strike’a doğru yürüdü. Kalçalarını abartılı bir şekilde sallayarak yürüyor, vücudunun üst kısmı ise tam aksine sabit duruyordu, kollarıysa iki yanına yapışmışçasına kaskatıydı.</p>

  <p>Guy Somé, Strike’dan neredeyse otuz santim kısa ve belki de yüz kat inceydi. Tasarımcının daracık tişörtünün önünde bir tür oyuncağı andıran rozetlerden yapılma üç boyutlu bir Elvis resmi vardı. Daracık tişört vücuduna yapışıp kaslarını ortaya çıkardığından Elvis resmi de üç boyutlu bir hale dönüşüyordu. Somé’nin gri kotuna ancak dikkatli bir gözün fark edebileceği incecik siyah çizgiler çizilmişti ve spor ayakkabıları da işlenmiş siyah deridendi.</p>

  <p>Yüzü, düzgün yapılı ince vücuduyla tezat oluşturuyordu çünkü abartılı kavislerle kaplıydı. Gözleri öylesine pörtlekti ki kafasının iki yanından fırlayacakmış gibi görünüyordu. Yanakları dolgun elmalar gibi parlak, dudakları iri mi iri bir elips oluşturacak kadar dolgundu. Küçük kafası neredeyse tam bir küre şeklindeydi. Somé sanki işin yarısında kendi ustalığından sıkılıp grotesk tarza meyletmiş bir sanatçı tarafından koyu renk ahşaptan yontulmuştu.</p>

  <p>Bileğinden hafifçe aşağı büktüğü elini uzattı. “Evet, sende Jonny’nin izlerini görebiliyorum.” dedi başını kaldırıp Strike’ın yüzüne bakarak. Ses tonu feminendi ve kaba bir aksanla konuşuyordu. “Çok daha irisin tabii.”</p>

  <p>Strike, Somé’nin elini sıktı. Parmakları şaşırtıcı ölçüde güçlüydü. Kırmızı saçlı kız da şıngırdaya şıngırdaya geri geldi.</p>

  <p>Somé kıza, “Bir saat müsait olmayacağım Trudie, telefon bağlama,” dedi. “Ayrıca bize çay ve bisküvi getir tatlım.” Ardından dansçılar gibi kendi etrafında dönüp Strike’a peşinden gelmesini işaret etti.</p>

  <p>Bembeyaz bir koridora saptılar, açık bir kapının önünden geçtiler ve Uzak Doğulu, orta yaşlı ifadesiz bir kadın plastik mankenin üzerine fırlattığı altın rengi tülün arkasından Strike’a baktı. Kadının içinde bulunduğu oda ameliyathane kadar aydınlıktı. Duvarlar ve masalar tıka basa kumaşlarla, üst üste yapıştırılmış resimlerden oluşan kolajlarla ve notlarla kaplıydı. Dev gibi bir yara bandını çağrıştıran garip bir elbise giymiş ufak tefek sarışın bir kadın kapılardan birini açıp yanlarından geçti ve Strike’a kırmızı saçlı Trudie’ninki gibi soğuk bir bakış fırlattı. Strike fazlasıyla iri ve kıllıydı; maymunların arasına karışmaya çalışan tüylü bir mamutu andırıyordu.</p>

  <p>Tasarımcının peşinden koridorun sonuna kadar gitti. Çelik ve kauçuktan yapılma döner merdiveni çıktı. Duvarları, atölyenin büyük bölümü gibi beyaza boyanmış büyük dikdörtgen ofis, merdivenin bitimindeydi. Tavandan tavana uzanan sağ taraftaki pencerelerden nefis bir Thames ve güney kıyısı manzarası görülüyordu. Beyaz duvarlara da fotoğraflar asılmıştı. Strike’ın en çok dikkatini çeken, Somé’nin masasının karşısındaki duvara asılmış otuz metrelik “düşmüş melekler” posteriydi. Ancak yakından bakınca bunun, dünyaya sunulan poster olmadığını fark etti. Bu versiyonda kahkahalar atan Lula’nın başı arkaya devrilmişti. Zarif boynu, güldüğü için şekli bozulan uzun saçlarının arasında kuğularınki gibi yükselirken bir meme ucu da ortaya çıkmıştı. Lula’ya bakan Ciara Porter da belli ki gülmek üzereydi ama espriyi anlamakta gecikmişti. İnsanın dikkati tıpkı fotoğrafın meşhur versiyonunda olduğu gibi hemen Lula’ya kayıyordu.</p>

  <p>Geri kalan her yerde yine Lula vardı. Sol tarafta, gökkuşağı renklerinde yarı şeffaf kıyafetler giymiş mankenler arasında, daha ileride profilden çekilmiş bir fotoğrafta, dudaklarında altın rengi bir yaprak, gözlerinde altın rengi farla… Duyguları bu kadar güzel yansıtabilmek için yüzünü nasıl fotojenik kılacağını zamanla mı öğrenmişti yoksa bu yeteneği doğuştan mı geliyordu?</p>

  <p>Somé çizimlerle kaplı eskitilmiş ahşap masanın arkasındaki koltuğa otururken, “Nereye istersen geç,” dedi. Strike da eğri büğrü şeffaf plastik iskemleyi çekti. Masada Prenses Diana’nın Meksikalı Meryem kılığında çizilmiş resminin basıldığı bir tişört duruyordu: Prensesin kafasına ışıldayan cam parçaları ve boncuklar serpiştirilmiş ve tasarım, parlak saten kumaşa alevler içindeki kırmızı bir kalbin ve ters dönmüş taç figürünün işlenmesiyle tamamlanmıştı.</p>

  <p>Strike’ın nereye baktığını fark eden Somé, “Beğendin mi?” dedi.</p>

  <p>“Ah, evet!” diye yalan söyledi Strike.</p>

  <p>“Satışa çıkardığımız hemen her yerde tükendi. Katoliklerden eleştiri mektupları aldık. <i>Joe Mancura Jools Holland</i> da bu tişörtten giydi. Kış için uzun kollu kazaklardan birine William’ı İsa olarak çizmeyi veya Harıy’yi de aletinin yerinde bir AK47’yle resmetmeyi planlıyorum. Ne dersin?” Strike gülümser gibi yaptı. Somé yapmacık bir vurdumduymazlıkla bacak bacak üstüne attı ve şaşırtıcı bir cesaretle konuya girdi.</p>

  <p>“Demek meşhur muhasebeci, Guguk Kuşu’nun öldürüldüğünü düşünüyor… Ben Lula’ya hep Guguk Kuşu derdim.”</p>

  <p>“Evet. Ancak John Bristow muhasebeci değil, avukat.”</p>

  <p>“Ne iş yaptığını biliyorum ama Guguk Kuşu ona muhasebeci derdi. Şey, daha doğrusu ben öyle derdim ve keyfi yerindeyse Kuş da bana katılırdı. Ağabeyi her zaman burnunu kızın aldığı yüzdelere sokar ve herkesten koparabileceği kadar para koparmayı denerdi. Tahminimce size de dedektiflere ödenen asgari ücreti ödüyordur.”</p>

  <p>“Aslında bana normalden iki kat fazla ödüyor.”</p>

  <p>“Hımm. Muhtemelen Guguk Kuşu’nun parasına konduğu için eskisinden daha cömerttir.”</p>

  <p>Somé tırnağını yemeye başladığında Strike’ın aklına Kieran Kolovas-Jones geldi. Şoförün ve Somé’nin vücut yapıları benziyordu. Ufak tefek ama orantılılardı.</p>

  <p>“Tamam, tam bir pislik gibi konuştum,” dedi tırnağını ağzından çeken Somé. “John Bristow’dan hiçbir zaman hoşlanmadım. Sürekli Guguk Kuşu’nun burnunun dibindeydi. Git kendi hayatınla ilgilen, eşcinsel olduğunu itiraf et, değil mi? Annesini övüp durmasını duydun mu? Peki, kız arkadaşıyla tanıştın mı? Onu görmek bile gizli eşcinsel olduğunu anlamaya yeter.”</p>

  <p>Sinirli, küçümser bir tavırla kelimeleri kusan Somé, masanın gizli çekmecesini açmak için konuşmasına ara verdi ve bir paket mentollü sigara çıkardı. Strike, Somé’nin tırnaklarının neredeyse dibine kadar yendiğine dikkat etmişti.</p>

  <p>“Bana sorarsan kızcağız ailesi yüzünden delirmişti. Onlardan kurtulup hayatına devam et tatlım, derdim ama bir türlü yapamazdı. Guguk Kuşu öyleydi işte, ölüyü diriltmeye çalışırdı.”</p>

  <p>Kenarı işlemeli Zippo çakmağıyla sigarasını yakmadan önce Strike’a da ikram etti ama o mentollü sigarayı reddetti. Zippo’nun kapağını şaklatarak kapatırken tekrar lafa girdi.</p>

  <p>“Keşke özel dedektif tutmak benim aklıma gelseydi… Ama aklımın ucundan bile geçmedi. Birinin düşünmesine sevindim. İntihar ettiğine inanamıyorum. Terapistim bunun inkâr hali olduğunu düşünüyor. Haftada iki kere terapiye giderim, bir fark yarattığından da değil. İlaç aldığımda tasarım yapmayı sürdürebilseydim Leydi Bristow gibi beynimi Valium’la doldururdum ama Guguk Kuşu’nun ölümünden sonraki hafta denedim, tam bir zombiye dönmüştüm. Yine de itiraf etmeliyim ki ilaçlar cenazeyi kazasız belasız atlatmamı sağladı.”</p>

  <p>Döner merdivenden gelen şıngırtılar Trudie’nin yaklaştığını haber verdi. Yerdeki kapıdan içeri giren kız kurumuş ot parçacıklarının yüzdüğü, buharı tüten bir tür bitki çayıyla doldurulmuş gümüş altlıklı, Rus tasarımı iki çay bardağını ve bir tabak kömür karası ince bisküviyi taşıdığı parlak siyah tepsiyi masaya bıraktı. O anda Strike, Phoenix’te yediği yemeği ve sıradan çayı sevgiyle andı.</p>

  <p>“Teşekkürler Trudie. Tatlım, lütfen bana bir kül tablası getir.”</p>

  <p>Trudie tereddüt etti, belli ki itiraz etmeye hazırlanıyordu.</p>

  <p>“Dediğimi yap!” diye çıkıştı Somé. “Burada patron benim, istersem binayı da yakarım. Gerekirse yangın alarmlarının pillerini sök ama önce kül tablamı getir. Sigara içtiğim için geçen hafta alarmlar çalıştı ve alt kattaki fıskiyeler harekete geçti,” diye açıkladı, Strike’a dönen Somé. “Şimdi sponsorlarımız kimsenin binada sigara içmesini istemiyor. Sigaram o nazik kıçlarına girsin!” Sigarasından derin bir nefes alıp burun deliklerinden dışarı üfledi.</p>

  <p>“Soru sormayacak mısın? Yoksa yöntemin, birileri suçunu itiraf edene kadar öylece oturup ürkütücü görünmek mi?”</p>

  <p>“Sorularla devam edebiliriz,” diyen Strike defterini ve kalemini çıkardı. “Lula öldüğünde yurt dışındaymışsınız, doğru mu?”</p>

  <p>“Birkaç saat önce dönmüştüm.”</p>

  <p>Somé’nin sigarayı tutan parmakları şöyle bir titredi. “Tokyo’daydım, sekiz gündür doğru dürüst uyumuyordum. On otuzda Heathrow Havalimanı’na indiğimizde hayatımın en kötü <i>jet lag</i>’ini yaşıyordum. Uçakta uyuyamam. Kaza yaparsak uyanık olmak isterim.”</p>

  <p>“Havalimanından eve nasıl döndünüz?”</p>

  <p>“Taksiyle. Elsa araba rezervasyonumu karıştırmış. Yoksa bir şoförün beni almaya gelmesi gerekiyordu.”</p>

  <p>“Elsa kim?”</p>

  <p>“Rezervasyonları karıştırdığı için işten attığım kız. Gecenin o saatinde bir de taksi bulmakla uğraşmak, istediğim son şeydi.”</p>

  <p>“Tek başınıza mı yaşıyorsunuz?”</p>

  <p>“Hayır. Gece yarısı Viktor ve Rolfle yataktaydım, yani kedilerimle,” diye cümlesini tamamladı belli belirsiz bir sırıtışla. “Ambien içip birkaç saat uyudum ve sonra sabah beşte uyandım. Yataktan kalkmadan Sky News kanalını açtım. İğrenç, koyun derisi şapkalı bir adam vardı. Guguk Kuşu’nun karla kaplı sokağından yayın yapıyor, onun öldüğünü söylüyordu. Ekranın altından geçen bantta da aynısı yazıyordu.”</p>

  <p>Somé sigarasından derin bir nefes aldı ve sonraki kelimeler kıvrıla kıvrıla yükselen beyaz dumanlar eşliğinde dudaklarından döküldü.</p>

  <p>“Az kalsın kalpten gidecektim. Hâlâ uyuduğumu veya farklı bir boyutta uyandığımı düşündüm, bilirsin işte… Herkesi aradım… Ciara, Bryony… Telefonları meşguldü. Ekrana baktığım tüm o süre boyunca sürekli birilerinin çıkıp hata olduğunu söylemesini, ölenin o olmadığını açıklamasını bekledim. İçimden o uyuşturucu bağımlısı kız, Rochelle, olması için dua ettim.”</p>

  <p>Somé, Strike’ın yorum yapmasını bekliyormuş gibi duraksamıştı. Konuşurken durmadan not alan Strike yazmayı bırakmadan başka bir soru sordu. “Demek Rochelle’i tanıyorsunuz?”</p>

  <p>“Evet. Kuş onu bir keresinde buraya getirmişti. Koparabileceği ne varsa almak isteyen tiplerdendi.”</p>

  <p>“Niye böyle dediniz?”</p>

  <p>“Bence aslında Kuş’tan nefret ediyordu. Onu deli gibi kıskanıyordu. Kuş görmese de ben görebiliyordum. Hediyeler için onunlaydı, Kuş’un yaşaması veya ölmesi umurunda değildi. Kız şanslıymış, ne yazık ki ölen o değildi… Haberleri daha fazla izleyemedim, hata olmadığını biliyordum. Yıkılmıştım.” Somé’nin kar beyazı sigarayı tutan elleri hafifçe titredi.</p>

  <p>“Komşunun kavga sesleri duyduğunu söylediler. Elbette ilk aklıma gelen Duffield oldu. Duffield’ın onu aşağı attığını düşündüm. Onun domuz herifin teki olduğunu anlatmaya hazırdım, kürsüye çıkıp onun nasıl bir piç kurusu olduğuna şahitlik edecektim.” Duraksadı. “Ve eğer kül tablam, bu kül sigaramdan düşmeden gelmezse o küçük sürtüğü kovacağım,” diye devam etti aynı ses tonuyla.</p>

  <p>Trudie adamı duymuşcasına adımlarını hızlandırdı. Ayak sesleri yükseldi ve sonunda nefes nefese olan kız elinde kalın camdan kül tablasıyla ofise girdi.</p>

  <p>Kız kül tablasını masaya bırakıp merdivenlerden aceleyle inerken Somé iğneleyici bir ses tonuyla, “Teşekkürler,” dedi.</p>

  <p>Strike, Trudie’nin kulak misafiri olamayacak kadar uzaklaştığına kanaat getirince, “Neden katilin Duffield olduğunu düşündünüz?” diye sordu.</p>

  <p>“Kuş sabahın ikisinde başka kimi içeri alırdı ki?”</p>

  <p>“Duffield’ı ne kadar tanıyorsunuz?”</p>

  <p>“Yeterince… Pislik herifin teki olduğunu bilecek kadar.” Somé nane çayını eline aldı. “Kadınlar bunu neden yapar? Guguk Kuşu… aptal değildi. Zekâsı bıçak kadar keskindi. Öyleyse Evan Duffield’da ne görüyordu?” diye sordu ancak dedektifin yanıt vermesini beklemedi. “Sana söyleyeyim, yaralı şair numaralarından etkilenmişti. Ruhsal sıkıntı denen saçmalık, acı çeken ve anlaşılamayan dâhi safsatası. Sen önce dişlerini firçala küçük pislik! Bir Lord Byron değilsin.”</p>

  <p>Çay bardağını masaya çarptı ve sağ dirseğini sol eliyle ovuşturup kolunu esnettikten sonra sigarasından bir nefes daha aldı.</p>

  <p>“Hiçbir erkek Duffield gibilere katlanmaz. Yalnızca kadınlar… Bana sorarsan annelik içgüdülerinin yanlış yola sapmış bir halini yaşıyordu.”</p>

  <p>“Sizce Lula’yı öldürebilecek bir tip mi?”</p>

  <p>Sanki bu aptalca bir soruymuş gibi, “Elbette öyle,” dedi Somé. “Elbette birini öldürebilir. Hepimizin içinde öldürmeye hazır bir katil yatar. Duffield niye istisna olsun? O da on iki yaşındaki çocuklar kadar zalim. Öfke krizine kapıldığını hayal edebiliyorum, yeri göğü inletmiş ve sonra…” Boştaki eliyle sertçe birini itermiş gibi yaptı.</p>

  <p>“Bir keresinde onu Lula’ya bağırırken gördüm. Geçen yıl, defilemden sonraki partideydi. Aralarına girdim ve sıkıyorsa bana saldırmasını söyledim.” Yuvarlak yüzünde kararlı bir ifade vardı. “Ufak tefek olabilirim ama o uyuşturucu bağımlısını istediğim zaman yere çivileyebilirim. Cenazede de tam bir pislik gibi davrandı zaten.”</p>

  <p>“Öyle mi?”</p>

  <p>“Evet. Kendini göstermek için etrafta dolaşıp durdu. Ölüye hiç saygısı yoktu. Çok fazla sakinleştirici almıştım, yoksa ona haddim bildirirdim. Yıkılmış numarası yapıyordu, ikiyüzlü pislik!”</p>

  <p>“İntihar olabileceğini hiç düşünmediniz mi?”</p>

  <p>Somé’nin tuhaf, pörtlek gözleri Strike’a odaklandı.</p>

  <p>“Asla. Duffield kafasında kurt maskesiyle satıcısına gittiğini söylüyor. Böyle şahit mi olurmuş? Umarım onu araştırırsınız. Polislerin aksine, umarım kahrolası ününden etkilenmemişsindir. ”</p>

  <p>Strike bu sözler üzerine Wardle’ın, Duffield yorumlarını hatırladı.</p>

  <p>“Polislerin Duffieid’ın büyüsüne kapıldıklarını sanmam.”</p>

  <p>“O zaman tahminimden daha zevkliler,” dedi Somé.</p>

  <p>“İntihar olmadığından nasıl emin olabiliyorsunuz? Lula’nın akıl sağlığıyla ilgili sorunları yok muydu?”</p>

  <p>“Evet ama Marilyn Monroe ve Montgomery Clift gibi anlaşma yapmıştık. Gerçekten kendimizi öldürmeyi düşünürsek birbirimizi arayacağımıza yemin etmiştik. İntihar edecek olsa beni arardı.”</p>

  <p>“Ondan en son ne zaman haber aldınız?”</p>

  <p>“Çarşamba günü aradı, Tokyo’daydım,” dedi Somé. “Şaşkın kız aradaki saat farkını hep unuturdu. Sabahın ikisinde telefonum sessizdeydi, bu yüzden duymadım. Ancak bir mesaj bırakmış ve kesinlikle intihar edecek birinin mesajı değil. Şunu bir dinle…” Yeniden masanın gizli çekmecesine uzandı ve bir telefon çıkarıp Strike’a uzattı.</p>

  <p>Ve Lula Landry’nin genizden gelen, yalın sesi bütün gerçekliğiyle odayı doldurdu. Sevgi dolu bir alaycılık seziliyordu konuşmasında.</p>

  <p><i>İyi misin tatlım? Haberlerim var, hoşlanacak mısın bilmiyorum ama büyük haber. O kadar mutluyum ki… Birilerine anlatmalıyım, arayabileceğin zaman beni ara tamam mı? Sabırsızlanıyorum, öpücükler</i>.</p>

  <p>Strike telefonu geri verdi.</p>

  <p>“Onu aradınız mı peki? Büyük haberi öğrenebildiniz mi?”</p>

  <p>“Hayır.”</p>

  <p>Somé sigarasını söndürüp yeni bir tane yakmaya hazırlandı. “Japonlar günümü sabahtan akşama kadar toplantılarla doldurmuştu. Ne zaman onu aramayı düşünsem saat farkı araya giriyordu. Neyse… Doğruyu söylemek gerekirse ne söyleyeceğini biliyordum ve memnun olacağımı sanmıyordum. Bence hamileydi.”</p>

  <p>Somé dişlerinin arasında yeni sigarasıyla defalarca başını salladı ve sonra konuşmak için sigarayı dudaklarından çekti. “Evet, bence dikkatsizlik etti ve birinin onu hamile bırakmasına izin vermişti.”</p>

  <p>“Bebek Duffield’dan mıydı?”</p>

  <p>“Öyle olmadığını umuyorum. O sırada yeniden bir araya geldiklerinden haberim yoktu. Ülkede olsaydım bizimki o herifle görüşmeye dahi cesaret edemezdi. Hayır, küçük zilli ben Japonya’ya gidene kadar bekledi. Duffield’dan nefret ettiğimi bilir ve düşüncelerimi önemserdi. Biz aile gibiydik.”</p>

  <p>“Niçin hamile olduğunu düşündünüz?”</p>

  <p>“Konuşma şekli yüzünden. Duydun, çok heyecanlıydı… İçime doğdu. Tam ondan beklenecek şeydi ve o kadar bencildi ki benim de bu habere onun kadar sevinmemi beklerdi. Kariyere boş ver, markaya boş ver, yeni aksesuarlarımı tanıtması için ona güvenmeme boş ver…”</p>

  <p>“Ağabeyinin bana bahsettiği beş milyon sterlinlik kontrattan mı söz ediyorsunuz?”</p>

  <p>“Evet. Her iddiasına varım, muhasebeci daha fazlasını koparmak için beni oyalamasını söylemiştir,” dedi yeniden parlayan Somé. “Benden son kuruşuma kadar para koparmaya çalışmak Guguk Kuşu’nun karakterine uymazdı. Reklam kampanyasının muhteşem olacağını ve kampanyanın yüzü olmanın onu bir üst seviyeye çıkaracağını biliyordu. Her şey paradan ibaret değildir. Herkes onu benim ürünlerimle özdeşleştirmişti. Büyük çıkışını benim Jagged elbisemle <i>Vogue</i> çekimlerine katıldığında yaptı. Giysilerimi ve beni severdi ama insanlar belli bir seviyeye ulaştıklarında herkes onlara daha fazlasını hak ettiklerini söyler ve kendilerini kimin o noktaya getirdiğini unuturlar. <i>Şahsi değil, üzerine alınma</i> gibi cümleler sarf edilir.”</p>

  <p>“Yine de beş milyon sterlinlik kontratı imzaladığınıza göre bu paraya değeceğini düşünmüşsünüz.”</p>

  <p>“Evet. Eh, bütün parçaları ona göre tasarlamıştım. Bu yüzden olmadık bir zamanda ortaya çıkan hamileliği göz önünde bulundurarak çekim yapmak hiç eğlenceli olmayacaktı. Sonrasında onun tam bir budala gibi davranacağını, kendini anneliğe kaptıracağını, lanet bebeği bırakmak istemeyeceğini gözümde canlandırabiliyordum. Öyle bir tipti işte. Seveceği, ailem diyebileceği birilerini arardı. Bristowlar kızın ağzına sıçmış. Yvette’e oyuncak olsun diye onu evlat edinmişler. O kadın var ya… dünyadaki en uyuz sürtüklerdendir.”</p>

  <p>“Ne açıdan?”</p>

  <p>“Onu sahipleniyordu, hastalık derecesinde. Sonunun ilk çocuğu gibi olmasından korktuğu için kızı bir saniye dahi gözünün önünden ayırmak istemezdi. Leydi Bristow hastalanmadan önce bütün defilelerimize gelir, sürekli ayak altında dolaşırdı. Bir de büyük paralar kazanmaya başlayana dek kızcağıza pislik muamelesi yapan dayıları var. Sonrasında kıza biraz daha saygı gösterdi tabii. Bristowların hepsi para için geberir.”</p>

  <p>“İyi de zengin bir aile değil mi?”</p>

  <p>“Alec Bristow öldüğünde o kadar da büyük bir miras bırakmamış. Gerçek zenginlerinkiyle kıyaslıyorum tabu, örneğin senin ihtiyarla,” dedi aniden konudan sapan Somé. “Nasıl oluyor da Jonny Rokeby’nin oğlu özel bilmem ne oluyor?”</p>

  <p>“Bu da bir meslek,” dedi Strike. “Bristowlara dönelim.”</p>

  <p>Somé terslenmekten rahatsız olmuş gibi görünmedi. Böyle şeylerle pek karşılaşmadığı için belki hoşuna bile gitmişti.</p>

  <p>“Guguk Kuşu bir keresinde Alec Bristow’un mirasının büyük bölümünün şirket hisselerinden oluştuğunu söylemişti. Ekonomik krizde Albris hisseleri çok değer kaybetti. Adı batası şirket bir Apple değil ki! Ama Kuş daha yirmisine gelmeden hepsinden çok kazanmıştı.”</p>

  <p>“Düşmüş Melekler fotoğrafı…” Strike arka duvardaki devasa posteri işaret etti. “Beş milyon sterlinlik reklam kampanyasının parçası mı?”</p>

  <p>“Evet,” dedi Somé. “Kampanyanın ilk aşamasında o dört çanta tanıtılacaktı. Elindekinin adı Cashile. İlham perimin şerefine hepsi için Afrika’dan isimler seçtim. Kafayı Afrika’ya takmıştı. Gerçek annesi olacak sürtük, ona babasının Afrikalı olduğunu söylemiş. Bizimki de kafayı takmıştı. Afrika’da eğitim almaktan, gönüllü projelere katılmaktan bahsederdi… Kadının muhtemelen önüne gelenle yattığını ve babasının kim olduğunu bilmediğini düşünmemiştir bile. Afrikalıymış, peh!” diyen Guy Somé, sigarasını söndürdü. “O kadın Kuş’a ne duymak istiyorsa onu söylemişti.”</p>

  <p>“Ve siz de Lula yeni vefat etmiş olsa da fotoğrafı kampanyanızda kullanmaya karar verdiniz?”</p>

  <p>“Onu anmak için yaptım.” Somé bunu söylerken neredeyse bağırıyordu bunu söylerken. “Hiç bu kadar güzel görünmemişti. O fotoğrafı ikimize adamıştım. İlham perimdi. Eğer o pislikler bu kadarını bile anlayamıyorsa hepsinin canı cehenneme! Bu ülkede paparazziler orospular kadar ahlaklı değil! Herkesi de kendileri gibi sanıyorlar.”</p>

  <p>“Son gününde Lula’ya çanta hediye gelmiş…”</p>

  <p>“Evet, benim tasarımlarım. Yeni seridekilerden birer tane yolladım,” diyen Somé yeni yaktığı sigarasıyla fotoğrafı işaret etti. “Aynı kuryeyle Deeby Macc’e de giysi yolladım.”</p>

  <p>“Sipariş mi etmişti, yoksa sen…”</p>

  <p>“Tatlım, hepsi hediyeydi,” diye cevapladı Somé. “Bu işler böyle yürür. Ona özel hazırlanmış birkaç kapüşonlu eşofman üstü ve aksesuar gönderdim. Ünlülerin giysilerimizle görüntülenmesi işler için iyidir.”</p>

  <p>“Gönderdiklerini hiç giydi mi?”</p>

  <p>“Bilmiyorum,” dedi sakinleşen Somé. “Ertesi gün başka dertlerim vardı.”</p>

  <p>“YouTube’da üzerinizdekine benzeyen bir kazak giydiğini gördüm,” diyen Strike, Somé’nin göğsünü işaret etti. “Ama onunkinde yumruk deseni vardı.”</p>

  <p>“Evet. Anlattığın kazak yolladığım pakettekine benziyor. Demek ki giysileri ona ulaştırmışlar. Birinde yumruk diğerinde silah vardı. Arkalarına da şarkı sözlerini yazdırmıştım.”</p>

  <p>“Lula, Deeby Macc’in alt katta kalacağından bahsetmiş miydi?”</p>

  <p>“Etmez olur mu! O kadar heyecanlıydı ki… Ona sürekli ‘Tatlım, hakkımda üç şarkı yazsaydı o geldiğinde çırılçıplak evde onu beklerdim,’ deyip durdum.”</p>

  <p>Somé iki burun deliğinden dumanı dışarı üfleyip göz ucuyla Strike’a baktı. “Ben iri yarı erkekleri severim,” dedi. “Ama Guguk Kuşu öyle değildi. Kiminle takıldığına bak. Sürekli kökenlerinden bahsedip duran sensin, kendine neden hoş bir siyahi bulup aile kurmuyorsun diyordum. Deeby’yle mükemmel bir çift olurlardı, neden olmasın? Geçen yılki gösteride onu Deeby’nin ‘Suratsız Kız’ şarkısı eşliğinde podyumda yürütmüştüm: <i>Sürtük sen o değilsin, kendini kandırma/Bir ayna al haddini bil yerinde dur, Lula’nın eline su dökemezsin</i>. Şarkının sözleri böyle. Duffield duyar duymaz nefret etmişti.”</p>

  <p>Somé bir süre konuşmadan sigarasını içti. Gözleri fotoğraflarla kaplı duvardaydı.</p>

  <p>Strike cevabı bildiği halde, “Nerede oturuyorsunuz? Buralarda mı?” diye sordu.</p>

  <p>“Hayır, Kensington’da, Charles Sokağı’nda oturuyorum,” dedi Somé. “Buraya geçen yıl taşındım. Hackney’ye ancak bu kadar uzak olunabilir. Ancak başka çarem yoktu, ayrılmak zorundaydım. Hayat işte! Hackney’de büyüdüm,” diye açıkladı. “O zamanlar Kevin Owusu adında sıradan bir gençtim. Evden ayrılırken adımı değiştirdim. Senin gibi.”</p>

  <p>“Ben hiçbir zaman bir Rokeby olmadım,” dedi not defterinin sayfasını çeviren Strike. “Annem ve babam hiç evlenmedi.”</p>

  <p>“Hepimiz bunu biliyoruz hayatım,” dedi Somé sinsi bir sırıtışla. “Geçen yıl <i>Rolling Stone</i> çekimi için senin ihtiyarı ben giydirdim. Vücuda oturan bir takım elbise ve melon şapka. Sık görüşür müsünüz?”</p>

  <p>“Hayır.”</p>

  <p>“Hayır mı, eh yan yana fotoğrafınız çekilse kaç yaşında olduğu ortaya çıkardı,” dedi Somé kıkırdayarak. Şöyle bir kıpırdandı ve bir sigara daha yakıp dudaklarının arasına sıkıştırdıktan sonra mentollü dumanlar arasından Strike’a göz kırptı.</p>

  <p>“Niçin benden bahsediyoruz? Not defterini her çıkardığında insanlar sana hayatlarını mı anlatmaya başlar?”</p>

  <p>“Bazen.”</p>

  <p>“Çayını içmeyecek misin? Seni suçlayamam. Bu pisliği niye içtiğimi bilmiyorum. Çay istediğinde benim ihtiyara bundan getirseler kalp krizi geçirirdi.”</p>

  <p>“Aileniz hâlâ Hackney’de mi?”</p>

  <p>“Hiç bilmiyorum. İrtibatımız yok. Gördüğün gibi Kuş’a verdiğim tavsiyeye kendim de uyuyorum.”</p>

  <p>“Sizce Lula soyadını niçin değiştirdi?”</p>

  <p>“Çünkü kahrolası ailesinden benim kadar nefret ediyordu. Artık onlarla ilişkilendirilmek istemiyordu.”</p>

  <p>“Öyleyse neden dayısı Tony’nin soyadını seçti?”</p>

  <p>“Adam ünlü değil. İyi bir soyadı var. Eğer adı Lula Bristow olsaydı Deeby, ‘iki L sen benimsin’ dizesini yazabilir miydi?”</p>

  <p>“Charles Sokağı, Kentigern Gardens’a pek uzak sayılmaz, yanılıyor muyum?”</p>

  <p>“Yirmi dakikada yürünüyor. Eski evine katlanamadığını söylediğinde ondan yanıma taşınmasını istedim ama taşınmadı. Paparazzilerden kurtulmak için o lanet olası beş yıldızlı hapishaneyi seçti. Kuş’u oraya onlar sürükledi. Ölümünden sorumlu biri varsa onlar.”</p>

  <p>Strike, Deeby Macc’i hatırladı. Lula intihar ettiyse bile onu balkondan aşağı ittirenler bir halta yaramaz, pislik paparazzilerdir diyordu.</p>

  <p>“Evi görmem için beni çağırdı. Zengin Ruslar, Araplar ve Freddie Bestigui gibi piçlerle doludur. Ona burada oturamazsın, her yer mermer, mermer bize uymaz, mezarda yaşamaktan farksız dedim.” Somé tereddüt etti ama kısa bir duraksamanın ardından konuşmayı sürdürdü:</p>

  <p>“Birkaç aydır kafayı sıyırmış bir tiple başı beladaydı. Sapık herif sabahın üçünde kapısının altından mektup atıyordu. Gecenin bir vakti posta kutusunun tıkırtısıyla uyanıyordu. Adamın yazdığı, ona yapacağını söylediği şeyler ödünü patlatmıştı. Sonra Duffield’la ayrıldılar. Adi paparazziler sürekli evin etrafında dolanıp duruyordu. Derken telefonunu dinlediklerini öğrendi. Tam o dönemde bir de gidip kahrolası annesini buldu. Bu kadarı ona fazla geldi. Hepsinden uzaklaşmak, güvende olmak istiyordu. Yanıma taşınmasını söyledim ama bunu yapmak yerine gidip o lanet anıt mezarı satın aldı.</p>

  <p>Orayı taşınmasının yegâne sebebi yirmi dört saat güvenlik olması ve kale gibi savunulmasıydı. Herkesten korunacağını, kimsenin ona ulaşamayacağını düşündü. Ne var ki daha ilk dakikada o daireden nefret etti. Edeceğini biliyordum. Sevdiği her şeyden koparılmıştı. Kuş renkleri ve sesleri severdi. Sokakta olmayı, yürümeyi, özgürlüğü severdi.</p>

  <p>Polis, balkonun cam kapısının açık olmasını olayın cinayet olamayacağını gösteren bir delil olarak değerlendirmiş. Camları onun açtığını, pervazlarda ve pencere kollarında sadece onun parmak izi olduğunu söylemişler. Fakat ben camları neden açtığını biliyorum. Hava buz gibi olsa bile kapıları, camları kapalı tutmazdı çünkü sessizliğe katlanamazdı. Londra’yı duymak hoşuna gidiyordu.”</p>

  <p>Somé’nin sesinde alaycılıktan ve sinsilikten eser kalmamıştı. Boğazını temizlemek için hafifçe öksürüp konuşmasına devam etti: “Gerçek dünyadan kopmamak için elinden geleni yapıyordu, sürekli bundan bahsederdik. İdealizm de diyebilirsin. Bu yüzden lanet Rochelle’le samimi oldu. Kız şansın yardımıyla ayakta kalmış kayıp bir vakaydı. O kadar güzel olmasa ve Bristowlar, Yvette’e oyuncak olarak onu seçmese Kuş tıpkı o kız gibi büyüyebilirdi.”</p>

  <p>“Bana şu sapıktan bahsedin.”</p>

  <p>“Delinin teki. Evli olduklarını sanıyordu ya da öyle bir şey. Uzaklaştırma emri çıkarıldı ve adam psikiyatrik tedaviye mahkûm edildi.”</p>

  <p>“Nerede olduğunu biliyor musunuz?”</p>

  <p>“Sanırım Liverpool’a geri gönderildi,” dedi Somé. “Polis onu da kontrol etti. Ölüm anında yüksek güvenlikli bir koğuşta kilitliymiş.”</p>

  <p>“Bestiguileri tanıyor musunuz?”</p>

  <p>“Sadece Lula’nın anlattığı kadarını biliyorum. Herif adi, kadın da silikondanmış. Gözümle görmem gerekmez. O kadın gibileri bilirim. Çirkin kocalarının parasını harcayan zenginler… Defilelerime gelip benimle arkadaş olmak isterler. Dürüst bir fahişeyi onlara tercih ederim.”</p>

  <p>“Freddie Bestigui ölümünden önceki hafta sonu Lula’yla aynı eve davetliymiş.”</p>

  <p>Somé bu bilinen bir şeymişçesine, “Evet duydum. Adam kafayı ona takmıştı,” dedi. “Mankenler böyle şeylere alışkındır, Kuş için özel bir deneyim değildi. Ama bana anlatıldığı kadarıyla adam hiçbir zaman aynı anda asansöre binmeye çalışmaktan fazlasını denememiş.”</p>

  <p>“Dickie Carbury’nin evindeki hafta sonunun ardından onunla hiç konuşmadınız mı?”</p>

  <p>“Konuşmadık. O zaman bir şey mi olmuş? Bestiguilerden şüphelenmiyorsun ya?” Yerinde doğruları Somé gözlerini dedektife dikti.</p>

  <p>“Lanet olsun! Freddie Bestigui katil olabilir mi diyorsun? Gerçek bir pislik olduğunu biliyorum. Tanıdığım küçük bir kız var… Tanıdığım değil de bir arkadaşın arkadaşı. Adamın yapım şirketinde çalışıyordu ve Bestigui ona tecavüz etmeyi denemiş. İnan, abartmıyorum. Aynen öyle. Tecavüz. İş çıkışı kızı sarhoş edip yere yatırmış. Eğer asistanlardan biri cep telefonunu unuttuğu için geri dönüp onları görmese işini bitirecekmiş. Bestigui ikisine de sus payı ödemiş. Herkes kıza suç duyurusunda bulunmasını söylüyordu ama kızcağız parayı alıp kaçtı. İkinci eşini disiplin altına almak için sapıkça yöntemler uyguladığı da rivayet edilir. Kadın bu sayede boşanma davasında üç milyon aldı; basına gitmekle tehdit etmiş. Ama Kuş asla gece ikide Freddie Bestigui’yi dairesine almazdı. Dedim ya, aptal bir kız değildi.”</p>

  <p>“Derrick Wilson hakkında ne biliyorsunuz?”</p>

  <p>“O da kim?”</p>

  <p>“Öldüğü gece görev başında olan güvenlikçi.”</p>

  <p>“Hiçbir şey bilmiyorum.”</p>

  <p>“Jamaika aksanlı iri yarı bir adam.”</p>

  <p>“Bu söylediğim seni şaşırtabilir ama Londra’daki bütün siyahiler birbirini tanımaz.”</p>

  <p>“Onunla konuştunuz mu veya Lula ondan bahsetti mi diye sormak istemiştim.”</p>

  <p>“Hayır, konuşacak daha ilginç konularımız vardı.”</p>

  <p>“Aynısı şoförü Kieran Kolovas-Jones için de geçerli mi?”</p>

  <p>“Ah, Kolovas-Jones’un kim olduğunu biliyorum,” dedi pis pis sırıtan Somé. “Ne zaman camdan baktığımı düşünse poz verirdi. Ama manken olmak için neredeyse otuz santim kısa.”</p>

  <p>“Lula ondan hiç bahseder miydi?”</p>

  <p>Somé huysuzca, “Hayır, niye bahsetsin?” diye sordu. “Sadece şoförüydü.”</p>

  <p>“Bana yakın olduklarını söyledi. Lula ona sizin tasarladığınız bir ceket hediye etmiş. Dokuz yüz sterlinlikmiş.”</p>

  <p>“Aman ne önemli!” dedi Somé küçümseyerek. “Asıl tasarımlarım üç bin sterlin ve üstüne gider. Aptal giyeceklerin üzerine logomu yapıştırıyorum ve deli gibi satıyor. Yapmamak aptallık olurdu.”</p>

  <p>“Evet, ben de onu soracaktım,” dedi Strike. “Bu bahsettiğiniz kıyafetler hazır giyim denilen bölümde mi?”</p>

  <p>Bu soru Somé’yi neşelendirmişti.</p>

  <p>“Öyle. Kişiye özel yapılmayan giysiler. Doğrudan raftan aldıklarınız.”</p>

  <p>“Pekâlâ. Onları kimler onları giyiyor? Geniş bir alıcı kitlesi var mı?”</p>

  <p>Somé şeytani ışıltılar saçan pörtlek gözlerini Strike’ın lacivert ceketinde dolaştırırken, “O ürünler her yerde. En son ne zaman bir giysi mağazasına girdin?” diye sordu. “Bu giydiğin nedir böyle, <i>aykırı</i> takımın mı?”</p>

  <p>“Her yerde derken?”</p>

  <p>“Alışveriş merkezlerinde, butiklerde, internette…” diye sıraladı Somé. “Niçin soruyorsun?”</p>

  <p>“Lula’nın öldüğü gece o bölgede güvenlik kameralarına yakalanan iki erkekten biri sizin logonuzu taşıyan bir eşofman üstü giymişti.”</p>

  <p>Somé huzursuzluğa kapılıp savunmaya geçer gibi başını hafifçe geriye attı.</p>

  <p>“O ve bir milyon kişi daha.”</p>

  <p>“Görüntüleri izlemediniz mi?”</p>

  <p>“O zırvalıklara bakmadım,” diye karşılık verdi Somé öfkeyle. “Bütün o haberler… hiçbirini okumak istemedim. Bu konuyu düşünmek ağır geldi. Çalışanlarıma hepsini benden uzak tutmalarını söyledim,” dedi merdiveni ve personelini işaret ederek. “Tek bildiğim onun öldüğü ve Duffield’ın saklayacak bir şey varmış gibi davrandığıydı. Bu kadarını biliyordum ve bu da bana yetti.”</p>

  <p>“Tamam. Giysilere dönecek olursak, son fotoğraflarda Lula binaya girerken bir elbise ve mantoyla görüntülenmiş…”</p>

  <p>“Evet, Maribelle ve Faye giyiyordu,” dedi Somé. “Elbisenin adı buydu…”</p>

  <p>“Evet, anladım,” dedi Strike. “Ama öldüğünde giysileri farklıymış.”</p>

  <p>Somé bunu duyduğuna gerçekten şaşırmış görünüyordu.</p>

  <p>“Öyle mi?”</p>

  <p>“Evet. Polis fotoğraflarında ceset…”</p>

  <p>Ancak Somé farkında olmadan, kendini korumak istercesine elini öne uzattı. Ardından ayağa kalktı ve güçlükle nefes alarak Lula’nın mutlu, umutlu ve ulvi göründüğü fotoğraflarla kaplanmış duvara doğru yürüdü. Başını çevirip tekrar Strike’a baktığında pörtlek gözleri ıslanmıştı.</p>

  <p>“Lanet olsun,” dedi alçak sesle. “Ondan bu şekilde bahsetme. Cesetmiş. Lanet olsun! Duygusuz pisliğin tekisin değil mi? Jonny’nin seni istememesine şaşmamalı.”</p>

  <p>“Sizi üzmek niyetinde değildim,” dedi Strike soğukkanlılığını kaybetmeden. “Bilmek istediğim eve dönünce giysilerini değiştirmesi için aklınıza herhangi bir neden gelip gelmediği. Düştüğünde pantolon ve pullu bir bluz giyiyordu.”</p>

  <p>Somé delirmiş gibi elini kolunu sallayarak, “Üstünü neden değiştirdiğini nasıl bilebilirim?” diye sordu. “Belki üşümüştür. Belki… ne kadar saçma… Cevabı nereden bilebilirim?”</p>

  <p>“Yalnızca soruyorum,” dedi Strike. “Medyaya ölürken bile sizin elbisenizi giydiğini söylediğinizi okudum bir yerlerde.”</p>

  <p>“Ben değildim, böyle bir duyuru yapmadım. Bulvar gazetelerinden bir sürtük arayıp elbisenin adını sormuş. Terzi de söylemiş. Guy Somé’nin temsilcisi böyle dedi diye yayınladılar. Pislikler onun ölümünden para kazanıyormuşum gibi göstermeye çalıştı. Bunu yaparmışım gibi…”</p>

  <p>“Acaba benim için Ciara Porter ve Bryony Radford’le görüşme ayarlayabilir misiniz?”</p>

  <p>Hazırlıksız yakalanan Somé’nin kafası karışmıştı.</p>

  <p>“Ne? Evet, tabii…”</p>

  <p>Hemen ardından ağlamaya başladı. Bristow gibi hıçkıra hıçkıra değil sessizce ağlıyordu. Gözyaşları koyu kahverengi yanaklarından aşağı akıp tişörtüne damladı. Yutkunup gözlerini kapattı, Strike’a sırtını döndü ve alnını duvara yasladı. Bütün vücudu sarsılıyordu.</p>

  <p>Strike, Somé birkaç kere yüzünü silip toparlanana kadar sessizce bekledi. Bu kısa ağlama krizinin üzerine konuşmadılar. Modacı koltuğuna dönüp oturdu ve bir sigara yaktı. İki veya üç nefesin ardından daha ciddi ve duygularından arınmış bir ses tonuyla konuştu. “Giysilerini değiştirdiyse birini beklediği içindir. Kuş her zaman duruma uygun giyinirdi. Birini bekliyor olmalı.”</p>

  <p>“Ben de öyle düşünmüştüm,” dedi Strike. “Ama kadınlar ve giysileri konusunda uzman sayılmam.”</p>

  <p>Somé yüzünde o kibirli gülümsemesinin silik bir kopyasıyla, “Belli,” dedi. “Bu işten anlarmış gibi görünmüyorsun. Ciara ve Bryony’yle mi konuşmak istiyorsun?”</p>

  <p>“İyi olurdu.”</p>

  <p>“Çarşamba günü çekimimiz var. Islington’da, Arlington Terrace 1 numarada. Saat beşe doğru gelirsen ikisiyle de konuşabilirsin.”</p>

  <p>“Çok kibarsınız, teşekkürler.”</p>

  <p>“Kibarlığımdan değil,” dedi Somé alçak sesle. “Gerçekleri ben de öğrenmek istiyorum. Duffield’la ne zaman konuşacaksın?”</p>

  <p>“Ona ulaşmayı başardığımda.”</p>

  <p>“Paçayı sıyırdığını sanıyor, küçük pislik! Lula onun geleceğini bildiği için üstünü değiştirmiş olmalı. Kavga etmişlerdi ama peşinden geleceğini biliyordur. Ama Duffield mecbur kalmadıkça seninle konuşmaz.”</p>

  <p>“Benimle konuşacak,” dedi Strike büyük bir özgüvenle. Ardından not defterini kaldırıp saatini kontrol etti. “Çok vaktinizi aldım. Tekrar teşekkürler.”</p>

  <p>Somé, Strike’ı döner merdivenden indirip beyaz duvarlı koridordan geçirirken eski kibirli havası kısmen de olsa geri gelmişti. Serin lobide el sıkıştıklarında görünüşünde az önceki üzüntüsünden eser kalmamıştı.</p>

  <p>Strike’a veda cümlesi olarak, “Biraz kilo ver,” dedi. “Sana XXL giysilerimden yollarım.”</p>

  <p>Atölyenin kapıları Strike’ın arkasından kapanırken Somé’nin resepsiyonda oturan domates saçlı kıza seslendiğini duydu: “Trudie, aklından neler geçtiğini biliyorum. Seni arkandan becerdiğini hayal ediyorsun, değil mi tatlım? Ah, iri yarı asker dedektifimiz…” Trudie bu sözlere utangaç bir kıkırdamayla karşılık vermişti.</p>
</body>
</html>