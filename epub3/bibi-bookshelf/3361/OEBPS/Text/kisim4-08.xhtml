<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>8</h2>

  <p class="gi">Önceden uyarıldığı için Strike şoför koltuğunda Kieran Kolovas-Jones’u görünce şaşırmadı. Kolovas-Jones kalkıp sol taraftaki yolcu kapısını açtı. Strike, arabanın içinden süzülen loş ışık sayesinde Ciara’nın yanında kimle geldiğini görünce şoförün yüzündeki ifadenin bir anlığına değiştiğini fark etti.</p>

  <p>Strike arabanın diğer tarafından dolaşıp kendi kapısını açtı ve, “İyi akşamlar,” deyip Ciara’nın yanına oturdu.</p>

  <p>Emniyet kemerini takan Gara, “Kieran, Cormoran’la tanışmış mıydm?” diye sordu. Elbisesi uzun bacaklarının bitimine kadar sıyrılmıştı. Strike, kızın iç çamaşırı giyip giymediğinden emin olamadı.</p>

  <p>“Merhaba Kieran,” dedi Strike.</p>

  <p>Şoför dikiz aynasından bakıp başını salladı ama karşılık vermedi. Strike’ın, arabada bir dedektif olmasa takınacağından şüphe duyduğu son derece profesyonel bir hava takınmıştı.</p>

  <p>Araba kaldırımdan uzaklaştı. Gara yeniden çantasını karıştırdı, parfümünü çıkardı, yüzü ile omzunun etrafında rastgele daireler çizerek parfüm sıktı. Sonra konuşmayı kesmeden dudak parlatıcısını dudağında gezdirdi.</p>

  <p>“Neye ihtiyacım olacak? Paraya, evet. Cormoran, bir iyilik yapıp şunu cebinde taşır mısın? Bu kocaman şeyi yanıma almayacağım.” Buruş buruş yirmiliklerden oluşan bir desteyi adama uzattı. “Çok tatlısın. Bir de telefonum. Telefonumu koyabileceğin bir cebin var mı? Ah, bu çantada da hiçbir şey bulunmuyor.”</p>

  <p>Çantasını yere bıraktı.</p>

  <p>“Öz babasını bulmanın Lula’nın hayali olduğunu söylediğinde…”</p>

  <p>“Hem de nasıl! Sürekli bundan bahsederdi. Öz annesi olacak sürtük, babasının Afrikalı olduğunu söylediğinde çok heyecanlanmıştı. Guy’e sorarsan hepsi yalan, zaten kadından nefret ediyor.”</p>

  <p>“Demek Marlene Higson’la tanıştı?”</p>

  <p>“Ah hayır, kadının var olması fikrinden bile nefret ediyor. Looly’nin ne kadar heyecanlandığını görmüş, onu hayal kırıklığına uğramaktan korumak istemişti sadece.”</p>

  <p>Araba karanlık sokağa saparken Strike, onu korumak isteyen ne kadar çok insan varmış, diye düşündü. Lula bu kadar kırılgan mıydı? Kolovas-Jones’un başı hareketsizdi ama gözleri sürekli gereksiz yere dikiz aynasına, Strike’ın yüzüne kayıyordu.</p>

  <p>“Derken Looly öz babasına dair bir ipucu bulduğunu sandı fakat işe yaramadı. Çıkmaz sokakmış. Çok üzücüydü, onu bulduğunu sandı ama hayalleri paramparça oldu.”</p>

  <p>“Bulduğu ipucu neydi?”</p>

  <p>“Hangi üniversitede okuduğuyla ilgili bir şey. Annesinin anlattıklarından çıkarmış. Looly doğru okulu bulduğunu sandı, kayıtları araştırdı ve garip arkadaşıyla birlikte…”</p>

  <p>“Rochelle mi?” diye araya girdi Strike. Bu sırada Mercedes, Oxford Sokağı’na saptı.</p>

  <p>“Evet, Rochelle denen kızla. Looly onunla tedavi merkezinde tanışmış. Ezik bir tipti. Looly ona karşı akıl almaz ölçüde kibardı. Kızı alışverişe çıkarırdı. Her neyse, adamı bulamadılar. Ya okul yanlıştı ya da öyle bir şey, tam hatırlamıyorum.”</p>

  <p>“Agyeman adında birini mi arıyordu?”</p>

  <p>“Bana bu ismi hiç söylemedi.”</p>

  <p>“Veya Owusu?”</p>

  <p>Ciara güzel gözlerini şaşkınlıkla dedektife çevirdi. “Bu, Guy’nin gerçek adı!”</p>

  <p>“Biliyorum.”</p>

  <p>“Tanrım, hayır!”</p>

  <p>Ciara kıkırdadı. “Guy’nin babası hiçbir zaman okumamış. Otobüs şoförüymüş. Sürekli elbiseler çizdiği için Guy’yi dövermiş. Bu yüzden Guy adını değiştirmiş.”</p>

  <p>Araba yavaşlıyordu. Özel bir mülkü andıran yapının önünde uzun bir kuyruk vardı. Siyah kıyafetler içindeki koruma ordusu beyaz sütunlu girişin etrafına toplanmıştı.</p>

  <p>“Paparazziler yine etrafta,” dedi ilk defa konuşan Kolovas-Jones. “Ciara, arabadan nasıl indiğine dikkat et.”</p>

  <p>Şoför mahallinden çıkıp kızın kapısını açmaya gitti ama paparazziler çoktan sürü halinde onlara doğru koşmaya başlamıştı. Hep birlikte hareket eden, ellerinde uzun objektifli fotoğraf makineleri olan koyu renk giysili bir tür ordu gibilerdi.</p>

  <p>Ciara ve Strike, sıkılan kurşunlar gibi patlayıp sönen flaşlar arasında arabadan indiler. Strike’ın gözleri ani ışık patlamalarından rahatsız olmuştu. Başını öne eğdi ve içgüdüsel olarak kolunu Ciara Porter’ın nazik koluna dolayıp onu korumaya çalışarak paparazzilerden kurtulmak anlamına gelen siyah kapılara götürdü. Önüne geldiklerinde kapılar sihirliymişçesine açıldı. Kapının diğer tarafında kalan fotoğrafçı ordusu bağırıp çağırıyor, bu kadar kolay kurtuldukları için veryansın ediyor, heyecan dolu çığlıklar atıyordu. Derken flaş sağanağı sona erdi. Artık içeridelerdi. Dışarıdaki gürültünün yerini elektronik müzik ve ısrarlı bas notaları almıştı.</p>

  <p>“Vay be, kapıyı tutturmana inanamıyorum!” dedi Ciara. “Ne zaman flaşlardan korunmak için başım önde koşsam korumalara çarparım. Beni kolumdan tutup içeri çekmeleri gerekir.”</p>

  <p>Strike’ın gözlerinde hâlâ flaşlar çakıyordu. Genç kadının kolunu bıraktı. Manken öylesine beyazdı ki kulübün karardığında gece lambası gibi parlıyordu. Peşlerinde en az bir düzine insanla bara doğru ilerlediler.</p>

  <p>“Haydi!” dedi Ciara. Uzun parmaklı, yumuşacık elini uzatıp adamın elini tuttu ve onu peşi sıra sürükledi.</p>

  <p>Tıka basa dolu olan kulübün içinden geçerlerken insanlar dönüp onlara baktı. İkisi de kulüptekilerin çoğundan uzundu. Strike, duvarlara iki tarafı cam akvaryumlar yerleştirildiğini görebiliyordu. İçlerindeyse balık değil, annesinin lav lambalarını andıran renkli baloncuklar vardı. Duvar diplerine siyah deri koltuklar yerleştirilmiş ve daha ileriye, dans pistinin etrafına masalar konmuştu. Dikkatlice yerleştirilmiş aynalar yüzünden kulübün büyüklüğünü kestirmek zordu. Aynalardan birinin önünden geçerken Strike, Ciara denilen gümüş rengi melekle yan yana nasıl göründüklerine baktı. Müzik bütün vücudunu sarmıştı. Kafası ve vücudu zonkluyordu. İnsanların arasından geçmeye çalıştıkları sırada dans pisti öylesine kalabalıktı ki hareket edebilmeleri bile mucizeydi.</p>

  <p>Önünde, Ciara’ya sırıtan kel bir korumanın durduğu izolasyonlu bir kapıya ulaştılar. Ağzı kulaklarına varan adamın iki altın dişi ortaya çıkmıştı. Gizli girişin kapısını ittirip girmelerine izin verdi.</p>

  <p>Daha sessiz olmakla beraber tenha denemeyecek bar alanı, anlaşılan ünlülere ve arkadaşlarına ayrılmıştı. Strike mini etekli televizyon sunucusunu, pembe dizi oyuncusunu, cinsel maceralarıyla adı çıkmış bir komedyeni ve uzak köşede Evan Duffield’ı gördü.</p>

  <p>Genç adam boynuna kurukafa desenli bir fular bağlamış ve dar, siyah bir kot giymişti. Kollarını dik açı oluşturacak şekilde iki tarafa atmış, deri koltukların birleştiği köşeye kurulmuştu. Büyük bir kısmı kadın olan eşlikçileri ise iki tarafına doluşmuştu. Normalde koyu renk olan saçları sarıya boyanmıştı. Elmacık kemikleri çıkık ve teni solgundu. Parlak, mavi gözlerinin etrafında mor halkalar vardı.</p>

  <p>Duffield’ın olduğu gruptan yayılan elektrik bütün kulübü etkiliyordu. Strike, diğer müşterilerin kaçamak bakışlarında ve grupla aralarına koydukları mesafede genç adamdan yayılan çekim gücünün izlerini görebiliyordu. Evan Duffield’e geri kalan herkesten daha geniş bir yörünge bahşedilmişti. Duffield ve ona eşlik edenlerin hiçbir şeyin farkında değilmiş gibi davranmaları profesyonel bir gösteriden ibaretti. Strike o aldırışsızlığın ne kadar sahte olduğunu bir bakışta çözdü. Hepsinde yırtıcı kuşlara özgü bir kibir ve kapana kısılmış hayvanların gerilimi vardı. Ünlülerin kendi içlerindeki besin zincirinde takip edilenler ve avlananlar büyük canavarlardı. Onlar da paylarına düşeni bol bol alıyorlardı.</p>

  <p>Duffield seksi bir kumralla sohbet ediyordu. Kız neredeyse oğlanın ağzının içine düşecekti. Ciara ve Strike onlara doğru ilerlediler. Dedektif, Duffield’ın kumrala fark ettirmeden bardakileri incelediğini ve mekânın kendisine ne gibi seçenekler sunduğunu tarttığını fark etti.</p>

  <p>Geldiklerini gördüğünde de, “Ciara!” diye seslendi.</p>

  <p>Duffield ayağa fırladığında kumral kız canının sıkıldığını saklamadı. Genç adam inceydi ama kasları yerindeydi. Masanın arkasından çıkıp topuklularla kendisinden sekiz santim uzun olan Ciara’yı kucakladı ve Ciara da onu kucaklayabilmek için Strike’ın elini bıraktı. Birkaç saniye için spot ışıkları onlara dönmüştü. Bütün bar bu manzarayı izliyordu. Sonra kendilerine gelip sohbetlerine ve içkilerine döndüler.</p>

  <p>“Evan, bu Cormoran Strike,” dedi Ciara. Dudaklarını Dufifield’ın kulağına yaklaştırdı ve Strike söyleneni duymasa da dudak hareketlerinden ne dediğini anladı. “Jonny Rokeby’nin oğlu!”</p>

  <p>“Nasılsın ahbap?” diyen Duffield elini uzattığında Strike kendisine uzatılan eli karşılıksız bırakmadı.</p>

  <p>Strike’ın karşılaştığı diğer çapkın tayfası gibi Duffield’ın sesi ve tavırları da biraz efemineydi. Belki de bu tür erkekler sürekli kadınlarla vakit geçire geçire daha kibar hareketleri benimsiyor veya bunu avlarının kalkanları indirmesini sağlamak için bir yöntem olarak kullanıyorlardı. Duffield elinin bir hareketiyle yanında oturanlara Ciara’ya yer açmalarını işaret etti. Kumral kız büyük hayal kırıklığına uğramıştı. Strike’a da hem kendine bir tabure bulup masaya sürüklemek hem de Ciara’ya ne içmek istediğini sormak düştü.</p>

  <p>“Hımm, benim için bir Boozy-Uzi,” dedi genç kadın. “Lütfen benim paramdan harca tatlım.”</p>

  <p>Mankenin kokteylinden Pemod<a class="dipnot2" id="k9" href="../Text/dipnotlar.xhtml#a9"><sup>[9]</sup></a> kokuları geliyordu. Strike kendine yalnızca su aldı. Ciara ve Duffield artık neredeyse burun burunaydı; sohbet ediyorlardı. Strike içkileri bıraktığında Duffield bakışlarını ona çevirdi.</p>

  <p>“Eee, ne iş yapıyorsun Cormoran? Müzik sektöründe misin?”</p>

  <p>“Hayır,” dedi Strike. “Dedektifim.”</p>

  <p>“Haydi ya!” dedi Duffield. “Bu sefer kimi öldürmüşüm?”</p>

  <p>Etrafını saran insanlar temkinli veya gergin gülümsemelerle karşılık verdi ama Ciara onu azarladı: “Komik değil Evan.”</p>

  <p>“Espri yapmıyorum Ciara. Yaparsam anlarsın. Çünkü komik olacaktır.”</p>

  <p>Kumral kız kıkırdadı.</p>

  <p>Duffield de, “Espri yapmıyorum dedim,” diye çıkıştı.</p>

  <p>Bunun üzerine kız tokat yemişe döndü. Grubun kalanı o sıkış tıkış alanda bile Duffield’dan belirgin ölçüde uzaklaştı ve geçici bir süre için Ciara, Strike ve Duffield’ı baş başa bırakıp kendi sohbetlerine daldılar.</p>

  <p>Ciara, “Evan, hiç kibar değildin,” dedi ama sözleri iğneleyici değil şefkatliydi. Strike, mankenin kumral kıza attığı bakışlarda merhamete yer olmadığını görüyordu.</p>

  <p>Duffield parmaklarıyla masanın kenarında ritim tutuyordu.</p>

  <p>“Söylesene Cormoran, ne tür bir dedektifsin?”</p>

  <p>“Özel dedektif.”</p>

  <p>“Evan, hayatım, Cormoran’ı Looly’nin ağabeyi tutmuş…” Barda veya pistte olan bir şeyler Duffield’ın dikkatini çekmiş olacaktı ki ayağa fırlayıp kalabalığın içinde kayboldu.</p>

  <p>“Dikkatini verme konusunda sıkıntı yaşar,” diye onun adına özür diledi Ciara. Dedektif boş mojito kadehine sarılmış kumralı işaret ettiğinde, “Ayrıca Lula yüzünden hâlâ kötü durumda,” diye ısrar etti. “Gerçekten ceketine bir şey dökülmüş,” dedikten sonra da öne eğilip Strike’ın pizza kırıntıları olduğunu düşündüğü şeyleri silkeledi. Mankenin parfümünün tatlı, baharatlı kokusu yeniden Strike’ın burnuna gelmişti. Elbisesinde kullanılan gümüş rengi malzeme o kadar sertti ki vücuduna oturmak bir yana bazen bir zırh gibi kadının vücudundan uzaklaşarak küçük, beyaz memelerini ortaya çıkarıyordu.</p>

  <p>“Kullandığın parfüm ne?”</p>

  <p>Manken, bileğini Strike’ın burnuna uzattı.</p>

  <p>“Guy’nin yeni parfümü,” dedi. “Adı Eprize. Fransızcada ‘tutkun’ demekmiş, biliyor muydun?”</p>

  <p>“Evet.”</p>

  <p>Duffield elinde içkiyle kalabalığı yara yara, çekimine kapılan insanların bakışlarına aldırmaksızın yanlarına döndü. Daracık kotun içindeki bacakları çöp kadar inceydi ve gözlerinin altındaki morluklarla kötü yola sapmış bir Pierrot’yu<a class="dipnot2" id="k10" href="../Text/dipnotlar.xhtml#a10"><sup>[10]</sup></a> andırıyordu.</p>

  <p>Duffield yerine oturduğunda, “Evan, tatlım…” dedi Ciara. “Cormoran’ı araştırması…”</p>

  <p>“İlk söylediğinde seni duydu,” diye araya girdi Strike. “Tekrarlamaya gerek yok.”</p>

  <p>Rol kesmekten hoşlanan Duffield bunu da duymuştu. İçkisini içip yanlarındaki gruba laf attı. Ciara kokteylini yudumlayıp Duffield’ı dürttü.</p>

  <p>“Film nasıl gidiyor tatlım?”</p>

  <p>“Harika. İntihar eğilimli bir uyuşturucu satıcısını oynuyorum. Bana fazla uzak bir rol sayılmaz.”</p>

  <p>Duffield dışında herkes gülümsedi. O ise parmaklarıyla masada ritim tutmayı sürdürdü. Bacağı da sürekli titriyordu. Ardından masadakilere, “Sıkıldım,” dedi.</p>

  <p>Gözlerini kısmış kapıya bakıyor, ona hayran olan grup üyeleri de adamın her hareketini büyük bir dikkatle izliyordu. Strike, kızların her birinin bardan çıkarken onunla birlikte gitmek istediğini aklından geçirdi.</p>

  <p>Duffield bakışlarını Ciara’dan uzaklaştırıp Strike’a kaydırdı.</p>

  <p>“Bana gelmek ister misiniz?”</p>

  <p>Ciara, “Süper fikir!” diye bağırdı ve kumral kıza tilkilerinki gibi bir zafer bakışı fırlatıp içkisini bir dikişte bitirdi.</p>

  <p>VIP bölümünden çıktıklarında iki sarhoş kız Duffield’a koştu ve biri bluzunu çıkarıp memelerini imzalaması için yalvardı.</p>

  <p>“Saçmalama tatlım,” diyen Duffield kızı ittirip geçti. Ardından Ciara’ya, “Araban burada mı Cici?” diye seslendi. Bağırışlara ve parmaklarıyla kendisini işaret eden insanlara aldırmaksızın kalabalığı yararak ilerliyordu.</p>

  <p>Ciara, “Evet tatlım,” diye bağırdı. “Şoförü arıyorum şimdi. Cormoran, hayatım telefonum sende mi?”</p>

  <p>Strike, dışarıdaki paparazzilerin Ciara ile Duffield’ın birlikte çıktıklarını görünce ne düşüneceklerini merak etti. Manken bağıra çağıra iPhone’uyla konuşuyordu. Kapıya ulaştılar. “Bekleyin, arabayı yanaştırınca mesaj atacak,” dedi Ciara.</p>

  <p>Hem Ciara hem de Duffield biraz gergindi. Ringe girmeye hazırlanan rakip boksörler gibi kendilerinin ve etrafta olup bitenlerin bilincinde görünüyorlardı. Derken Ciara’nın telefonu titredi.</p>

  <p>“Tamam, gelmiş.”</p>

  <p>Strike, Duffield ile mankenin önden çıkması için geri çekildi. Duffield kör edici flaşlar eşliğinde arabanın diğer tarafından dolaştı, Ciara ise Kolovas-Jones’un açtığı kapıdan girip arka koltuğa oturdu. Strike ön taraftaki yolcu koltuğuna yönelmişti. Kapıyı çarparak kapattığında kapının açılmasını fırsat bilip fotoğraf çekmeye çalışan iki gazeteci sıçrayarak geri çekildi.</p>

  <p>Kolovas-Jones’un arabaya dönmesi her nedense gereğinden uzun sürmüştü. Strike, Mercedes’in içinde kendini test tüpüne konmuş gibi hissediyordu. Hem kapalıydı hem de her geçen saniye artan flaş yağmuruna maruz kalıyorlardı. Objektifler camlara dayanmış, hiç de arkadaş canlısı olmayan yüzler karanlığın içinden onları görebilmek umuduyla camlara yapışmıştı. Yanıp sönen ışık patlamalarının ötesindeyse sadece silueti seçilen meraklı ve heyecanlı bir kalabalık vardı.</p>

  <p>Strike, motorun ısınmasını bekleyen Kolovas-Jones’a, “Bas, durma da bas şu gaza!” diye bağırdı. Yolu tıkayan paparazziler iki yana kaçışırken bile fotoğraf çekmeye çalışıyorlardı.</p>

  <p>Araba kalabalığı hızla geride bırakırken Duffield, “Güle güle pislikler!” dedi. Ancak fotoğrafçılar onları bu kadar kolay bırakmazdı. Bir süre daha aracın sağında ve solunda koştular. İki tarafta flaşlar patlayıp söndü ve Strike’ın bütün vücudu ter içinde kaldı. Aniden aklına sarsılarak giden Viking arabanın içindeki hali geldi. Toprak yolda ilerledikleri o gün, çatapatlarınkini andıran sesler Afganistan’da gökyüzünü kaplamıştı. Strike başını çevirdiğinde bir gencin, elinden tuttuğu oğlan çocuğunu sürükleyerek yolun kenarında koştuğunu görmüştü. Tamamen reflekslerine dayanarak <i>frene bas</i> diye bağırmış, eğilip iki gün önce baba olan Anstis’i kavramıştı. Adam şoför koltuğunun tam arkasında oturuyordu ve son hatırladığı Anstis’in itiraz etmek için bir şeyler söylediğiydi. Ardından arka kapıya çarpmış ve buna metalik bir gümbürtü eşlik etmişti. Viking kulakları sağır eden patlamayla paramparça olurken dünya acı ve dehşet dalgasının içinde kaybolup gitmişti.</p>

  <p>Mercedes köşeyi dönüp neredeyse kimsenin olmadığı bir yola saptı. Strike bütün vücudunun o ana kadar kasıldığını ve kesilen bacağına şiddetli bir ağrı saplandığını fark etti. Dikiz aynasına baktığında peşlerine takılan iki motosikleti gördü. İlk aklına gelen Prenses Diana ve Paris’teki yer altı geçidiydi. Sonra Lula Landry’nin cesedini taşıyan ambulansı ve geçip giderken karartılmış camlara yaslanan objektifleri düşündü. Araba karanlık sokaklardan geçerken Strike’ın aklına doluşan düşünceler bunlardı.</p>

  <p>Duffield bir sigara yaktı. Strike göz ucuyla dikiz aynasından arkaya bakan Kolovas-Jones’un kaşlarının çatıklığını gördü ama şoför sesini çıkarmadı. Bir iki saniye sonra Ciara, Duffield’a bir şeyler fısıldadı. Strike kendi adını duyar gibi oldu.</p>

  <p>Beş dakika sonra başka bir sokağın köşesini dönüp yine siyahlara bürünmüş paparazzilerden oluşan bir grupla karşılaştılar. Gazeteciler araba karşılarında belirdiği an onlara doğru koşup flaşları patlatmaya başladı. Motosikletler de arkadan onları sıkıştırıyordu. Strike dört adamın, arabanın kapılarının açıldığı anı yakalayabilmek için koştuklarını gördü. Vücudu adrenalinle doldu. Strike öfke içinde arabadan fırladığını, yumruklarını savurduğunu, sahipleri ayaklar altında ezilirken pahalı fotoğraf makinelerini asfalta çarpıp kırdığını hayal etti. Duffield elini kapının koluna yaslarken Strike’ın aklından geçenleri okumuşçasına, “Haydi şu ışıkları söndür Cormoran, sen belli ki bu iş için yaratılmışsın.”</p>

  <p>Açılan kapılar, gece havası ve insanı daha da delirten flaşlarla birlikte boğayı andıran Strike başını öne eğmiş, hızlı adımlarla yürüyordu. Gözlerini de flaşlardan etkilendiğini belli etmemeye çalışan Ciara’nın tıkırdayan topuklarına dikmişti. Üç basamağı koşarak çıktılar. Strike arkadan geldiği için binanın kapısını fotoğrafçıların suratına çarpan da o oldu.</p>

  <p>Avlanma deneyimi bir anlığına da olsa Strike’a diğer ikisi müttefikleriymiş gibi hissettirdi. Kötü aydınlatılmış küçük lobi samimi ve güvenli görünüyordu. Kapının diğer tarafında bağırıp duran ve rahat rahat küfreden paparazziler bir binayı kuşatan askerleri andırıyordu. Duffield dairesinin kapısının önündeydi ve elindeki bir dizi anahtarla kilidi açmaya uğraşıyordu.</p>

  <p>Bu sırada, “Yalnızca birkaç haftadır burada oturuyorum,” diye açıkladı. Eşikten geçer geçmez ceketinden kurtulup kapının önüne fırlattı ve dar kalçalarını Guy Somé’ye kıyasla ölçülü bir şekilde sallayarak onları salona aldı.</p>

  <p>Gri ve siyah renklerde dekore edilmiş hoş salon oraya buraya saçılmış eşyalar yüzünden bütün zarafetinden yoksun kalmıştı ve içeriye sigara, esrar ve alkol kokuları sinmişti. Strike’ın aklına çocukluğu geldi.</p>

  <p>“Çişim var,” diyen Duffield gitmeden önce başparmağıyla diğer odayı işaret etti. “İçkiler mutfakta Cici.”</p>

  <p>Strike’a gülümseyen manken, Duffield’ın işaret ettiği kapıdan içeri girdi.</p>

  <p>Strike, mükemmel zevki olan bir anne babanın ergenlik çağındaki çocuklarına emanet ettikleri evleri anımsatan odayı inceledi. Her yer çöp içindeydi. Üzerine bir şeyler karalanmış nota kâğıtları salonu işgal etmişti. Üç gitar duvara yaslanmış, siyah beyaz koltuklar televizyona bakacak şekilde ortadaki cam sehpanın etrafına dizilmişti. Çöpler sehpadan siyah halıya taşmıştı. Kalın, gri perdeler kapalıydı ama geniş pencerelerin diğer tarafındaki sokak lambasının altında nöbet tutan fotoğrafçıların siluetleri seçiliyordu.</p>

  <p>Duffield fermuarını çekerek odaya döndü. Strike’la baş başa kaldıklarını fark edince dudaklarından gergin bir kahkaha döküldü.</p>

  <p>“Kendi evindeymişsin gibi davran iri dostum. Senin ihtiyarı tanırım!”</p>

  <p>Strike küp şeklindeki yumuşak koltuklardan birine otururken, “Öyle mi?” dedi.</p>

  <p>“Evet birkaç kere karşılaştık,” dedi Duffield. “Sağlam heriftir.”</p>

  <p>Gitarlardan birini aldı, kafasına göre bir melodi çalmaya başladı, sonra da yapmasa daha iyi olacağına karar verip enstrümanı yeniden duvara yasladı.</p>

  <p>Ciara elinde bir şişe şarap ve üç kadehle geri geldi.</p>

  <p>“Temizlikçi bulamadın mı tatlım?” diye sordu Duffield’ı azarlamasına.</p>

  <p>“Sonuncusu da pes edip kaçtı,” dedi Duffield. Sandalyenin üstünden atladı ve bacaklarını iki yana açarak ters çevirdiği sandalyeye oturdu. “Midesi kaldırmadı.”</p>

  <p>Strike, Ciara’nın şişeyi ve kadehleri bırakabilmesi için sehpada yer açtı.</p>

  <p>“Mo Innes’in yanına taşındığını sanıyordum,” dedi Ciara şarapları doldururken.</p>

  <p>“Yürümedi,” dedi Duffield. Sehpanın üstündeki eşya yığınının arasında sigara aradı. “Sevgili Freddie bir aylığına bu daireyi bana kiraladı. Pinewood’a giderken kalabileceğim. Eski mekânlarımdan uzak durmamı istiyor.”</p>

  <p>İpe dizilmiş boncukları andıran taşların, kenarları köşeleri yırtılmış sayısız boş sigara paketinin, biri işlemeli üç Zippo çakmağın, Rizla sigara kâğıdının, hiçbir elektronik alete bağlanmayan birbirine dolanmış kabloların, bir deste iskambil kâğıdının, leke içindeki iğrenç bir mendilin, buruşturulup atılmış saman kâğıdın, kapağında Duffield’ın asık suratlı siyah beyaz fotoğrafının yer aldığı müzik dergisinin, açılmış ve açılmamış mektupların, fırlatılıp atılmış siyah deri eldivenlerin, bir sürü bozuk paranın ve bu çöplerle kıyaslandığında temiz görünen porselen kül tablasında duran küçücük gümüş tabanca şeklindeki tek kol düğmesinin üstünde kirli parmaklarını gezdirdi. Sonunda kanepenin altında bir paket Gitanes buldu, bir sigara yaktı ve dumanını tavana üfledi. Ardından iki erkeği göreceği kanepeye yerleşip şarabını yudumlamaya başlayan Ciara’ya döndü.</p>

  <p>Fotoğrafçıların perdelere düşen gölgelerini işaret ederek, “Birbirimizi becerdiğimizi söyleyecekler Cici,” dedi.</p>

  <p>Ciara göz ucuyla uzun uzun Strike’ı süzerken, “Ya Cormoran?” diye sordu. “Üçlü mü yapacakmışız?”</p>

  <p>Kıstığı gözleriyle Strike’ı şöyle bir tartan Duffield, “O korumamız,” dedi. “Boksöre veya sokak dövüşçülerine benziyor, baksana. Sıkı bir içki ister misin Cormoran?”</p>

  <p>“Hayır teşekkürler.”</p>

  <p>“Ne o, Adsız Alkolikler grubundan mısın yoksa görev başında mısm?”</p>

  <p>“Çalışıyorum.”</p>

  <p>Duffield’ın suratı asıldı. Gergin görünüyordu. Strike’a sert bakışlar fırlatıyor, parmaklarıyla masanın canımda ritim tutuyordu. Ciara, Leydi Bristow’u tekrar ziyaret edip etmediğini sorduğunda ortaya bir konu atıldığı için rahatlamış göründü.</p>

  <p>“Kesinlikle hayır. Bir defa yetti. Tam bir rezaletti. Zavallı… ölüm döşeğinde.”</p>

  <p>“Yine de onu ziyarete gitmen büyük kibarlıktı Evan.”</p>

  <p>Strike, genç kadının Duffield’ı iyi biriymiş gibi göstermek için çaba harcadığını sezmişti. “Lula’nın annesini iyi tanır miydin?” diye sordu Duffield’a.</p>

  <p>“Hayır. Onunla Lu ölmeden önce bir kez karşılaşmıştım. Beni onaylamazdı. Lu’nun ailesindekilerin hiçbiri beni onaylamaz,” dedi kıpırdanarak. “Bilmem ki… Yalnızca Lula’nın ölümünü gerçekten umursayan biriyle konuşmak istemiştim.”</p>

  <p>“Evan!” Ciara somurttu. “Özür dilerim ama ben de umursuyorum!”</p>

  <p>“Evet, eh…”</p>

  <p>Her zamanki efemine, kıvrak edasıyla ayaklarını kaldırıp ana rahmindeki bir bebek gibi koltuğa sığındı. Ciğerlerini sigarasından çektiği dumanlarla dolduruyordu. Arka tarafındaki masada Lula Landry’yle yaptıkları moda çekiminden kalma fotoğraflar vardı. Setteki sahte ağaçların önünde güreşiyor gibi yapmışlardı. Lula yerlere kadar uzanan kırmızı bir elbise, Duffield ise şık bir siyah takım giymişti. Tüylü kurt maskesi de yüzünü ortaya çıkaracak şekilde yukarı kaydırılmıştı.</p>

  <p>“Acaba nalları diksem annem ne derdi?” diye tekrar konuşmaya başladı ve Strike’a, “Ailem bana karşı uzaklaştırma emri çıkardı da…” diye açıklama yaptı.</p>

  <p>“Aslında bu o pislik babamın fikriydi. Yıllar önce televizyonlarını çaldığım için… Ayrıca biliyor musun?” diye sordu Ciara’yı görebilmek için boynunu arkaya devirirken. “Beş hafta iki gündür temizim.”</p>

  <p>“Harika bir haber bu tatlım! Muhteşem!”</p>

  <p>“Evet,” dedi Duffield. Oturuşunu düzeltti. “Bana soru sormayacak mıydın? Lu’nun öldürülmesini araştırıyorum dememiş miydin?”</p>

  <p>Parmaklarının titrek hali cesur çıkışının etkisini azaltmıştı. Dizleri tıpkı John Bristow’unkiler gibi aşağı yukarı titreşip duruyordu.</p>

  <p>“Cinayet olduğunu mu düşünüyorsun?” diye sordu Strike.</p>

  <p>“Hayır.” Duffield sigarasından bir nefes aldı. “Evet. Belki. Bilmiyorum. Cinayet kulağa intihardan daha mantklı geliyor. Lula bana bir not bırakmadan intihar etmezdi. İntihar mektubunun ortaya çıkmasını bekledim, bilirsin. O zaman gerçek olduğunu anlayacaktım. Şimdi gerçek gelmiyor. Cenazeyi bile hatırlamıyorum. Uçuyordum. O kadar uyuşturucu almıştım ki zor yürüyordum. Sanırım cenazeyi hatırlayabilsem ölümünü sindirmem kolaylaşırdı.”</p>

  <p>Sigarayı dudaklarının arasına sıkıştırıp parmaklarıyla masanın kenarında ritim tutmaya başladı. Bir süre sonra Strike’ın ses çıkarmadan kendini gözlemlemesinden rahatsız olmuş olacak ki şöyle sordu: “Ne soracaksan sor. Hem seni kim tuttu?”</p>

  <p>“Lula’nın ağabeyi John.”</p>

  <p>Duffield ritim tutmayı bıraktı. “O para delisi züppe pezevenk mi?”</p>

  <p>“Para delisi mi?”</p>

  <p>“Lula’nın kahrolası parasını neye harcadığına kafayı takmıştı. Onu ilgilendirirmiş gibi… Zenginler kendileri dışındaki herkesin beleşçi olduğunu düşünür, bilmez misin? Lula’nın uyuz ailesi benim servet avcısı olduğuma karar vermişti ve benimle o kadar uğraştılar ki!” Parmağını şakağına götürüp deliyormuş gibi yaptı. “Bir süre sonra Lu’nun kafasına da şüphe tohumları ektiler.”</p>

  <p>Masadaki Zippo’yu alıp yakmayı denedi ve uzunca bir süre uğraştı. Duffield konuşurken Strike belirip kaybolan mavi kıvılcımları seyretti.</p>

  <p>“Herhalde Lula’nın kendisi gibi zengin bir muhasebeciyle daha mutlu olacağını sanıyordu.”</p>

  <p>“Bristow bir avukat.”</p>

  <p>“Neyse ne! Ne fark eder ki. Bütün mesele zenginlerin parayı zenginler arasında tutmak istemesi. Adama babasından dağ gibi bir miras kalmış, kız kardeşinin kendi parasıyla ne yaptığı onu ne ilgilendirir?”</p>

  <p>“Kardeşinin neleri almasına itiraz ediyordu? Özel bir şey var mıydı?”</p>

  <p>“Bana aldığı her şey. Kahrolası annesi de aynıydı. Paralarını onlar için harcadığı sürece ne aldığı önemsizdi. Yeter ki para aile içinde kalsın. L, hepsinin en fazla paralı askerler kadar ahlaklı olduklarını bilirdi ama sözleri yine de onu etkiliyordu. Kafasına garip fikirler sokuyorlardı.”</p>

  <p>Yakamadığı Zippo’yu masaya bırakıp yine dizlerini göğsüne çekti ve kaygılı, turkuaz rengi gözleriyle Strike’a baktı.</p>

  <p>“Söylesene, müşterin hâlâ onu benim öldürdüğümü mü düşünüyor?”</p>

  <p>“Hayır, öyle olduğunu sanmıyorum,” dedi Strike.</p>

  <p>“Öyleyse at gözlüğüyle bakmaktan vazgeçmiş. Çünkü son duyduğumda, intihar olduğuna karar verilmeden önce herkese katilin ben olduğumu söylüyordu. Neyse ki çelik gibi sağlam bir şahidim var. Bu yüzden canı cehenneme! Hepsinin… Hepsinin canları cehenneme!”</p>

  <p>Duffield’ın huzuru iyice kaçmış, sinirleri gerilmişti. Ayağa fırladı, neredeyse hiç dokunmadığı bardağına şarap ekledi ve bir sigara daha yaktı.</p>

  <p>“Lula’nın öldüğü günle ilgili bana neler anlatabilirsin?” diye sordu Strike.</p>

  <p>“Gece demek istedin herhalde.”</p>

  <p>“Gündüz yaşananlar da önemli olabilir. Açıklığa kavuşmasını istediğim detaylar var.”</p>

  <p>“Öyle mi? Sor bakalım.”</p>

  <p>Duffield koltuğuna dönüp yeniden dizlerini göğsüne çekti.</p>

  <p>“Lula öğle saatlerinden altıya kadar sürekli seni aramış ama telefona çıkmamışsın.”</p>

  <p>“Çıkmadım,” dedi Duffield. Çocuklar gibi kotunun dizindeki delikle oynuyordu. “Meşguldüm. Bir bestem üzerinde çalışıyordum. İşin başından kalkmadım. İlhamı kaçırmak istemedim.”</p>

  <p>“Yani seni aradığını bilmiyordun?”</p>

  <p>“Biliyordum. Telefonun ekranında numarası çıktı.” Burnunu ovalayıp ayaklarını sehpaya uzattı ve kollarını kavuşturdu. “Ona ufak bir ders vermek istedim. Biraz meraklansın diye.”</p>

  <p>“Niye bir derse ihtiyacı olduğunu düşündün?”</p>

  <p>“O salak rapçi yüzünden. O adam binasında kalacağı zaman yanıma taşınmasını istemiştim. ‘Budalalık etme bana güvenmiyor musun?’ dedi bana.”</p>

  <p>Lula’nın sesini ve yüz ifadesini taklit edişi son derece abartılı bir kız taklidiydi. “Ona asıl sen budalalık etme, dedim. Endişelenmeme gerek olmadığını göstermek istiyorsa gelip benimle kalmalıydı. Ama kalmadı. Ben de bu oyunu iki kişi de oynayabilir tatlım, diye düşündüm. Bakalım hoşuna gidecek mi? Ellie Carreira’yı bize çağırdım, birlikte bestelerim üzerinde çalıştık. Ardından Ellie’yi alıp Uzi’ye gittim. Lu’nun ağzını açmaya hakkı yoktu. Tıpkı o ve rapçi gangster gibi… Sadece iş, sadece şarkı yazıyoruz, sadece arkadaşız.”</p>

  <p>“Deeby Macc ile Lula’nın tanışmadıklarını sanıyordum.”</p>

  <p>“Tanışmamışlardı ama adam Lu’yla ilgili niyetlerini şarkılarıyla herkese belli etmedi mi? Şarkının sözlerini duymadın mı? Lu o şarkılarla hava atıp duruyordu.”</p>

  <p>Ciara, “<i>Sen onun tırnağı bile olamazsın…</i>” diye şarkıdan alıntı yaptı ancak Dufiield’ın ters ters baktığını görünce sustu.</p>

  <p>“Telesekretere mesaj bırakmış mı?”</p>

  <p>“Evet, bir iki mesaj bırakmıştı. <i>Evan, lütfen beni ara. Acil. Telefonda söylemek istemiyorum</i>. Ne yapmak istediğimi öğrenmeyi kafaya taktığında hep acil bir durum olduğunu söylerdi. Öfkeli olduğumu biliyordu. Ellie’yi aramamdan korkuyordu. Ellie’ye kafayı takmıştı çünkü geçmişte yattığımızı biliyordu.”</p>

  <p>“Bıraktığı mesajda acil olduğunu ama telefonda konuşmak istemediğini mi söylemiş?”</p>

  <p>“Evet ama bu onu aramamı sağlamak için yaptığı bir numaraydı. Ufak oyunlarından biri. Lu bazen çok kıskanç olabiliyordu. Ayrıca insanı manipüle etmekte ustadır.”</p>

  <p>“Aynı gün neden hiç durmadan dayısını da aradığını biliyor musun?”</p>

  <p>“Ne dayısı?”</p>

  <p>“Adı Tony Landry. Avukat.”</p>

  <p>“O mu? Onu hayatta aramazdı, ondan ağabeyinden bile fazla nefret ederdi.”</p>

  <p>“Seni aradığı sıralarda üst üste onu da aramış. Aynı mesajı bırakmış.”</p>

  <p>Duffield pis tırnaklarıyla kirli çenesini kaşıyıp Strike’a baktı.</p>

  <p>“Ne olduğunu bilmiyorum. Belki annesiyle ilgili bir durumdur. Yaşlı Leydi B hastaneye falan kaldırılmıştır.”</p>

  <p>“O sabah seninle ve dayısıyla ilgili veya ikinizi ilgilendirecek bir şey yaşandığına ihtimal vermiyor musun?”</p>

  <p>“Hem beni hem kahrolası dayısını ilgilendirecek hiçbir şey olamaz,” dedi Duffield. “Adamla tanıştım. O sadece şirket hisselerinin değeriyle ilgilenir.”</p>

  <p>“Belki Lula’yla ilgili kişisel bir durumdu…”</p>

  <p>“Öyle olsaydı o pislik herifi aramazdı. Birbirlerini sevmezlerdi.”</p>

  <p>“Niye böyle dedin?”</p>

  <p>“Ben pislik babam hakkında ne hissediyorsam Lu da dayısına karşı benzer şeyler hissederdi. Onlar bizim beş para etmediğimize inanan insanlardı.”</p>

  <p>“Bu konuyu konuştunuz mu?”</p>

  <p>“Konuşmaz mıyız? Dayısı, Lula’nın akli dengesizliklerinin dikkat çekme girişimi olduğuna, kötü yetiştirilmesinden kaynaklandığına inanıyordu. Annesini suçlardı. Lula para kazanmaya başladığında biraz yumuşadı ama Lu eskiden ona nasıl davrandığını hiç unutmadı.”</p>

  <p>“Uzi’de görüştüğünüzde neden seni aradığını söylemedi mi?”</p>

  <p>“Hayır,” dedi Duffield. Bir sigara daha yaktı. “Ellie’yi yanımda görünce çılgına döndü. Bundan hiç hoşlanmamıştı. Zaten keyfi yerinde değildi, haksız mıyım?” İlk kez Ciara’ya hitaben konuşmuştu. Ciara da üzgün üzgün başını salladı.</p>

  <p>“Benimle konuşmak istemedi,” dedi Duffiled. “Gecenin çoğunu seninle konuşarak geçirmedi mi?”</p>

  <p>“Ama bana canını sıkan bir şeyden bahsetmedi,” dedi Ciara. “Öyle şeyler konuşmadık.”</p>

  <p>“Birkaç kişi bana Lula’nın telefonunun dinlendiğinden bahsetti…” diye söze başladı Strike ama Duffield sözünü böldü.</p>

  <p>“Ah evet, haftalardır dinliyorlardı. Ne zaman nerede buluşacağımızı, her şeyi biliyorlardı. Pislikler! Neler döndüğünü keşfettiğimizde telefon numaralarımızı değiştirdik ve bıraktığımız mesajlara dikkat etmeye başladık.”</p>

  <p>“Yani Lula’nın sana söyleyeceği önemli veya üzücü bir haber varsa telefonda konuşması şaşırtıcı değildi.”</p>

  <p>“Evet ama o kadar önemli bir haber olsa kulüpteyken bana söylerdi.”</p>

  <p>“Ama söylemedi.”</p>

  <p>“Söylemedi, dediğim gibi, bütün gece benimle konuşmadı.” Duffield’ın kirli sakallı çenesinin kasları gerilir gibi oldu. “Sürekli telefonuna bakıyordu. Neyi hedeflediğini biliyordum. Beni kıskandırmaya çalışıyordu. Eve dönüp pislik Deeby Macc’le tanışmak için sabırsızlandığını ima ediyordu. Ellie tuvalete gidene kadar bekledi ve sonra kalktı. Kulüpten ayrılacağını söylemek için yanına geldi ve ben de bileziğimi, bağlılık törenimizde ona verdiğim hediyeyi geri vermesini istedim. Çıkarıp herkesin gözü önünde masaya fırlattı. Ben de bileziği alıp havaya kaldırdım ve, ‘İsteyen var mı, teklifleri alalım,’ dedim. O da öfkeyle dışarı çıktı.” Duffield sanki Lula üç ay önce ölmemiş de her şey bir gün önce yaşanmış, hâlâ barışma ihtimalleri varmış gibi konuşuyordu.</p>

  <p>“Onu engellemeyi denemişsin, yanlış mı biliyorum?” diye sordu Strike.</p>

  <p>Duffield’ın gözleri kısıldı. “Engellemek mi?”</p>

  <p>“Görgü tanıklarına göre onu kolundan tutmuşsun.”</p>

  <p>“Öyle mi? Hiç hatırlamıyorum.”</p>

  <p>“Ama o kendini kurtarmış, sen de geride kalmışsın. Burası doğru mu?”</p>

  <p>“On dakika bekledim çünkü ona herkesin gözü önünde peşinden koştuğumu göstermek istemedim. Yeterince zaman geçtiğinde kulüpten çıktım ve şoförümden beni Kentigern Gardens’a götürmesini istedim.”</p>

  <p>“Kafanda kurt maskesiyle mi?” dedi Strike.</p>

  <p>“Evet, o bok çuvallarının beni çekmesini engellemek için.” Başıyla pencereyi işaret etti. “Ne zaman sarhoş veya öfkeli olsam fotoğraflarımı çekip satarlar. Suratımızı örtmemizden nefret ederler. O zaman parazitler gibi bizden beslenemiyorlar. Aralarından biri kurt maskemi çıkarmayı denedi ama sıkı sıkı tutuyordum. Arabaya bindim, birkaçı ben arka pencereden hareket çekerken fotoğrafımı çekti. Kentigern Gardens’ın köşesine ulaştım, her yer paparazzi kaynıyordu. Lula’nın çoktan geldiğini anladım.”</p>

  <p>“Girişin şifresini biliyor musun?”</p>

  <p>“Evet. On dokuz, altmış altı. Ama güvenlikçilere beni içeri bırakmamalarını söylediğini tahmin ettim. Paparazzilerin önünden geçtikten beş dakika sonra kıçıma tekme yiyip dışarı atılmayı göze alamazdım. Arabadan inmeden ona telefon açmayı denedim ancak telefona bakmadı. Herhalde Londra’dan gelen kahrolası Deeby Macc’e merhaba demek için alt kata inmişti. Ben de ağrı kesici almak için birini görmeye gittim.”</p>

  <p>Duffield sigarasını masanın kenarındaki iskambil kâğıdında söndürdükten sonra tütün avına düştü. Sohbeti ilerletmek isteyen Strike da çarkları yağlamak için ona sigaralarından ikram etti.</p>

  <p>“Ah, teşekkürler, teşekkürler. Evet, neyse, şoförden beni gideceğim yere götürmesini istedim ve bu söylediklerimi sonradan polise doğrulayan arkadaşımı ziyarete gittim. Tony olsa <i>bu doğrultuda ifade veren</i> derdi herhalde. Bir süre ortalıkta dolaştım, bunu ispatlayan kamera kayıtları da var. Ardından, bilmem ki… Üçe veya dörde doğru…”</p>

  <p>“Dört buçukta,” dedi Ciara.</p>

  <p>“Evet, dört buçukta Ciara’ya kapağı attım.”</p>

  <p>Duffield sigarasını ciğerleri yettiğince emdi. Sigaranın ucunun parlamasını izledi ve sonra dumanı üflerken keyifle konuşmasına devam etti. “Bu sayede paçayı kurtarmışım, yanlış mı?”</p>

  <p>Ancak Strike bu memnuniyeti, hoşa gidecek bir tavır olarak görmemişti.</p>

  <p>“Lula’nın öldüğünü ne zaman öğrendin?”</p>

  <p>Duffield yeniden bacaklarını göğsüne çekti.</p>

  <p>“Ciara beni uyandırıp haber verdi. Bir türlü… o kadar berbat bir durumdu ki… gerçek bir kâbustu.”</p>

  <p>Kollarını başının üstünde birleştirip tavana baktı.</p>

  <p>“Kulaklarıma inanamıyordum. Kesinlikle inanamıyordum. Akıl alacak şey değildi.”</p>

  <p>Strike bu kadar aldırışsızca bahsettiği ve kendi kelimelerine bakılırsa kışkırttığı, dalaştığı, âşık olduğu kızın öldüğü gerçeğinin, en nihayetinde o an Duffield’ın kafasına dank ettiğini sandı. Sanki ancak şimdi onu tamamen kaybettiğini anlıyordu. Genç kadın karla kaplı asfalta düşmüş, yere çarpıp ölmüştü ve ilişkilerinin artık onarılabilir bir yanı kalmamıştı. Bir an, bembeyaz tavana bakarken Duffield’ın yüzünde çirkin bir sırıtış belirdi. Sevinçten değil, acıdan doğan bir ifadeydi bu ve gözyaşlarını bastırabilmesinin tek yoluydu. Kollarını yavaşça önde birleştirip kafasını ellerinin arasına aldı.</p>

  <p>Ciara şarap kadehini sert bir çınlamayla masaya bırakıp elini adamın kemikli dizine uzatırken, “Ah tatlım!” dedi.</p>

  <p>“Duyduğum anda dağıldım,” dedi Duffield, kafasını kaldırmadan. “Canıma okudu. Onunla evlenecektim. Ona âşıktım. Lanet olsun, bundan bahsetmek istemiyorum!”</p>

  <p>Ayağa fırlayıp burnunu çekerek ve sümüklerini koluna silerek odadan çıktı.</p>

  <p>Ciara, Strike’a, “Sana dememiş miydim?” diye fısıldadı. “Berbat durumda.”</p>

  <p>“Bilmem ki… bana sorarsan kendine çekidüzen vermiş. Bir aydır eroin kullanmıyormuş.”</p>

  <p>“Evet, duydum. Yeniden dağılmasını istemem.”</p>

  <p>“Polis onunla bundan çok daha sert konuşmuştur. İnan bana kibar davranıyorum.”</p>

  <p>“Ancak suratındaki ifade hiç kibar değil. Gerçekten çok ciddisin, sanki Evan’ın söylediklerinin tek kelimesine inanmıyorsun.”</p>

  <p>“Sence geri gelecek mi?”</p>

  <p>“Elbette gelecek. Lütfen biraz daha kibar ol.”</p>

  <p>Duffield içeri girerken Ciara çabucak eski yerine döndü. Duffield’ın suratındaki ifade ciddiydi, serseri havalarından eser kalmamıştı. Her zamanki koltuğuna geçip gözlerini Strike’a dikti.</p>

  <p>“Sigaram bitmiş. Seninkilerden bir tane daha alabilir miyim?”</p>

  <p>Pakette üç sigara kaldığı için biraz gönülsüzce de olsa Strike istediği sigarayı çıkarıp genç adam için yaktı.</p>

  <p>“Sohbete devam edebilecek misin?”</p>

  <p>“Lula hakkında mı? İstediğin kadar konuşalım ama daha ne anlatabilirim bilmiyorum.”</p>

  <p>“Niye ayrıldınız? İlk seferini soruyorum. Uzi’deyken seni niye bıraktığını anladım.”</p>

  <p>Göz ucuyla Ciara’nın azarlarcasına baktığını gördü. Anlaşılan bu soruyu “daha kibar” bulmamıştı.</p>

  <p>“Bunun ölümüyle ne ilgisi var?”</p>

  <p>“Her şey birbiriyle bağlantılıdır,” dedi Strike. “Lula’nın hayatında neler olup bittiğini çözersek belki kendini niçin öldürmüş olabileceğini anlarız.”</p>

  <p>“Bir katil aradığını sanıyordum.”</p>

  <p>“Gerçeği arıyorum. Evet, ilk seferinde niye ayrıldınız?”</p>

  <p>“Bunun ne önemi var!” diye patladı Duffield. Öfkesi Strike’ın tahmin ettiği gibi şiddetli ve kısa ömürlüydü. “Balkondan atlamasını benim suçummuş gibi mi göstermeye çalışacaksın? İlk ayrılışımızla bunların nasıl bir ilgisi olabilir, seni kaz kafalı? Ölümünden iki ay önceydi, ben de kendime dedektif deyip bir sürü boktan soru sorabilirim. Eminim göt kafalı zengin bir müşteri bulduğunda sana iyi para ödüyorlardır.”</p>

  <p>“Evan, yapma,” dedi üzülen Ciara. “Yardım etmek istediğini söyledin…”</p>

  <p>“Evet, istiyorum. Ama sence bu adil mi?”</p>

  <p>“Cevap vermek istemiyorsan önemli değil,” dedi Strike. “Hiçbir şeye mecbur değilsin.”</p>

  <p>“Saklayacak bir şeyim yok ama bunlar özel konular. Uyuşturucu yüzünden ayrıldık!” diye bağırdı. “Ailesi ve arkadaşları onu benim aleyhime kışkırttıkları için ve basın yüzünden herkese güvenini kaybettiği için ayrıldık, tamam mı? Baskı yüzünden.”</p>

  <p>Duffield titreyen ellerini kulaklarına götürüp iki taraftan kulaklarına bastırdı. Kafası mengeneye sıkıştırıyormuş gibi davranıyordu. “Baskı, lanet olası baskı! İşte ayrılma nedenimiz bu, anlıyor musun ha? Anlıyor musun?”</p>

  <p>“O dönemde sık sık uyuşturucu alıyordun değil mi?”</p>

  <p>“Evet.”</p>

  <p>“Sanırım bu Lula’nın hoşuna gitmiyordu.”</p>

  <p>“Etrafındaki insanlar ona bu durumdan hoşlanmadığını söyleyip duruyorlardı, beynini yıkıyorlardı.”</p>

  <p>“Örneğin kim?”</p>

  <p>“Örneğin ailesi, örneğin karı kılıklı Guy Somé! O küçük ibne!”</p>

  <p>“Basın yüzünden kimseye güvenmediğini söylerken ne demek istedin?”</p>

  <p>“Lanet olsun, yeterince açık değil mi? Senin ihtiyardan bu işlerin nasıl olduğunu bilmiyor musun?”</p>

  <p>“Babamla ilgili bir halt bilmem,” dedi Strike buz gibi bir sesle.</p>

  <p>“Eh, Lula’nın telefonunu dinliyorlardı. Bir süre sonra kendini bir garip hissedersin, hiç hayal gücün yok mu? Lula paranoyaklaşıp herkesin onunla ilgili bilgileri sattığı takıntısına kapıldı. Telefonda neler söylediğini hatırlamaya çalışıyor, hatırlayamadıklarını da gazetelere kimin sattığını bulmayı deniyordu. Anlayacağın beynine sıçmışlardı.”</p>

  <p>“Seni hikâyelerini satmakla mı suçladı?”</p>

  <p>Duffield, “Hayır,” diye cevabı yapıştırdı ve sonra aynı hızla kendiyle çelişti. “Evet, bazen… Buraya geldiğini nereden biliyorlarmış, ona şunu şunu dediğimi nereden bihyorlarmış… Bunların hepsi şan şöhretle gelen şeyler, alışmalısın dedim ama sefasını sürüp cefasından kaçabileceğini sanıyordu.”</p>

  <p>“Hiçbir zaman basına bilgi sızdırmadın mı?”</p>

  <p>Strike bu soru üzerine Ciara’nın soluklarının hızlandığını fark etti.</p>

  <p>Gözünü dahi kırpmadan Strike’ın bakışlarına karşılık veren Duffield, “Hayır, sızdırmadım,” dedi. “Hayır. Tamam mı?”</p>

  <p>“Ne kadar ayrı kaldınız?”</p>

  <p>“Bir veya iki ay.”</p>

  <p>“Ancak sonra yeniden birleştiniz değil mi? Ne zamandı, ölümünden bir hafta önce mi?”</p>

  <p>“Evet. Mo Innes partisinde.”</p>

  <p>“Ve kırk sekiz saat sonra Cotswolds’da, Carbury’nin evinde bir bağlılık törenini gerçekleştirdiniz?”</p>

  <p>“Evet.”</p>

  <p>“Törenden kimlerin haberi vardı?”</p>

  <p>“Anlık bir karardı. Bilezikleri aldım ve yaptık. O kadar güzeldi ki dostum…”</p>

  <p>“Gerçekten çok güzeldi,” diye tekrarladı Ciara hüzünle.</p>

  <p>“Ama basın neler olduğunu çok çabuk öğrenmiş. Oralardakilerden biri haber uçurmuş olmalı.”</p>

  <p>“Evet, herhalde.”</p>

  <p>“Ne de olsa o sırada telefonlarınız dinlenmiyordu, haksız mıyım? Numaralarınızı değiştirmiştiniz.”</p>

  <p>“Telefonların dinlenip dinlenmediğini bilemem. Onu dinleyen pisliklere soracaksın.”</p>

  <p>“Babasının izini sürmeye çalıştığından bahsetti mi?”</p>

  <p>“Adam çoktan ölmüştü… Ha, öz babasını mı diyorsun? Evet, onu arıyordu ama çıkmazdaydı. Annesinin kim olduğunu bilmiyordu.”</p>

  <p>“Onu bulmaya yaklaştığıyla ilgili bir şey söyledi mi?”</p>

  <p>“Denediğini biliyorum ama bir sonuca varamadı. Sonra tutup Afrika Araştırmaları kursuna yazılmaya karar verdi. Yeni babası canı çıkası Afrika kıtası! Bütün bunların arkasında her zamanki gibi Somé denen uyuz herif vardı, onun bok yemesiydi!”</p>

  <p>“Ne açıdan?”</p>

  <p>“Kızı benden uzaklaştıran her şey ona kalırsa iyiydi. Böylece birbirleriyle yakınlaşacaklardı. Lula’yı fena sahiplenirdi. Bence ona âşıktı.” Ciara’nın itiraz etmeye hazırlandığını gördüğünde de, “İbne olduğunu biliyorum,” diye ekledi.</p>

  <p>“Ancak bir kıza deli olan ilk ibne o değil. Önüne gelen erkeği becerir ama Lula’yı gözünün önünden ayırmak istemezdi. Lula onunla görüşmeyi reddettiğinde sinir krizi geçirirdi ve Lula’nın başkaları için çalışmasından da hoşlanmazdı. Cüretkârlığımdan nefret ediyordu. Eee, ne ekersen onu biçersin seni küçük pislik! Ayrıca Lu’yu, Deeby Macc’e ayarlamaya çalışıyordu. Birbirleriyle yatmaları ihtimali onu heyecanlandırıyordu. Böylece benden de kurtulacaktı. Lula sayesinde rap yıldızıyla tanışmayı, adamın Somé tasarımı kıyafetler içinde fotoğraflanmasını istiyordu. Ne kurnazdır o Somé! Lula’yı markasını sağlamlaştırmak için kullanırdı. Onu ucuza, hatta bedavaya çalıştırmayı denerdi ve Lula maalesef buna izin verecek kadar salaktı.”</p>

  <p>Strike masadaki siyah deri eldivenleri işaret ederek, “Şunları Somé mi verdi?” diye sordu. Bilek kısmındaki altın GS amblemini tanımıştı.</p>

  <p>“Neyi?”</p>

  <p>Duffield öne eğilip işaret parmağını kanca gibi kullanarak eldiveni masadan aldı ve havada sallayıp şöyle bir inceledi.</p>

  <p>“Ah, tabii, çok haklısın. Doğrudan çöpe,” diyerek eldiveni uzak bir köşeye fırlattı. Duvarın kenarında duran gitara çarpan eldiven tellerden anlamsız bir gürültü yükselmesine neden oldu. Duffield derginin kapağındaki siyah beyaz fotoğrafı işaret ederek, “Yaptığımız çekimden kalma,” dedi. “Somé’ye kalsa günahını bile bana vermezdi. Bir sigaran daha var mı?”</p>

  <p>“Hepsi bitti,” diye yalan söyledi Strike. “Beni neden evine davet ettiğini söyleyecek misin Evan?”</p>

  <p>Uzun bir sessizlik oldu. Duffield, Strike’ın sigarası olmadığına inanmamıştı ve ona öfkeli bakışlar atıyordu. Ciara da onu süzüyordu, dudakları aralanmıştı. Yorgun hali bile çok çekiciydi.</p>

  <p>“Sana anlatmak istediğim bir şey olduğu fikrine nereden kapıldın?” diye karşılık verdi Duffiled.</p>

  <p>“Beni evine arkadaşlığımdan zevk aldığın için çağırdığını sanmıyorum.”</p>

  <p>Duffield iğneleyici bir ses tonuyla, “Bilmem,” dedi. “Belki senin ihtiyar gibi bizi eğlendireceğini ummuşumdur.”</p>

  <p>“Evan!” dedi Ciara öfkeyle.</p>

  <p>“Tamam, eğer bana söyleyeceğin bir şey kalmadıysa…” Strike oturduğu yerden kalktı. Derken onu şaşırtan ve Duffield’ı açıkça rahatsız eden bir olay gerçekleşti. Ciara da boş şarap kadehini masaya koyup ayağa kalkmaya hazırlandı.</p>

  <p>“Tamam tamam, bir şey var,” deyiverdi Duffield.</p>

  <p>Strike geri döndü. Ciara, sigaralarından birini, yarım yamalak teşekkür eden Duffield’a fırlattı ve sonra yerine geçip gözlerini Strike’a dikti.</p>

  <p>Strike çakmağıyla oynayan Duffield’a, “Devam et,” dedi.</p>

  <p>“Peki, bir önemi var mı yok mu bilmiyorum. Ama bu bilgiyi nereden aldığını kimseye söylememelisin.”</p>

  <p>“Bunun garantisini veremem,” dedi Strike.</p>

  <p>Duffield suratını buruşturdu, dizleri yeniden aşağı yukarı oynamaya başladı ve bakışlarını yere çevirip sigarasından derin derin nefesler çekti. Strike başını o yöne çevirmese de göz ucuyla Ciara’nın konuşmaya hazırlandığını gördüğünde elini kaldırıp onu susturdu.</p>

  <p>“Pekâlâ…” dedi Duffield. “İki gün önce Freddie Bestigui’yle öğle yemeğindeydim. Bara giderken BlackBerry’sini masada bıraktı.” Duffield oflayıp pufladı. “İşten atılmak istemiyorum,” dedi Strike’a bakarak. “O kahrolası role ihtiyacım var.”</p>

  <p>“Devam et,” dedi Strike.</p>

  <p>“Bir e-posta geldi. Lula’nın adını görünce okudum.”</p>

  <p>“Tamam.”</p>

  <p>“E-posta karısındandı. <i>Avukatlar aracılığıyla konuşmamız gerektiğini biliyorum ama bir buçuk milyon sterlinden fazlasını gözden çıkarmazsan herkese Lula Landry öldüğünde tam olarak nerede olduğumu ve oraya nasıl gittiğimi anlatırım. Senin yüzünden pisliğe bulanmaktan bıktım. Boş bir tehdit değil bu. Polise bunları çoktan anlatmam gerekirdi</i>, gibisinden bir şeyler yazıyordu,” dedi Duffield.</p>

  <p>Pencerenin diğer tarafındaki paparazziler kafaya kafaya vermiş gülüyordu.</p>

  <p>“Gerçekten işime yarayacak bir bilgi,” dedi Strike, Duffield’a. “Teşekkürler.”</p>

  <p>“Bestigui’nin bunu benim söylediğimi bilmesini istemiyorum.”</p>

  <p>“Adını karıştırmamın gerekeceğini sanmıyorum,” dedi tekrar ayağa kalkan Strike. “Su için teşekkürler.”</p>

  <p>Ciara telefonunu kulağına götürüp “Bekle tatlım, ben de geliyorum,” dedi. “Kieran? Şimdi Cormoran’la çıkıyoruz.” Delikanlıya döndü. “Sonra görüşürüz Evan, tatlım.”</p>

  <p>Eğilip genç adamı yanaklarından öptü. Koltuğundan kalkmaya yeltenen Duffield ise şaşırmış görünüyordu. “İstersen burada kalabilir…”</p>

  <p>“Hayır tatlım, yarın öğleden sonra çekimim var, güzellik uykusuna yatmalıyım.”</p>

  <p>Dışarı çıktıklarında Strike’ı kör eden flaşlar patladı ama paparazzilerin kafası karışmış gibiydi. Ciara’nın merdivenden inmesine yardım edip peşinden arabaya bindiğinde gazetecilerden biri Strike’a seslendi. “Sen de kimsin?”</p>

  <p>Strike sırıtarak kapıyı bir çarpışta kapattı. Kolovas-Jones şoför koltuğuna dönmüştü. Evin önünden uzaklaştıkları sırada peşlerine takılan olmadı.</p>

  <p>Sessizce yola devam ettikleri birkaç bloğun ardından Kolovas-Jones dikiz aynasına bakıp Ciara’ya, “Eve mi?” diye sordu.</p>

  <p>“Evet, eve. Kieran, radyoyu açar mısın? Canım müzik dinlemek istiyor. Daha yüksek sesle hayatım. Ahh, bu şarkıya bayılıyorum.” Lady Gaga’nın <i>Telephone</i> şarkısı yüksek sesle çalmaya başlamıştı.</p>

  <p>Sokak lambalarının turuncu ışığı olağanüstü güzellikteki yüzünü aydınlatırken Ciara, Strike’a döndü. Nefesi alkol, teni de tatlı baharatlı parfüm kokuyordu.</p>

  <p>“Bana sormak istediğin başka bir şey var mı?”</p>

  <p>“Aslında var,” dedi Strike. “Bir el çantasına neden sökülebilir gözler takılır?”</p>

  <p>Ciara birkaç saniye dedektife baktıktan sonra keyifle kıkırdayarak omzuyla dedektifin omzunu dürttü. Büyük bir zarafet içinde vücudunu dedektifinkine yaslayıp başını omzunda dinlendirirken, “Çok komiksin,” dedi.</p>

  <p>“İyi ama o cepler niye eklenir?”</p>

  <p>“Çantayı kişiselleştirmek için. Onları özel yaptırabilirsin, yenilerini alıp eskileriyle değiştirebilirsin. Ayrıca bu çantadaki gibi fular kullanılmışsa boynuna asman da mümkündür. Hoş desenli ipek aksesuarlar çok yönlüdür. Boynuna astığında kenarlarındaki fermuarlar kumaşa asi bir hava verir.”</p>

  <p>Ciara bacağını dedektifin bacağının üstüne atıp kıkırdarken Strike, “Çok ilginç,” dedi.</p>

  <p><i>Ne kadar ararsan ara evde kimse yok</i>, diyordu Lady Gaga şarkısında.</p>

  <p>Müzik, sohbetlerinin duyulmasını engellemiş olabilirdi ama Kolovas-Jones’un gözleri trafiğin gerektirmediği sıklıkta dikiz aynasına kayıyordu. Birkaç dakika sonra Ciara, “Guy haklı, iri yarı erkekleri severim,” dedi. “Sen de çok kabasın. Odun gibisin. Bence çok seksi.”</p>

  <p>Bir süre sonra şöyle fısıldadı. “Nerede oturuyorsun?” İpeksi, yumuşacık yanağını kediler gibi Strike’ın yanağına sürtüyordu.</p>

  <p>“Şu sıralar ofisimde yer yatağında yatıyorum.”</p>

  <p>Ciara yeniden kıkırdadı. Çakırkeyif olduğu aşikârdı.</p>

  <p>“Ciddi misin?”</p>

  <p>“Evet.”</p>

  <p>“O zaman bana gideriz, olur mu?”</p>

  <p>Kızın dili buz gibiydi ve tatlıydı. Ağzı da alkol tadındaydı.</p>

  <p>Strike, Ciara’nın dudaklarından kurtulduğunda, “Babamla yattın mı?” demeyi başardı.</p>

  <p>“Hayır… Tanrım hayır…” Yeniden kıkırdadı. “Saçını boyuyor… Yakından bakıldığında neredeyse mor… Ona pörsümüş herif derdim…”</p>

  <p>Ve derken on dakika sonra kafasındaki bir ses, bu maceranın küçük düşmekle sonuçlanabileceği konusunda onu ikaz etti ve Strike şunu mırıldanma ihtiyacı duydu: “Tek bacağım var.”</p>

  <p>“Saçmalama.”</p>

  <p>“Saçmalamıyorum, bacağım Afganistan’da parçalandı…”</p>

  <p>“Zavallı bebeğim…” diye fısıldadı Ciara. “Okşayayım da geçsin.”</p>

  <p>“Evet, şey, tabii artık benim bacağım değil o… Ama okşamanın bir sakıncası yok.”</p>
</body>
</html>