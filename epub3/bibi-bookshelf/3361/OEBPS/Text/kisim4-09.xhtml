<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>9</h2>

  <p class="gi">Bir önceki gün Robin hafiyelik yapmaya çıkacağını bildiğinden “sağlam pabuç” olduğunu ispatlamak için en sağlam pabucu olduğuna inandığı alçak topuklu ayakkabılarını giymiş, bugünse dünkü başarısından sonra şans getirdiğine inandığı ayakkabılar onun nezdinde Külkedisi’nin kristal pabuçlarına döndüğünden yine aynı ayakkabılarda karar kılmıştı. Keşfettiklerini Strike’a anlatmak için sabırsızlanıyordu. Güneşin yeni yeni aydınlattığı Denmark Sokağı’ndaki yıkıntıları neredeyse koşarak aşmıştı. Strike’ın iki gece önceki sarhoşluğu yüzünden aralarında gerginlik olsa bile yaptığı baş döndürücü keşifleri anlattığında ikisinin de heyecanlanacağına ve geçmişin unutulup gideceğine emindi. Fakat ikinci kata ulaştığında heyecanı kursağında kaldı. Cam kapı kilitli, ofis ise karanlık ve sessizdi.</p>

  <p>İçeri girip günün nasıl geçtiğiyle ilgili delilleri inceledi. Strike’ın ofisinin kapısı açıktı. Strike’ın yer yatağı katlanıp kenara kaldırılmıştı. Çöpte önceki akşamdan kalma yemek artıkları yoktu. Bilgisayarın ekranı kapalı, su ısıtıcısı da buz gibiydi. Robin, Strike’ın geceyi evde (artık ofis için böyle düşünmeye alışmıştı) geçirmediği sonucuna vardı.</p>

  <p>Mantosunu astı, ardından çantasından küçük not defterini çıkarıp bilgisayarı açtı ve birkaç dakikalık umutlu ama verimsiz bekleyişin ardından önceki gün yaptığı keşiflerin detaylarını bilgisayara aktardı. Strike’a bunları şahsen anlatacak olmanın verdiği heyecanla neredeyse gözüne uyku girmemişti. Şimdi bilgileri bilgisayara geçirmek tatsız bir sürprizdi. Gerçekten, Strike nerede kalmıştı?</p>

  <p>Parmakları klavyede dolaşırken aklına pek hoşuna gitmeyen bir ihtimal geldi. Eski sevgilisinin nişanlandığı haberiyle yıkılan Strike gidip kadına öteki herifle evlenmemesi için yalvarmış olabilir miydi? Bütün Charing Cross Yolu boyunca Charlotte’ın Jago Ross’u sevmediğini haykırmamış mıydı? Belki de her şeye rağmen söylediği doğruydu. Belki Charlotte kendini Strike’ın kollarına atmıştı ve barışıp Charlotte’ın dört hafta önce Strike’ı dışarı attığı evde veya dairede birbirlerinin kollarında uyukluyorlardı. Robin, Lucy’nin üstü kapalı sorularını ve Charlotte hakkındaki imalarını hatırlayınca bu birleşmenin kendi iş hayatı açısından pek de iyi olmayabileceğine karar verdi. Sonra öfkeyle ne önemi var ki diye düşündü ve ondan hiç beklenmeyecek imla hataları yaparak bulduklarını bilgisayara geçirmeye başladı. <i>Bir haftaya işten ayrılacaksın</i>. Nedense bunu düşünmek asabını daha da bozmuştu.</p>

  <p>Diğer bir alternatif, Strike’ın Charlotte’a gitmesi ve kadının onu geri çevirmesiydi. Bu durumda, Strike’ın şimdi nerede olabileceği, kişisel açıdan Robin’i etkilememekle beraber ona daha fazla endişe veriyordu. Acaba gözünü karartıp dışarı çıkmış ve deliler gibi kafayı çekmiş olabilir miydi? Robin’in hızlı parmakları yavaşladı ve sonra cümlenin ortasında donup kaldı. Bilgisayar koltuğunu geldiğinden beri hiç çalmayan ofis telefonuna bakacak şekilde döndürdü.</p>

  <p>Cormoran Strike’ın neden olması gereken yerde olmadığını bilen tek kişi Cormoran Strike’tı. Belki de onu cep telefonundan aramalıydı. Peki, ya telefonu açmazsa? Polise haber vermeden önce kaç saat beklemeliydi? Matthew’u arayıp akıl danışmayı düşündüyse de bu seçeneği bir kalemde sildi.</p>

  <p>Robin’in sarhoş Strike’ı Tottenham’dan ofise getirdiği ve eve geç saatlerde döndüğü gece Matthew’la fena bir kavgaya tutuşmuşlardı. Matthew ona fazlasıyla naif, kolayca etki altında kalan ve felaket hikâyelerine meraklı bir kadın olduğunu, Strike’ın amacına ulaşmak için duygusal şantajlara başvurarak sekreterini ucuza getirmeye çalıştığını söylemişti. Ona kalırsa Charlotte diye biri yoktu ve hepsi Robin’e duygu sömürüsü yapıp hizmetlerini ucuza kapatmak için düzenlenmiş detaylı bir plandı. O zaman Robin’in öfkesi zincirlerinden boşalmıştı. Matthew’a, “Bana şantaj yapan biri varsa o da sürekli sana destek olmak için eve ne kadar para getirmem gerektiğini hatırlatan sensin,” demişti. Nişanlısı evin masraflarına yeterince destek olmadığını ima edip duruyordu. Robin’in Strike için çalışırken mutlu olduğunu göremiyordu. Nefret edeceği bir insan kaynakları işinde çalışmaktansa şimdiki işinde kalmaktan mutlu olacağı o muhasebeci kafasından bir türlü geçmemişti. Matthew da önce ürkmüş ve sonra (Strike’ın davranışlarını eleştirme hakkını saklı tutarak) özür dileyen bir tavra bürünmüştü ama normalde uzlaşmacı ve sevgi dolu biri olan Robin, öfkesi geçmediğinden mesafeli davranmaya devam etmişti. Sonunda barışmışlardı ama bu uzlaşma Robin’in ertesi sabah düşmanca tavırlar sergilemesini engellememişti.</p>

  <p>Şimdi sessizce ofiste öylece oturmuş telefona bakarken Matthew’a olan öfkesi Strike’a kayıyordu. Neredeydi? Ne yapıyordu? Neden Matthew’un iddia ettiği gibi sorumsuzca davranıyordu? Robin ofisteydi ve kaleyi düşmanlara karşı koruyordu. Oysa dedektif muhtemelen eski sevgilisini kovalayarak kıymetli saatler kaybetmişti. Bir de işyerlerinin zor durumda…</p>

  <p><i>İşyerlerinin değil, adamın işyerinin…</i></p>

  <p>O sırada merdivende ayak sesleri duyuldu ve Robin, Strike’ın aksak yürüyüşünü tanıdı. Ayak sesleri ikinci kata ulaşana kadar öfkeyle kapıya baktı. Sonra kendinden emin bir şekilde ekrana dönüp kalbinin deliler gibi çarptığını saklamak için kendini tuşlara basmaya verdi.</p>

  <p>“Günaydın.”</p>

  <p>“Merhaba.”</p>

  <p>Robin yazmayı kesmeden Strike’a kaçamak bakışlar attı. Yorgun görünüyordu, tıraş olmamıştı ama giyimi her zamankinden düzgündü. Bu manzara dedektifin gidip Charlotte’la barışmayı denediği yolundaki inancını güçlendirdi. Keyfinin yerinde oluşuna bakılırsa bunu başarmıştı. Sonraki iki cümlesi yazım hatalarıyla doluydu.</p>

  <p>Robin’in buz gibi tavrını dişlerini sıkarak belli ettiğini fark eden Strike, “Nasıl gidiyor?” diye sordu.</p>

  <p>“İyi.”</p>

  <p>Raporun bütün imla hatalarını düzelttikten sonra Strike’ın önüne koymayı ve sonra buz gibi bir sükûnetle işten ayrılmasıyla ilgili düzenlemeleri gündeme getirmeyi planlıyordu. Bu hafta yeni bir geçici eleman tutmasını önerebilirdi. Böylece Robin yerine geçecek kişiye ofisten ayrılmadan önce her gün neler yapması gerektiğini öğretirdi.</p>

  <p>Sadece birkaç saat önce kötü giden şansı birden değişen ve harika saatler geçiren Strike o gün aylardır ilk kez gerçekten keyifliydi ve sekreteriyle karşılaşmayı iple çekmişti. Gece neler yaptığını anlatmaya (en azından darbe almış egosunu onaran son bölümden bahsetmeye) niyeti yoktu. Böyle konularda ağzını sıkı tutmasıyla tanınırdı. Ayrıca kafayı bulduğu gece paramparça olan patron ve çalışan ilişkisini de belli ölçülerde onarmak niyetindeydi. Buna rağmen iki gece önce yaşananlar için özür dilemeyi planlamış ve minnettarlığını dile getirmeyi düşünmüştü. Ayrıca dünkü görüşmelerinden çıkardığı ilginç sonuçları onunla paylaşmak istiyordu.</p>

  <p>“Bir fincan çay ister misin?”</p>

  <p>“Hayır, teşekkürler.”</p>

  <p>Strike saatine baktı. “Yalnızca on bir dakika geciktim!”</p>

  <p>Robin, “Ne zaman geleceğiniz size kalmış,” diyerek alenen düşmanca olan tavırlarını toparlamayı denedi. “Yani buraya ne zaman geldiğin ve ne yaptığın seni ilgilendirir.”</p>

  <p>Strike’ın kırk sekiz saat önceki sarhoşluğu yüzünden özür dileyeceğini varsayıp verebileceği birkaç şahane ve yatıştırıcı yanıt belirlemişti. Ama şimdi onun tavırlarını affedilmeyi hak etmeyecek kadar pişmanlık yoksunu ve umursamaz buluyordu.</p>

  <p>Isıtıcıya su koyup fincanları hazırlamakla meşgul olan Strike birkaç dakika sonra dumanları tüten bir çay fincanını Robin’in yanı başına bıraktı.</p>

  <p>“İstemediğimi söylemiştim…”</p>

  <p>“Söyleyeceklerimi dinlemek için bir saniyeliğine önündeki önemli işten ayrılabilir misin?”</p>

  <p>İki parmak hareketiyle raporu kaydeden Robin, Strike’a döndü ve kollarını göğsünde kavuşturup dik dik dedektife baktı. Strike derme çatma kanepeye oturdu.</p>

  <p>“Dünden önceki gece için özür dilemek istiyorum.”</p>

  <p>“Gerek yok,” dedi Robin alçak ve gergin bir sesle.</p>

  <p>“Hayır, var. Neler yaptığımı pek hatırlamıyorum. Umarım o kadar da sinir bozucu değildim. Muhtemelen neler olduğunu anlamışsındır. Eski nişanlım, eski sevgilisiyle nişanlandı. Ayrılışımızın üzerinden üç hafta bile geçmeden parmağına yeni bir yüzük taktı. Lafın gelişi böyle söylüyorum çünkü ona yüzük almamıştım, param yoktu.”</p>

  <p>Robin, Strike’ın ses tonundan ikisinin barışmadığını anladı. Öyleyse dedektif geceyi nerede geçirmişti? Kollarını kavuşturmayı bırakıp ne yaptığını çok düşünmeden çayına uzandı.</p>

  <p>“O gün gelip beni bulmak zorunda değildin ama muhtemelen senin sayende lağıma düşmekten veya birilerinden yumruk yemekten kurtuldum. Bu yüzden teşekkürler.”</p>

  <p>“Hiç önemli değil,” dedi Robin.</p>

  <p>“Ayrıca Alka-Seltzer için de teşekkürler.”</p>

  <p>“İşe yaradı mı?” diye sordu Robin.</p>

  <p>Strike yumruğuyla nazikçe kanepeye vurarak, “Az kalsın buna kusuyordum,” dedi. “Ama ilacın çok yardımı dokundu.”</p>

  <p>Robin güldü. Strike o zaman ilk kez kendisi uyurken kızın kapının altından attığı notu ve burada olmayacağı için uydurduğu başarılı bahaneyi hatırladı.</p>

  <p>“Dün neler öğrendiğini duymak için sabırsızlanıyorum,” diye yalan söyledi Strike. “Beni merakta bırakma.”</p>

  <p>Robin’in yüzünde güller açtı. “Ben de bunun için bir rapor yazıyordum…”</p>

  <p>“Anlatsan daha iyi, raporu sonra halledersin,” dedi Strike. Böylece kızın anlatacakları gereksiz bilgilerse onları zihninden silmesinden daha kolay olacaktı.</p>

  <p>Hem heyecanlanan hem de biraz gerilen Robin, “Pekâlâ,” dedi. “Notta da yazdığım gibi profesör Agyeman’ı ve Oxford’daki Malmaison Oteli’ni araştırmak istediğini okumuştum.”</p>

  <p>Strike bu hatırlatma için minnettardı çünkü akşamdan kalma haldeyken okuduğu notta neler yazdığını bir türlü hatırlayamamıştı.</p>

  <p>“Öncelikle Russell Meydanı’ndaki SOAS’a gittim,” dedi konuşması hızlanan Robin. “Sanırım Afrika Araştırmaları derken kastettiğin orasıydı, değil mi?” diye ekledi. “Haritayı kontrol ettim. British Museum’a yürüme mesafesinde. Karalamaların anlamı bu muydu?”</p>

  <p>Strike başını salladı.</p>

  <p>“İçeri girip Afrika siyaseti üzerine tez yazıyormuş numarası yaptım. Profesör Agyeman hakkında bilgi istedim. Sonunda beni bir asistanla tanıştırdılar ve o da hemen her konuda bana yardımcı oldu. Gerçekten Profesör Agyeman için çalışıyormuş. Bana yazdığı kitaplarla ve özgeçmişiyle ilgili bir sürü bilgi verdi. Agyeman öğrenciyken de SOAS’ta eğitim almış.”</p>

  <p>“Öyle mi?”</p>

  <p>“Evet,” dedi Robin. “Adamın bir fotoğrafını bile buldum.”</p>

  <p>Not defterinin içinden fotoğrafın fotokopisini çıkarıp Strike’a uzattı. Fotoğraftaki adam çıkık elmacık kemikli, saçlarına ak düşmüş, altın çerçeveli gözlük takan kepçe kulaklı bir zenciydi. Uzun uzun fotoğrafı inceleyen Strike’ın dudaklarından tek bir laf döküldü: “Aman Tanrım!”</p>

  <p>Robin açıklama yapmasını bekledi.</p>

  <p>“Aman Tanrım!” dedi Strike yeniden. “Ne zaman ölmüş?”</p>

  <p>“Beş yıl önce. Sekreter ölümünden bahsederken çok üzüldü. Tanıdığı en zeki, en kibar, en şefkatli insanlardanmış. İnançlı bir Hıristiyanmış.”</p>

  <p>“Ailesi var mıymış?”</p>

  <p>“Geride dul bir eş ve oğul bırakmış.”</p>

  <p>“Bir oğul…” diye tekrarladı Strike.</p>

  <p>“Evet,” dedi Robin. “Oğlan ordudaymış.”</p>

  <p>“Orduda,” dedi Strike. “Dur tahmin edeyim…”</p>

  <p>“Afganistan’da.”</p>

  <p>Strike ayağa kalktı ve elinde Profesör Josiah Agyeman’ın fotoğrafıyla bir aşağı bir yukarı yürümeye başladı.</p>

  <p>“Hangi birlikte olduğunu öğrendin mi? Gerçi bir önemi yok, kolaylıkla öğrenebilirim.”</p>

  <p>“Sordum,” dedi notlarına bakan Robin. “Ama söyleneni anlamadım. İstihkâm gibi bir şey…”</p>

  <p>“Kraliyet İstihkâm Bölüğü mü?” diye sordu Strike. “Bu bilgiyi kontrol ederim.”</p>

  <p>Robin’in masasının yanında durup tekrar Profesör Josiah Agyeman’ın yüzüne baktı.</p>

  <p>Robin, “Gana kökenliymiş. Ama ölene kadar Clerkenwell’de yaşamış,” dedi.</p>

  <p>Strike fotoğrafı kıza geri verdi.</p>

  <p>“Fotoğrafı sakın kaybetme. Çok iyi bir iş çıkarmışsın Robin.”</p>

  <p>Yanakları kızaran olan Robin heyecan içinde, “Hepsi bu kadar değil,” dedi. Gülümsemesini güçlükle dizginliyordu. “Öğleden sonra Oxford trenine binip Malmaison’a gittim. O otelin eskiden hapishane olduğunu biliyor muydun?”</p>

  <p>“Gerçekten mi?” dedi yeniden kanepeye oturan Strike.</p>

  <p>“Evet, aslında çok hoş bir yer. Neyse, orada Alison’mışım gibi davranıp Tony Landry’nin odasında bir şey unutup unutmadığını kontrol etmelerini rica ettim.”</p>

  <p>Strike bir sekreterin telefonla halledilebilecek bir iş için olaydan üç ay sonra otele gitmesinin kimsenin aklına yatmayacağını düşünse de çayını yudumladı.</p>

  <p>“Neyse, bunu yapmam hataymış.”</p>

  <p>“Öyle mi?” dedi renk vermeyen Strike.</p>

  <p>“Evet. Çünkü Alison ayın yedisinde Malmaison’a gidip Tony Landry’yi bulmayı denemiş. Çok utanç vericiydi, resepsiyonda çalışan kızlardan biri o gün oradaymış ve onu hatırladı.”</p>

  <p>Strike fincanını dudaklarından uzaklaştırdı. “İşte bu gerçekten ilginç.” dedi.</p>

  <p>Robin heyecanla “Biliyorum,” dedi. “Çabucak yeni bir yalan bulmam gerekiyordu.”</p>

  <p>“Onlara adının Annabel olduğunu mu söyledin?”</p>

  <p>“Hayır,” dedi Robin gülerek. “Onlara, ‘Pekâlâ size doğruyu söyleyeceğim, ben kız arkadaşıyım,’ dedim ve biraz ağladım.”</p>

  <p>“Ağladın mı?”</p>

  <p>Bu soruya şaşıran Robin “O kadar zor olmadı,” dedi. “Kendimi rolüme kaptırmıştım. Bir ilişkisi olduğundan şüphelendiğimi söyledim.”</p>

  <p>“Umarım Alisonla dememişsindir? Kızı görmüşlerse buna inanmaları zor.”</p>

  <p>“Hayır ama onlara Tony’nin otelde kaldığına inanmadığımdan bahsettim. Neyse, ortalığı velveleye verdiğimde Alison’la konuşan kız beni bir kenara çekip sakinleştirmeyi denedi. Şirket politikası gereği misafirler hakkında bilgi veremezlermiş, falan filan. Bilirsin işte. Daha fazla ağlamayayım diye sonunda ayın altısını kontrol etti ve adamın altısının akşamı otele kaydını yaptırdığını ve sekizinin sabahı ayrıldığını söyledi. Ayrılırken kendisine yanlış gazetenin gönderilmesiyle ilgili şikâyette bulunmuş, bu yüzden onu hatırlıyorlar. Yani adam kesinlikle oradaymış. Ağlama krizini bahane edip kıza gelenin o olduğunu nereden bildiğini sordum. En ufak detayına kadar adamı tarif etti.” Robin bu detayı tam da Strike soru sormak üzereyken söylemişti. “Oxford’a gitmeden önce Landry May Patterson şirketinin internet sitesindeki fotoğrafına bakmıştım.”</p>

  <p>“Muhteşemsin!” dedi Strike. “Ama bu işten pis kokular geliyor. Alison hakkında ne söylediler?”</p>

  <p>“Kız gelip Tony’yi sormuş ama orada değilmiş. Onun otelde kaldığını doğrulamışlar. O zaman kız otelden ayrılmış.”</p>

  <p>“Gerçekten garip. Adamın konferansta olduğunu bilmesi gerekirdi. Neden ilk oraya bakmamış?</p>

  <p>“Bilmiyorum.”</p>

  <p>“Bu yardımsever çalışan Tony’yi otele kaydolması ve otelden ayrılması dışında hiç görmüş mü?”</p>

  <p>“Hayır,” dedi Robin. “Ama konferansa gittiğini biliyoruz ya? Unuttun mu, kontrol etmiştim.”</p>

  <p>“İçeri girdiğine dair imza attığını ve muhtemelen adını taşıyan yaka kartını aldığını biliyoruz. Ama sonra kardeşi Leydi Bristow’u görmek için ta Chelsea’ye gitti. Neden?”</p>

  <p>“Şey… kardeşi hastaydı.”</p>

  <p>“Öyle miydi? Onu iyileştirmesi gereken ameliyattan daha yeni çıkmıştı.”</p>

  <p>“Histerektomi,” dedi Robin. “Sonrasında insanın kendini iyi hissedeceği bir ameliyat olduğunu sanmıyorum.”</p>

  <p>“Yani elimizde kız kardeşini pek sevmeyen bir adam (bunu kendi ağzından duydum) var. Kardeşinin hayat kurtaracak bir ameliyattan çıktığını ve iki çocuğunun yanında olduğunu biliyor. Öyleyse neden onu görmek için bu kadar acele ediyor?”</p>

  <p>“Şey…” dedi Robin eskisi kadar emin olmayan bir sesle. “Sanırım… hastaneden yeni çıktığı için…”</p>

  <p>“Muhtemelen kardeşinin taburcu edileceğini Oxford’a gitmeden biliyordu. Madem bu kadar endişeliydi, niçin şehirde kalıp önce kardeşini görmedi? Sonra konferansın öğleden sonraki bölümüne katılırdı. Niye yüz kilometre yol gidip geceyi süslü bir hapishanede geçirdi, konferansa katıldı ve imza atıp yaka kartını aldıktan sonra aynı yoldan şehre geri döndü?”</p>

  <p>“Belki kardeşi telefon açıp kendini iyi hissetmediğini söylemiştir, böyle bir şey olamaz mı? Belki de John Bristow arayıp gelmesini istedi.”</p>

  <p>“Bristow hiçbir konuşmamızda dayısından uğramasını istediğinden bahsetmedi. O sırada aralarının iyi olduğunu sanmıyorum. İkisi de Landry’nin ev ziyareti hakkında kaçamak konuştu. Bahsetmekten hoşlandıkları bir konu değildi.”</p>

  <p>Strike ayağa kalkıp ileri geri hırlamaya başladı. Hafifçe topallıyordu ama bacağındaki acıyı umursamıyordu. “Hayır,” dedi. “Bristow, annesinin gözbebeği olan Lula’dan uğramasını istedi, bu kadarı mantıklı. Ancak annesinin şehir dışındaki ağabeyinden, yani annesini çok da sevmediği bilinen birinden şehir dışındayken geri dönüp onu ziyaret etmesini istemesi… Ne bileyim, kulağa akılcı gelmiyor. Şimdi bir de Alison’ın Oxford’daki oteline gidip Landry’yi sorduğunu öğrendik. O gün işgünüydü. Kendi merakı için mi adamı kontrol etti, yoksa başka biri mi onu yolladı?”</p>

  <p>Telefon çaldı. Robin ahizeyi kaldırıp belirgin bir Avustralya aksanıyla konuşmaya başladığında Strike şaşkınlığına engel olamadı.</p>

  <p>“Özür dilerim, kendisi burada yok… Hayır… Hayır… Nerede olduğunu bilmiyorum… Adım Annabel.”</p>

  <p>Strike içinden güldü. Robin sırıttığını gördüğü dedektife şakacıktan kızmış gibi bir bakış fırlattı. Yaklaşık bir dakika boyunca Avustralya aksanıyla boğuştuktan sonra telefonu kapadı.</p>

  <p>“Geçici Çözümler,” dedi.</p>

  <p>“Bir Annabel’den diğerine geçiyorum anlaşılan. Bu seferki Avustralyalıdan çok Güney Afrikalı gibi konuşuyordu.”</p>

  <p>Sabırsızlığını daha fazla saklayamayan Robin, “Şimdi dün gece neler olduğunu öğrenme sırası bende,” dedi. “Bryony Radford ve Ciara Porterla tanıştın mı?”</p>

  <p>Strike ona hemen hemen her şeyi anlattı ama Evan Duffield’ın dairesinden çıktıktan sonra yaşananlardan bahsetmedi. Bryony Radford’un disleksik olduğu için Ursula May’in telesekreterine bırakılan mesajları yanlışlıkla dinlediğini özellikle vurguladı. Ciara Porter, Lula’nın her şeyi kardeşine bırakacağını söylediğini tekrarlamış, Evan Duffield ise Uzi’deyken Lula’nın sürekli telefonuna bakmasından rahatsız olmuştu. Son olarak Tansy Bestigui’nin boşanacağı kocasına attığı tehditkâr e-postayı anlattı.</p>

  <p>Strike’ın anlattıklarının her kelimesini büyük bir dikkatle dinleyen Robin, “İyi ama Tansy neredeydi?” diye sordu. “Onun nerede olduğunu öğrenirsek…”</p>

  <p>“Ah, onun nerede olduğunu biliyorum,” dedi Strike. “Ama Freddie’yle yapacağı milyonlarca dolarlık anlaşmayı bozma riski varken ona bunu itiraf ettirmek zor olacak. Yine de polis fotoğraflarına tekrar bakarsan sen de onun nerede olduğunu çözebilirsin.”</p>

  <p>“Ama…”</p>

  <p>“Lula öldükten sonra çekilen fotoğraflarda binanın ön cephesine bak. Sonra ziyaret ettiğimiz zamanki halini düşün. Senin için iyi bir dedektiflik antrenmanı olur.”</p>

  <p>Robin önce mutlulukla karışık büyük bir coşku ve hemen ardından istemediği insan kaynakları işinde çalışmak için oradan ayrılacağını bilmenin verdiği bir burukluk ve pişmanlık hissetti.</p>

  <p>“Üstümü değiştirmeliyim,” dedi ayağa kalkan Strike. “Lütfen yeniden Freddie Bestigui’ye ulaşmayı dener misin?”</p>

  <p>Bunu söyledikten sonra kendi ofisine girip gözden kayboldu, kapıyı arkasından kapattı ve bundan sonra “şanslı takım” olarak adlandıracağı şık takım elbiseyi çıkarıp eski, rahat bir gömlek ve daha sıradan pantolonunu giydi. Tuvalete giderken masasının önünden geçtiğinde Robin, suratında dünyadan kopuk bir ifadeyle telefondaydı. Strike çatlak lavabonun önünde dişlerini fırçaladı, artık işyerinde yaşadığını itiraf ettiği için Robin’le hayatının eskisine nazaran ne kadar kolay olduğunu düşündü. Geri döndüğünde Robin telefonu kapamıştı ve hayatından iyice bezmiş görünüyordu.</p>

  <p>“Bence artık mesajlarımı almaya bile zahmet etmiyorlar,” dedi Strike’a. “Pinewood Stüdyoları’na gitmiş ve rahatsız edilemezmiş.”</p>

  <p>“En azından artık ülkeye döndüğünü biliyoruz,” dedi Strike.</p>

  <p>Dolaptan bir dosya alıp kanepeye yığıldı ve hiç konuşmadan dünkü görüşmelerinin notlarını dosyaya ekledi. Robin göz ucuyla onu izliyordu. Strike’ın bulgularını ve hangi bilgiyi kimden, ne zaman, nasıl elde ettiğini büyük bir titizlikle dosyalamasından etkilenmişti.</p>

  <p>Kentigern Gardens 18 numaranın Google Earth’ten buldukları fotoğraflarına baktığı uzun bir sessizliğin ardından, “Sanırım…” dedi. “Bir şeyleri atlamamak için çok titiz olman gerekiyor herhalde.”</p>

  <p>Başını kaldırmaksızın önceki gün olanları yazmayı sürdüren Strike, “Sadece bu yüzden değil,” dedi. “Savunma avukatına koz vermemek gerek.”</p>

  <p>Öylesine sakin, öylesine ciddi konuşuyordu ki Robin yanlış anlamış olabileceğini düşünerek bu sözlerin altında yatan imayı uzunca bir süre tarttı.</p>

  <p>“Genelde mi demek istedin?” dedi sonunda. “Prensip olarak mı?”</p>

  <p>“Hayır,” dedi raporunu yazmaya devam eden Strike. “Lula Landry’nin katilini mahkemede savunacak avukata koz vermek istemediğimi kastettim. Doğru dürüst kayıt tutmazsam şahit olarak güvenilirliğime gölge düşebilir.”</p>

  <p>Strike hava atıyordu ve bunun farkındaydı. Kendi tabiriyle şansı dönmüştü. Bazıları bir cinayet soruşturmasından bu kadar zevk almayı zevksizlik olarak görse de Strike kara komediden hoşlanırdı.</p>

  <p>Robin’in yüzünde kendisine büyük bir tatmin veren şaşkın ifadeyi görebilmek için, “Robin, bize sandviç alabilir misin?” diye ekledi.</p>

  <p>Robin gittiğinde notlarını tamamladı ve tam Almanya’daki eski bir meslektaşını arayacakken Robin elinde iki sandviç ve günün gazetesiyle içeri daldı. “<i>Standard</i>’ın kapağında fotoğrafın var.”</p>

  <p>“Ne?”</p>

  <p>Ciara’nın, Duffield’ın peşinden binaya girdiği anı çekmişlerdi. Ciara nefes kesiciydi. Strike’ın aklı bir anlığına sabah saatlerine, kızın çırılçıplak, saçları denizkızlarınınki gibi yastığa dağılmış olarak altında yatıp inlediği, kulağına hoş sözler fısıldadığı ana kaydı.</p>

  <p>Sonra dikkatini yeniden gazeteye verdi. Fotoğrafta Strike’ın yarısı çıkmıştı. En net görünen kısmıysa paparazziyi ittiren koluydu.</p>

  <p>Omuz silkip gazeteyi uzattı ve, “Önemli değil,” dedi. “Koruma olduğumu düşündüler.”</p>

  <p>“Gazetede mankenin saat ikiye doğru korumasıyla birlikte binadan ayrıldığı yazıyor,” dedi sayfayı çeviren Robin.</p>

  <p>“Evet, söylemiştim.”</p>

  <p>Robin gözlerini dikmiş ona bakıyordu. Adamın anlattığı şekliyle dün gece, Ciara’yla Duffield’ın evinde olduğu noktada sona ermişti. Robin, dedektif tarafından önüne serilen delillere o kadar kendini kaptırmıştı ki Strike’ın nerede uyuduğu meselesini unutmuştu. Ciara ile Duffield’ı baş başa bıraktığını varsaymıştı. Ve Strike ofise döndüğünde gece fotoğraflandığı giysiler içindeydi.</p>

  <p>Robin sayfayı çevirip makalenin kalanını okudu. Yazar muhtemelen korumayı koridorda bırakan Gara ve Dufield’ın aşk dolu anlar geçirdiklerini ima ediyordu.</p>

  <p>“Gerçek hayatta da fotoğraflardaki kadar güzel mi?” diye sordu, <i>Standard</i> gazetesini katlarken. Doğal olmaya çalışmış ama becerememişti.</p>

  <p>“Evet, öyle,” dedi Strike. Bu dört heceyi söylerken sesi gerçekten hava atıyormuş gibi mi çıkmıştı? “Peynirli mi yoksa Amerikan salatalı mı?”</p>

  <p>Robin sandviçlerden birini rastgele alıp yemek için masasının başına döndü. Strike’ın geceyi nerede geçirdiğiyle ilgili yeni teorisi, dava dosyasındaki ilerlemelerin verdiği heyecanı bile gölgede bırakmıştı. Strike’ı iflah olmaz bir romantik olarak gördüğü için bu imajla (ne kadar inanılmaz gelse de adamın gururunu belli etmeme girişimine şahit olmuştu) geceyi bir süper modelle geçirmesini bir türlü bağdaştıramıyordu.</p>

  <p>Telefon tekrar çaldı. Ağzı ekmek ve peynirle dolu olan Strike elini kaldırıp Robin’i durdurdu, lokmasını yuttu ve telefona kendi baktı.</p>

  <p>“Cormoran Strike.”</p>

  <p>“Strike, ben Wardle.”</p>

  <p>“Merhaba Wardle, ne var ne yok?”</p>

  <p>“Pek iyi gittiğini söyleyemem. Thames Nehri’nden cebinde kartvizitini bulduğumuz bir ceset çıkardık. Hakkında neler anlatacağını merak ediyoruz.”</p>
</body>
</html>