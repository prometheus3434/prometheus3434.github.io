<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>3</h2>

  <p class="gi">“Dedektif olduğuna emin misin? Çünkü bu saydıklarını neredeyse herkes yapabilir. İnsanları Google’da aratmak marifet değil.”</p>

  <p>Matthew huysuz bir müşteriyle ve yeni patronuyla yaptığı tatmin edici olmaktan uzak sohbetle geçen uzun bir günün ardından her zamankinden asabiydi. Nişanlısının başka bir erkeğe naif ve yersiz bir hayranlık duyması sabrının sınırlarını zorluyordu.</p>

  <p>“Kimseyi Google’da aratmadı,” dedi Robin. “Google’a bakan bendim. O başka bir vakayı araştırıyordu.”</p>

  <p>“Duyduklarımdan hoşlanmadım. Üstelik adamın ofiste uyuduğunu söyledin Robin. Sence de bunda bir bit yeniği yok mu?”</p>

  <p>“Sana sevgilisinden yeni ayrıldığından bahsettim.”</p>

  <p>“Eminim öyledir,” dedi Matthew.</p>

  <p>Robin nişanlısının tabağını kendisininkinin üstüne koyup öfkeli adımlarla mutfağa gitti. Matthew’a kızgındı ve Strike da canını sıkmıştı. O gün internette Lula Landry’nin izini sürmekten zevk almıştı ama şimdi Matthew’un gözünden baktığında Strike’ın kendisine vakit öldürmesi için anlamsız bir iş verdiğini görebiliyordu.</p>

  <p>“Dinle, hiçbir şey iddia ettiğim yok,” dedi Matthew, mutfağın kapısından. “Ama tuhaf birine benziyor. Ayrıca öğleden sonraki sevimli yürüyüşünüze ne demeli?”</p>

  <p>“Sevimli bir yürüyüş değildi Matt, birlikte olay yerini… müşterimizin bir şey olduğuna inandığı yeri görmeye gittik.”</p>

  <p>“Robin, bunu kahrolası bir polisiyeye çevirmene gerek yok,” diyen Matthew kahkahayı bastı.</p>

  <p>Kız başını çevirip nişanlısına bakarak, “Gizlilik anlaşması imzaladım,” dedi. “Sana vakadan bahsedemem.”</p>

  <p>“Vakaymış, ne vakası?”</p>

  <p>Matthew yeniden kısa, küçümseyici bir kahkaha attı.</p>

  <p>Robin küçük mutfağı turlayıp malzemeleri yerlerine kaldırdı, dolap kapaklarını çarptı. Bir süre onun mutfakta deli danalar gibi dolaşan siluetini izleyen Matthew kabalık ettiğini anladı. Yemek artıklarını çöpe dökerken arkasından nişanlısına yaklaştı, kollarını vücuduna doladı, yüzünü boynuna gömdü ve Strike’ın yanlışlıkla yaralayıp morarmasına neden olduğu memesini okşadı. Zaten Matthew’un, dedektife objektif gözle bakmasını imkânsız kılan da o olaydı. Robin’in bal rengi saçlarının arasından kulağına gönlünü alacak sözler mırıldandı ama genç kadın nişanlısını itip tabakları lavaboya götürdü.</p>

  <p>Duyduğu sözler Robin’e kişiliğine saldırılmış gibi gelmişti. Aslında Strike internette bulduğu şeylerle ilgilenmiş gibi davranmış, inisiyatif kullandığı ve becerikli olduğu için minnettarlığını dile getirmişti.</p>

  <p>Robin soğuk suyu açarken Matthew, “Gelecek hafta kaç tane ciddi iş görüşmen var?” diye sordu.</p>

  <p>Suyun gürültüsünde sesini duyurabilmek için Robin, “Üç!” diye bağırdı ve en üstteki tabağı sertçe ovalamaya başladı.</p>

  <p>Musluğu kapatmadan önce Matthew’un mutfaktan çıkıp salona dönmesini bekledi ve ancak o anda dondurulmuş bezelye parçasının, nişan yüzüğünün kenarına takıldığı gözüne ilişti.</p>
</body>
</html>