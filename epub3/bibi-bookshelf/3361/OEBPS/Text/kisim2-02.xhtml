<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>2</h2>

  <p class="gi">Kameralar direğin tepesine dikilmişti ve her biri ayakkabı kutusu görünümlü, duygusuz ve kötücül kara gözlere benziyordu. O sokaktakiler zıt yönlere doğrultulmuştu; yayalar ve arabalarla hıncahınç dolu Alderbrook Yolu’nu çekiyorlardı. Yolun iki tarafında mağazalar, barlar ve kafeler vardı. İki katlı otobüsler de otobüs yolundan vızır vızır geçip duruyordu.</p>

  <p>Strike, Alderbrook’a sırtını dönerken, “Bristow’un Kaçak’ı burada kameraya yakalanmış,” diye gözlemini dile getirdi. Amacı Mayfair Mahallesi’nin merkezine çıkan, iki tarafı büyük malikânelerle kaplı Bellamy Yolu’nu incelemekti. “Kaçak, genç kadın düştükten on iki dakika sonra buradan geçmiş… Kentigern Gardens’dan uzaklaşmanın en kestirme yolu bu. Gece otobüsleri buradan geçer. Taksi bulabilme ihtimali de yüksektir. Gerçi az önce bir kadını öldürmüşsen bu pek akıllıca bir hamle sayılmaz.”</p>

  <p>Strike kafasını yeniden yıpranmış yol haritasına gömdü. Turist sanılmaya aldırıyormuş gibi görünmüyordu. Ne kadar iri yarı olduğu düşünülürse onu turist zannetseler de fark etmez, diye geçirdi aklından Robin.</p>

  <p>Geçici işlerde çalıştığı kısa kariyerinde Robin’den sekreterlik kontratının kapsamının dışında kalan pek çok görevi yerine getirmesi istenmişti ve bu yüzden Strike yürüyüşe çıkmayı önerdiğinde biraz gerildiği söylenebilirdi. Ancak Strike’ın flört etmekle ilgilenmediğini keşfettiğinde rahatladı. Sokaklarda yaptıkları uzun yürüyüş neredeyse tam bir sessizlik içinde geçmiş, düşüncelere dalmış gibi görünen Strike ara sıra haritasına danışmaktan başka bir eylemde bulunmamıştı.</p>

  <p>Ne var ki Alderbrook Yolu’na vardıklarında şöyle demişti:</p>

  <p>“Herhangi bir şey görürsen veya aklına benim dikkatimden kaçan bir şey gelirse söylemekten çekinme, olur mu?”</p>

  <p>Bütün bunların heyecan verici olduğu söylenebilirdi. Robin, gözlem yeteneğiyle gurur duyardı ve çocukluğundan beri içinde büyüttüğü dedektiflik sevdası da bu yeteneğinden beslenmişti. Zeki bakışlarını sokağın iki ucunda dolaştırdı ve havanın sıfırın altına düştüğü karlı bir gecede, gecenin ikisinde, birinin orada ne aradığını hayal etmeye çalıştı.</p>

  <p>Robin henüz bir şey düşünemeden Strike, “Bu tarafa,” dedi. Bellamy Yolu’na saptılar. Yol hafifçe sola kıvrıldı. Önlerinde beyaz mermer basamaklar, iki taraflarında kısa demir parmaklıklar ve saksılara yerleştirilmiş bodur bitkilerin yer aldığı simsiyah kapıları olan, birbirinin aynısı altmış ev boyunca yürümeyi sürdürdüler. Ara sıra mermer aslanlarla veya evlerin ve şirketlerin adlarının yazıldığı pirinç plakalarla karşılaşıyorlardı. Üst kat pencerelerinden avizelerin ışıltısı görülüyor ve yer yer aralık bırakılmış kapılar cilalı parkeleri, altın varaklı çerçevelerdeki yağlı boya resimleri ve Gregoryen merdivenleri gözler önüne seriyordu. Strike yürürken Robin’in sabahki internet araştırması sayesinde öğrendiği detayları o ana kadar kendisine verilen bilgilerle kıyasladı. Tam da Strike’ın şüphelendiği gibi Bristow, polisin Kaçak’ı ve suç ortağını bulmaya çalışmadığını söylerken dürüst davranmamıştı. İnternetteki sayısız makale arasında bahsi geçen adamın ortaya çıkması için yapılan çağrılar da vardı ama görünüşe göre hiçbirinden sonuç alınamamıştı.</p>

  <p>Bristow’un iddialarının aksine Strike, polisin beceriksizliğini veya olası bir cinayet şüphelisinin araştırılmadığını gösteren herhangi bir ipucuna rastlamamıştı. İki adam kaçarken aniden çalan araba alarmı polisle konuşmaktaki isteksizliklerini açıklamak için iyi bir nedendi. Dahası Strike, Bristow’un belediye kameralarının çekim kaliteleriyle ilgili bilgisi olup olmadığını bilmese de kim olduğu asla anlaşılamayacak siyah beyaz bulanık fotoğraflara bakıp durmanın verdiği can sıkıntısı hususunda yeteri kadar tecrübeliydi.</p>

  <p>Ayrıca Bristow’un ne toplantılarında ne de notlarında kız kardeşinin dairesinden toplanan DNA delillerinden bahsetmediğine dikkat etti. Polisin, Kaçak ve arkadaşını soruşturmanın dışında tutmasında dairede yabancı bir DNA bulunmamasının önemli rol oynadığından şüpheleniyordu. Strike, komplo teorilerine kendilerini kaptıran insanların DNA delillerini ellerinin tersiyle ittirme heveslerini, delillerin bozulduğundan ve gerçeklerin örtbas edildiğinden bahsetmeyi sevdiklerini bilirdi. Görmek istediklerini görür, işlerine gelmeyen ispatlanabilir gerçeklere gözlerini kaparlardı.</p>

  <p>Ancak sabahki Google araştırması Bristow’un Kaçak takıntısına da makul bir açıklama getirmişti. Kız kardeşi biyolojik anne babasını araştırıyordu ve basının sansasyon yaratmak için hikâyeyi abarttığını varsaysanız bile Lula Landry’nin izini sürmeyi başardığı anne kaypak bir tipti. Hiç şüphesiz Robin’in internetten okudukları gibi gerçekleri keşfetmek sadece Lula Landry için değil, onu evlat edinen aile için de hoş olmamıştı. Bristow’un dengesizliğinin kaynağı (Strike, müşterisinin dengeli bir adam izlenimi yarattığını söyleyemezdi) hayatın kıyak geçtiği Lula’nın artık şansını zorladığına inanması mıydı? Lula nereden geldiğiyle ilgili sırları açığa çıkarmaya çalışırken belayı kendine çekip uyuyan yılanı uyandırmış, öldürülmesine sebep olacak olaylar zincirini mi tetiklemişti? Kızın öldüğü gece civarda bir siyahinin görülmesi ağabeyini bu yüzden mi o kadar huzursuz etmişti?</p>

  <p>Strike ve Robin, zengin muhitin kalbine doğru yürüdüler ve sonunda Kentigern Gardens’ın köşesine vardılar. Bellamy Yolu gibi bu mahalleden de kendinden başkasını önemsemeyen bir zenginliğin insana tepeden bakan enerjisi yayılıyordu. Evler çok katlı, kırmızı tuğla yapılardı. Her kattaki pencerelerin üstüne işlemeli üçgen alınlıklar yerleştirilmişti ve ufak taş balkonlar Geç Viktorya Dönemi mimarisinin seçkin örnekleriydiler. Kapıların iki yanındaki sütunlar ve taşıdıkları kemerler beyaz mermerdendi. Siyah kapılara çıkan üçer basamak da aynı tip beyaz mermerden yapılmıştı. Mahalleyi temiz, düzenli ve bakımlı tutmak için hiçbir masraftan kaçınılmamıştı. Sokağa park etmiş arabaların sayısı yok denecek kadar azdı. Ufak bir tabela bu ayrıcalığa erişmek için özel bir izne gerek olduğunu açıklıyordu.</p>

  <p>Artık önünde ne polis şeridi ne de gazeteci güruhu olan 18 numaralı ev, diğer evlerin arasında kaybolmuş, mahallenin dokusuna karışıp her zamanki zarif kimliksizliğine geri dönmüştü.</p>

  <p>“En üst kattaki balkondan düşmüş,” dedi Strike. “Yaklaşık on iki metre.”</p>

  <p>O, binanın fiyakalı ön cephesini süzerken Robin ilk üç katın balkonlarının Fransız balkon da denilen dar balkonlardan olduğuna dikkat etti. Yerden tavana uzanan pencereler ile balkon demirleri arasında en fazla bir adımlık mesafe vardı.</p>

  <p>Strike gözlerini kısıp en üst katın balkonuna bakarken Robin’e, “Mesele şu ki…” dedi. “O yükseklikten birini aşağı itmek ölmesini garantilemez.”</p>

  <p>Robin, “Ne? Emin misiniz?” diye itiraz edecek oldu. Üst kat balkonundan yola uzanan sert düşüşü gözünde canlandırmaya çalıştı.</p>

  <p>“İnanması zor ama gerçek. Bir ayımı geçirdiğim hastanedeki İskoçyalı oda arkadaşım bu yükseklikte bir binadan aşağı düşmüştü. Bacakları ve kalça kemiği ezilmişti, iç kanaması vardı ama hayattaydı.”</p>

  <p>Robin, Strike’ın neden bir ayını hastanede geçirdiğini merak ederek ona baktı. Ama dedektif bu bakıştan fark etmedi, gözlerini kısmış pür dikkat ön kapıyı inceliyordu.</p>

  <p>Strike düğmeleri olan metal kutuyu işaret ederek, “Şifreli kapı,” diye mırıldandı. “Kapıda da kamera var. Bristow kameradan söz etmedi, belki de yenidir.”</p>

  <p>Birkaç dakikasını kaleyi andıran, akıl almaz ölçüde pahalı yapının kırmızı kiremitlerine bakıp kafasından çeşitli teorileri test ederek geçirdi. Niçin Lula Landry orada yaşamayı seçmişti? Sakin, geleneksel, kibirli Kentigern Gardens daha farklı bir sınıftan gelen zenginlerin yaşam alanıydı: Rus ve Arap oligarklar, zamanlarını şehir ve yazlık evler arasında gidip gelerek geçiren holding yöneticileri, sanat eseri koleksiyonları arasında ağır ağır çürüyen zengin kız kuruları… Robin’in sabah okuduğu bütün makalelerde ise dinamik, yaratıcı bir kalabalığın parçası olan, balo salonlarından çok sokağın tarzını benimsemiş insanlarla dolaşan bir kız anlatılıyordu. Bu ev bahsi geçen tarife uyan yirmi üç yaşındaki bir kız için garip bir seçimdi.</p>

  <p>“İyi korunan bir yere benziyor, değil mi?” diye sordu Robin.</p>

  <p>“Öyle, üstelik paparazzi tehlikesi olmadığı halde böyle.”</p>

  <p>Strike 23 numaranın siyah demirlerine yaslanıp 18 numaraya baktı. Landry’nin evinin pencereleri alt kattaki pencerelerden daha büyüktü ve daha geniş olan balkonu diğer iki balkonun aksine saksı bitkileri ve çiçeklerle dekore edilmemişti. Dedektif cebinden bir paket sigara çıkarıp birini Robin’e uzattı ancak genç kadın başını iki yana salladı. Strike’ı ofiste sigara içerken görmediği için şaşırmıştı. Sigarasını yakıp derin bir nefes alan adam gözlerini kapıya dikti:</p>

  <p>“Bristow olay gecesi birinin kimse tarafından fark edilmeden içeri girip çıktığına inanıyor.”</p>

  <p>Binaya gizlice girmenin imkânsız olduğuna çoktan kanaat getiren Robin, Strike’ın bu teoriyi küçümseyen yorumlar yapacağını düşünmüş ancak yanılmıştı.</p>

  <p>“Eğer haklıysa önceden planlanmış bir eylemmiş,” dedi Strike, gözlerini kapıdan ayırmadan. “Hem de çok iyi planlanmış. Kimse sadece ve sadece şansının yardımıyla paparazzileri, kapının şifresini, güvenlik görevlisini, dairenin muhtemelen kilitli olan kapısını aşıp aynı şekilde kimselere görünmeden dışarı çıkamaz. Sorun şu ki bu tür bir planlama cinayetin baştan savmalığına uymuyor.”</p>

  <p>Robin dedektifin seçtiği kelimeleri fazlasıyla duygusuz buldu.</p>

  <p>Strike kızın aklından geçenleri olanmışçasına, “Birini balkondan itmek anlık bir eylemdir,” dedi. “Kan beynine sıçramıştır, öfkeden gözü dönmüştür.”</p>

  <p>Robin’in arkadaşlığını son derece tatminkâr ve huzur verici bulmuştu. Yalnızca her kelimesini büyük bir dikkatle dinlediği ve sessizliklerini bölmediği için değil, aynı zamanda üçüncü parmağındaki safir yüzük kesin bir dur işareti olduğu için de bu hoşuna gitmişti. <i>Buraya kadar, ilerisi yok</i>, diyordu yüzük. Böylesi de kesinlikle Strike’a uyuyordu. Abartıya kaçmaksızın dilediği gibi hava atmakta özgürdü. İşindeki becerisini sergilemek zevk aldığı az sayıdaki şeyden biriydi.</p>

  <p>“Peki, ya katil o gece zaten içerideyse?”</p>

  <p>“Çok daha mantıklı,” dedi Strike. Robin kendiyle gurur duydu. “Eğer katil zaten içerideyse seçeneklerimiz belli: güvenlik görevlisi, üst kattaki Bestigui ailesinden biri veya ikisi, o da değilse kimsenin haberi olmadan, önceden binaya saklanmış kimliği belirsiz biri. Şimdi, katil Bestiguilerden biri veya Wilson ise içeri girip çıkma sorunu ortadan kalkar. Tek yapacakları cinayeti işledikten sonra olmaları gereken yere dönmektir. Kızın yaralı kurtulması ve olanları anlatması riski de vardı ama onlardan biri kızı öldürmüşse, cinayetin önceden planlanmamış olması ihtimali daha güçlü. Ani bir öfke patlamasıyla kontrolünü kaybeden birinin kızı ittiği anlamına geliyor bu.”</p>

  <p>Strike sigarasını içip binanın ön tarafını incelemeyi sürdürdü, özellikle de birinci katın pencereleri ile üçüncü kattakiler arasında kalan bölümü. Film yapımcısı Freddie Bestigui’yi düşünüyordu. Robin’in internetten okuduklarına bakılırsa Bestigui, Lula Landry iki kat yukarıdaki balkonundan düştüğünde mışıl mışıl uyuyordu. Güvenlik alarmlarını Bestigui’nin karısının çalıştırmış olması ve kocası yataktan kalkıp yanına geldiğinde katilin hâlâ üst katta olduğunda ısrar etmesi en azından kocasının suçlu olmadığına inandığını gösteriyordu. Yine de Freddie Bestigui, ölümü esnasında Lula’nın en yakınındaki erkekti. Strike’ın tecrübelerine göre amatörler cinayet nedenine kafayı takar, profesyonellerin listesinin en üstündeyse cinayetin nasıl bir yolla gerçekleştiği yatardı.</p>

  <p>Robin ise farkında olmasa da sözleriyle sıradan bir sivil olduğunu hatırlatıyordu: “İyi ama neden biri gecenin köründe onunla kavga etsin? Komşularıyla geçinemediğine dair hiçbir bulguya rastlandı mı? Hayır. Ayrıca Tansy Bestigui’nin bunu yapmasına imkân yok, haksız mıyım? Lula’yı balkondan iten kendisi olsa niçin alt kata koşup güvenlik görevlisine haber versin?”</p>

  <p>Strike hemen karşılık vermedi, kendi düşüncelerine dalmış gibiydi. Ancak belli bir süre geçtikten sonra Robin’i yanıtladı.</p>

  <p>“Bristow kız kardeşi içeri girdikten, fotoğrafçılar sokaktan ayrıldıktan sonraki on beş dakikaya, güvenlik görevlisinin rahatsızlanıp masasını terk ettiği zaman dilimine kafayı takmıştı. Bu sürede lobiden geçmek mümkün. İyi ama binanın dışındaki biri Wilson’un görev yerinden ayrıldığını nereden bilebilir? Ön kapı camdan değil ki.”</p>

  <p>Robin, “Buna ek olarak ön kapının kodunu bilmeleri gerekirdi,” diye araya girdi. Bunu söylediği için zekâsıyla gurur duymuştu.</p>

  <p>“İnsanlar dikkatsizdir. Güvenlik görevlileri tarafından düzenli aralıklarla değiştirilmezse istenmeyen pek çok kişi o kodu öğrenebilir. Sokağın sonuna bir bakalım.”</p>

  <p>Kentigern Gardens’ın bitimine kadar konuşmadan yürüdüler. Dar bir sokak kavis çizerek Landry’ninkinin de aralarında yer aldığı evlerin arkasına dolanıyordu. Arka sokağa Hizmetli Yolu adının verildiğini görmek Strike’ı neşelendirdi. İyi aydınlatılmış taş yol, bir arabanın geçebileceği genişlikteydi ve iki taraftan yüksek, pürüzsüz duvarlarla çevrelendiğinden saklanacak hiçbir yer yoktu. Yolun sonunda, yanındaki duvara ÖZEL MÜLK tabelası iliştirilmiş elektrikli garaj kapıları vardı. Anlaşılan burası Kentigern Gardens sakinlerinin yer altı otoparkının girişiydi.</p>

  <p>Strike kabataslak bir hesap yaptığında 18 numaranın arkasına denk geldiğini fark etti, sıçrayıp duvarın üstüne tutundu ve yan yana dirilmiş arka bahçeleri görmek için yukarı tırmandı. Biçilmiş çimenleriyle bakımlı bahçelerin ve o bahçelerin ait olduğu evlerin arasında bodrum katına inen karanlık merdivenler vardı. Eve arkadan tırmanmak isteyen biri, Strike’ın fikrini sorarsanız, ya merdiven getirmeli ya da yanına sağlam ipler alıp tırmanmasına yardım edecek bir partner bulmalıydı.</p>

  <p>Duvardan aşağı atlayıp takma bacağı üstüne düştüğünde acıyla inledi.</p>

  <p>Robin endişelendiğini belli eden bir ses çıkarınca, “Bir şeyim yok,” dedi. Genç kadın dedektifin topalladığını fark etmiş, bileğini burkmuş olabileceğini düşünmüştü.</p>

  <p>Çakıl taşları üzerinde yürümek zorunda kalmak düşüşten sonra çektiği acı için kesinlikle en iyi tedavi değildi. Takma bacağının bilek kısmının esnek olmayan yapısı girintili çıkıntılı yüzeylerde hareket etmesini güçleştiriyordu. Strike pişmanlık içinde kendine duvarın tepesine çıkmanın gerçekten gerekli olup olmadığını sordu. Robin güzel bir kız olabilirdi ama yeni terk ettiği Charlotte’ın eline su dökemezdi.</p>
</body>
</html>