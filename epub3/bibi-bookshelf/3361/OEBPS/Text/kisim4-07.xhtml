<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>7</h2>

  <p class="gi">Çekim üç saat daha devam etti. Strike bahçede sigarasını tüttürüp su içerken hava kararmaya başlamıştı. Ara sıra çekimlerin nasıl gittiğini görmek için binaya geri dönüyordu ama her şey çok yavaş ilerliyor gibiydi. Arada bir öfkesi kontrolden çıkmış halde fotoğrafçıya veya giysilerin arkasına saklanan elemanlarından birine talimatlar yağdıran Somé’yi görüyor veya duyuyordu. Sonunda, neredeyse dokuza doğru Strike tasarımcının yorgun ve mutsuz asistanının ısmarladığı pizzadan birkaç dilim yiyordu ki Ciara Porter iki meslektaşıyla birlikte poz verdiği stüdyodan çıkıp basamakları indi ve o sırada Bryony’nin üstünü değiştirmekte olduğu makyaj odasında Strike’a katıldı.</p>

  <p>Ciara son çekimlerde poz verirken üstünde olan gümüş rengi mini elbiseyle gelmişti. İncecikti ve vücudunda neredeyse hiç kavis yoktu. Süt beyazı tenli, platin sarısı saçlı, birbirinden uzak mavi gözleriyle çekici bir kadın olan manken uzun, gümüş bağcıklarla baldırlarına bağladığı platform tabanlı ayakkabıların daha da uzun gösterdiği bacaklarını esnetip bir Marlboro Light yaktı.</p>

  <p>Buğulu bir sesle, kedilerinkini andıran gözleriyle adamı süzüp diliyle dolgun dudaklarını yalarken, “Tanrım, senin Roker’ın oğlu olduğuna inanamıyorum!” dedi. “Ah, ne tuhaf! Onu tanırım, Lula ve beni geçen yılki <i>Best of</i> albümünün tanıtımına çağırmıştı. Kardeşlerinle, Al ve Eddie’yle de tanıştım! Orduda bir ağabeyleri olduğundan bahsetmişlerdi! Ne çılgınca! İşin bitti mi Bryony?” dedi Ciara imalı imalı.</p>

  <p>Makyöz, eşyalarını toplama işini gözle görülür ölçüde ağırdan alıyordu. Bu sözler üzerine hareketlerini hızlandırdı ve sigarasını içen Ciara’nın bakışları eşliğinde çabucak işini tamamladı.</p>

  <p>Bryony en nihayetinde, “Bu kadar,” dedi ve ağır kutulardan birini omzuna alıp diğer kutuları kucağına sıkıştırdı. Strike’a dönüp, “Görüşürüz Ciara, iyi günler!” dedi ve odadan çıktı.</p>

  <p>“Her şeye burnunu sokar ve feci dedikoducudur,” dedi Ciara, Strike’a. Uzun, sarı saçlarını geriye savurup bacak bacak üstüne attı ve “Al ve Eddie’yle sık görüşür müsün?” diye sordu.</p>

  <p>“Hayır,” dedi Strike.</p>

  <p>“Anneni de unutmamalı,” diyen Ciara dudağının kenarından sigaranın dumanını üfledi. “O gerçek bir efsane. Baz Carmichael iki sezon önce, <i>Süper Hayran</i> diye bir dizi hazırlamıştı ve ilham kaynağı Bebe Buell ile annendi. Uzun etekler, düğmesiz gömlekler ve çizmeler…”</p>

  <p>“İlk kez duyuyorum,” dedi Strike.</p>

  <p>“Ah, nasıl anlatsam, Ossie Clark elbiseleri hakkında ne dendiğini bilirsin, hani erkekler kolayca açıp kızları becerebildikleri için o elbiselere bayılırmış ya. Annenin dönemi için de öyle denir.”</p>

  <p>Saçlarını yeniden arkaya atıp Tansy Bestigui’ninki gibi soğuk ve saldırgan bir önyargıyla değil, dürüst görünen bir merakla dedektifi süzdü. Ancak genç kadının samimi olup olmadığına karar vermek Strike için zordu. Çünkü güzelliği, onu açıkça görmesini engelleyen kalın bir örümcek ağı gibi aralarına giriyordu.</p>

  <p>“Bir mahsuru yoksa Lula hakkında birkaç soru sormak istiyorum.”</p>

  <p>“Elbette. Gerçekten yardımcı olmayı isterim. Birinin olayı soruşturduğunu duyduğumda, <i>hah nihayet</i>, dedim.”</p>

  <p>“Öyle mi?”</p>

  <p>“Aynen öyle. Ölümü tam bir şoktu. Hâlâ inanamıyorum. Numarasını telefonumdan silemedim bile, şuna bak.”</p>

  <p>Dev gibi çantayı karıştırıp beyaz bir iPhone çıkardı. Rehberdeki isimleri aşağı kaydırdı ve adama doğru eğilip Looly adını gösterdi. Parfümü tatlı ve baharatlıydı.</p>

  <p>“Sürekli beni aramasını bekliyorum,” dedi Ciara. Bir an duraksayıp telefonu çantasına kaldırdı. “Onu silemem, biliyorum ki bir süre sürekli elim onu aramaya gidecek, sonra bir gün beynimden siliniverecek. Anılarını paketleyip zihnimin derinliklerine kaldıracağım. Bilmem anlıyor musun?”</p>

  <p>Sıkıntılı bir şekilde ayağa kalkan Ciara bağdaş kurduktan sonra birkaç saniye konuşmadan sigarasını içti.</p>

  <p>“Günün büyük bir bölümünde onunkiymişsin,” diye lafa girdi Strike.</p>

  <p>Ciara gözlerini kapatırken, “Lütfen hatırlatma,” dedi. “O günü belki bir milyon kere düşündüm. Mutluluktan uçan birinin saatler sonra nasıl… ölü olabileceğini bir türlü kafam almıyor.”</p>

  <p>“Mutluluktan havalara mı uçuyordu?”</p>

  <p>“Haftalardır onu hiç bu kadar mutlu görmemiştim. Antigua’daki <i>Vogue</i> çekimlerinden dönmüştük, Evan’la yeniden birlikteydiler ve bir tür bağlılık töreni gerçekleştirdiler. Her şey muhteşemdi, bulutların üzerinde geziyordu.”</p>

  <p>“Törene katıldın mı?”</p>

  <p>Sigarasının dibini kola kutusuna atıp tıslayarak sönmesine kulak veren Ciara, “Katılmaz mıyım hiç!” dedi.</p>

  <p>“Ne kadar romantikti anlatamam! Evan onu Dickie Carbury’nin evine götürmüş. Dekoratör Dickie Carbury’i duymuş muydun? Cotswolds’da muhteşem bir evi var. Bütün hafta sonu oradaydık. Evan, ikisine Fergus Keane’den muhteşem gümüş bilezikler almış. Akşam yemeğinden sonra kar yağmasına ve dondurucu soğuğa rağmen bizi göl kenarına inmeye zorladı ve Lula için yazdığı şiiri okuyup bileziği bileğine taktı. Looly deliler gibi çılgınca gülüyordu ama sonra o da bir şiirle karşılık verdi. Walt Whitman’danmış,” dedi aniden ciddileşen Ciara. “Gerçekten, söylenecek en mükemmel şiirin öyle bir anda aklına gelmesi çok etkileyiciydi. Bir de insanlar mankenlerin aptal olduğunu söyler.”</p>

  <p>Saçını yeniden geriye savurup bir sigara daha yakmadan önce Strike’a ikram etti. “İnsanlara Cambridge’deki İngiliz Edebiyatı Bölümü’ne kabul edildiğimi söyleyip durmaktan gına geldi.”</p>

  <p>Sesindeki şaşkınlığı bastıramayan Strike, “Öyle mi?” diye sordu.</p>

  <p>“Evet,” dedi hoş bir tavırla dumanı üfleyen kadın. “Ama mankenlik işi o kadar iyi gidiyor ki bir yıl daha bekleyeceğim. Bizim iş pek çok kapıyı açar.”</p>

  <p>“Söyler misin, bahsettiğin tören ne zamandı? Lula ölmeden bir hafta önce mi?”</p>

  <p>“Evet,” dedi Ciara. “Önceki cumartesiydi.”</p>

  <p>“Ve bu sadece şiirlerden ve bileziklerden mi ibaretti? Resmî bir görevliyle yemin edilmedi mi?”</p>

  <p>“Yasal bir bağlayıcılığı yoktu, öyle bir şey değildi. Çok hoş, muhteşem bir andı. Freddie Bestigui’yi saymazsan tabii. Herif tam bir baş ağrısı! En azından kahrolası karısı orada değildi.” Ciara sigarasından derin bir nefes çekti.</p>

  <p>“Tansy mi?”</p>

  <p>“Tansy Chillingham, evet, tam bir sürtüktür. Boşanmalarına şaşmıyorum, onları asla bir arada dışarıda göremezdin, ayrı hayatlar yaşıyorlardı. Doğrusunu söylemek gerekirse kötü şöhretine rağmen Freddie o hafta sonu çok da pislik yapmadı. Sadece can sıkıcıydı, Looly’ye yağ çekip duruyordu ama başkalarının söylediği gibi adi biri değildi. Masum bir kızı filmde oynatacağım diye kandırmasıyla ilgili dedikodular duyduk… Doğru olup olmadığını bilemem.” Ciara gözlerini kısıp sigarasına baktı. “Kız şikâyetçi olmamış…”</p>

  <p>“Freddie’nin can sıktığını söyledin, bununla ne kastediyorsun?”</p>

  <p>“Tanrım, sürekli Looly’yi köşeye sıkıştırıyor, ekranda ne kadar güzel görüneceğini söylüyor, babasının ne kadar harika olduğundan bahsediyordu.”</p>

  <p>“Sir Alec’in mi?”</p>

  <p>“Evet, elbette Sir Alec’in… Tanrım!” dedi gözleri kocaman açılan Ciara. “Gerçek babasını bilseydi Looly aklını kaçırırdı! En büyük hayali öz babasını bulmaktı. Freddie yıllar önce Sir Alec’i tanıdığından, aynı yerden geldiklerinden veya ona benzer bir şeylerden bahsediyordu. <i>Beni vaftiz baban gibi görebilirsin</i> gibisinden bir şeyler de söyledi. Bence komik olmaya çalışıyordu ama hiç komik değildi. Her neyse, herkes onu yeni filminde oynatmaya çalıştığının farkındaydı. Tören başladığında tam bir serseri gibi davrandı ve, ‘Gelini ben vermek istiyorum,’ diye bağırıp durdu. Çok öfkeliydi, yemek boyunca sünger gibi içti. Dickie susması için ona bağırmak zorunda kaldı. Törenden sonra evin arka tarafında hep birlikte şampanya içiyorduk. Freddie muhtemelen o ana kadar içtiklerinin üstüne iki şişe falan içmiştir. Looly’ye, ‘Senden harika oyuncu olur!’ diye bağırıp durdu ama o aldırmadı. Adamı görmezden geldi. Kanepede Evan’la sarmaş dolaş oturuyorlardı…”</p>

  <p>Birden Ciara’nın gözleri yaşlarla doldu ve zarif, beyaz avuçlarıyla bastırarak gözyaşlarını sildi.</p>

  <p>“… ve birbirlerine deliler gibi âşıklardı. Onu hiç bu kadar mutlu görmemiştim, hem de hiç!”</p>

  <p>“Freddie Bestigui’yle bir kez daha karşılaşmadın mı? Lula’nın ölümünden birkaç saat önce… dışarı çıkarken lobide birbirinize denk gelmişsiniz.”</p>

  <p>“Evet,” dedi gözlerini silmeyi sürdüren Ciara. “Nereden biliyorsun?”</p>

  <p>“Güvenlik görevlisi Wilson söyledi. Bestigui’nin, Lula’nın hoşuna gitmeyen bir şey söylediği izlenimine kapılmış.”</p>

  <p>“Evet. Adam doğru görmüş. Unutmuşum. Freddie, Deeby Macc’ten bahsetti ve Looly’nin heyecanla onu beklemesine laf attı. İkisini bir filmde oynatmak istiyormuş. Ne dediğini tam hatırlamıyorum ama kulağa açık saçık gelen şeylerdi.”</p>

  <p>“Lula, Bestigui ile üvey babasının arkadaş olduğunu biliyor muydu?”</p>

  <p>“Bunu ilk kez duyduğunu söylemişti. Her zaman Freddie’nin dairesinden uzak dururdu. Tansy’yi sevmezdi.”</p>

  <p>“Neden?”</p>

  <p>“Looly kimin kocasının yatı daha büyük gibi saçmalıklarla ilgilenmezdi, o insanlara karışmak istemiyordu. Onlardan daha kaliteliydi. Chillingam kızları gibi değildi.”</p>

  <p>“Pekâlâ, onunla olduğun öğleden sonrayı ve akşamı biraz anlatabilir misin?”</p>

  <p>Ciara ikinci izmaritini de kola kutusuna attı. Yeni bir tıs sesi daha duyuldu ve akabinde bir sigara daha yaktı.</p>

  <p>“Tamam, dur bir düşüneyim. Öğleden sonra onunla dairesinde buluştuk. Bryony kaşlarını almaya geldi, ikimize manikür yaptı. Kız kıza bir öğleden sonra geçirdik.”</p>

  <p>“Lula nasıldı?”</p>

  <p>“O…” Ciara tereddüt etti. “Önceki hafta olduğu kadar mutlu değildi. Ama intihar edecekmiş gibi bir hali yoktu, kesinlikle hayır.”</p>

  <p>“Şoförü Kieran, annesinin Chelsea’deki evinden ayrıldığında Lula’nın garip bir ruh halinde olduğundan bahsetti.”</p>

  <p>“Elbette öyledir, normal değil mi? Annesi kanser.”</p>

  <p>“Buluştuğunuzda annesinden bahsetti mi?”</p>

  <p>“Hayır, etti diyemem. Annesinin evine uğramıştı çünkü ameliyattan sonra kadıncağız kendini pek iyi hissetmiyordu. Yine de o sıralarda kimse Leydi Bristow’un öleceğini düşünmüyordu. Ameliyatın onu iyileştirmesi gerekmez miydi?”</p>

  <p>“Lula neden eskisi kadar mutlu olmadığından bahsetti mi?”</p>

  <p>“Hayır,” dedi Ciara. Başını iki yana salladığında platin sarısı saçları yeniden yüzüne döküldü. Saçlarını arkaya atıp sigarasından bir nefes aldı. “Canı sıkkındı, dikkati dağılmıştı ama annesini gördüğü için öyle olduğunu varsaydım. İlişkileri bir garipti. Leydi Bristow üstüne titrerdi, aşırı sahipleniciydi. Looly onunlayken kendini boğuluyormuş gibi hissederdi.”</p>

  <p>“Lula seninleyken birine telefon açtı mı?”</p>

  <p>“Hayır,” dedi Ciara biraz düşündükten sonra. “Sürekli telefonunu kontrol ediyordu ama hatırladığım kadarıyla kimseyle konuşmadı. Birilerini aramışsa bile çok sessiz konuşmuş olmalı. Arada bir odadan çıkıyordu. Kesin bir şey söyleyemem.”</p>

  <p>“Bryony, Deeby Macc geleceği için Lula’nın heyecanlandığını düşünmüş.”</p>

  <p>“Ah, Tanrı aşkına!” dedi Ciara, sabrı tükenmişçesine. “Deeby Macc geleceği için geri kalan herkes, Guy, Bryony ve hatta ben bile heyecanlanmıştık. Ama Looly o kadar önemsemedi. O Evan’a âşıktı. Bryony’nin söylediklerinin tek kelimesine bile inanmamalısın.”</p>

  <p>“Lula’nın yanında bir kâğıt var mıydı, hatırlıyor musun? Üzerine bir şeyler yazdığı mavi bir kâğıt parçası.”</p>

  <p>Ciara yeniden “Hayır,” dedi. “Neden? Ne yazıyormuş?”</p>

  <p>“Şimdilik bilmiyorum,” dedi Strike. Ciara birden yıldırım çarpmışa dönmüştü.</p>

  <p>“Tanrım! İntihar mektubu bıraktığını mı söylüyorsun? Aman Tanrım! Ne kadar delice olurdu… Hayır, o zaman intihar etmeye önceden karar vermiş olması gerekir.”</p>

  <p>“Belki başka bir şeydi,” dedi Strike. “Soruşturmada Lula’nın her şeyini ağabeyine bırakacağını söylediğini dile getirmişsin?”</p>

  <p>“Evet, doğru” dedi heyecan içinde başını sallayan Ciara.</p>

  <p>“Şöyle oldu… Guy, Looly’ye yeni koleksiyonundan enfes el çantaları yolladı. Reklamda oynadığım halde bana yollamayacağını biliyordum. Neyse, beyaz olanın paketini açtım. Çantanın adı Cashile, duymuşsundur. Çok güzeldi, iki yanında eklenip çıkarılabilir ipek bölmeler vardı. Lula’ya özel Afrika desenleri çizdirmiş. ‘Looly vasiyetinde bunu bana bırakır mısın?’ diye espri yaptım. Ama o beni ciddiye aldı. ‘Her şeyimi ağabeyime bırakıyorum ama istediğin çantayı almana izin vereceğine eminim,’ dedi.”</p>

  <p>Strike, genç kadının anlattıklarını, yalan söylediğine veya abarttığına dair ipuçları arayarak dinliyor, mimiklerini bir an olsun gözden kaçırmıyordu. Ancak konuşmasının akıcılığına bakılırsa manken yalan söylemiyordu.</p>

  <p>“Garip bir cevap vermiş, değil mi?” diye sordu Strike.</p>

  <p>Ciara saçlarını yeniden arkaya savururken, “Evet, sanırım,” dedi. “Ama Looly öyleydi, kasvetli ve melodramatik olmayı severdi. Guy her zaman, ‘Bu kadar çok ötme benim sevgili Guguk Kuşum,’ derdi.” Ciara iç çekti. “Neyse… Cashile çantayla ilgili imamı anlamadı. Bana hediye etmesini ummuştum çünkü onda dört tane vardı.”</p>

  <p>“Lula ile yakın arkadaş olduğunuzu söyleyebilir misin?”</p>

  <p>“Ah tabii! Çok yakındık, bana her şeyini anlatırdı.”</p>

  <p>“Görüştüğüm kişilerden bazıları kimseye Lula’nın kolay kolay güvenmediğinden bahsetti. Anlattıklarının dedikodu sayfalarına düşmesinden korkarmış. Onlara güvenip güvenemeyeceğini görmek için insanları test edermiş.”</p>

  <p>“Doğru, öz annesi onunla ilgili hikâyeleri satmaya başlayınca biraz paranoyaklaştı. Bana da yeniden Evan’la görüştüklerini kimseye söyleyip söylemediğimi sordu,” dedi Ciara sigarasını havada sallayarak. Ama Evan’ı saklamasına imkân yoktu. Herkes beraberliklerinden bahsediyordu. ‘Looly, senden bahsedilmesinden kötü bir şey varsa o da senden bahsedilmemesidir,’ dedim. Oscar Wilde’dan bir söz bu… Ama Looly ünlü olmanın bu yönünü sevmiyordu.”</p>

  <p>“Guy Somé ülke dışında olmasa Lula’nın, Duffield’a dönmeye cesaret edemeyeceğini düşünüyor.”</p>

  <p>Ciara kapıyı kontrol ettikten sonra alçak sesle konuşmasına devam etti. “Guy elbette öyle söyleyecektir. Looly söz konusu olduğunda aşırı koruyucuydu. Ona bayılırdı, gerçekten severdi. Evan’ın bela biri olduğuna inanırdı. Fakat dürüst olalım, gerçek Evan’ı tanımıyor. Evan hapı yutmuş bir serseri olabilir ama iyi kalplidir. Bir süre önce Leydi Bristow’u görmeye gitti. Ona neden bu şekilde kendine işkence ettiğini sordum. Ailenin ondan nefret ettiğini biliyorsundur. Bana ne dedi biliyor musun? <i>Ölmesine benim kadar üzülen biriyle konuşmak istiyorum</i>. Sence de çok acıklı değil mi?”</p>

  <p>Strike hafifçe öksürdü.</p>

  <p>“Basın Evan’ın peşindeydi, hiç adil değil. Onun da eli kolu bağlı.”</p>

  <p>“Duffield, Lula öldüğü gece senin evine mi geldi?”</p>

  <p>“Ah evet, işte sana güzel bir örnek!” dedi Ciara canından bezmişçesine. “Sevişiyormuşuz gibi yazdılar. Oysa parası yokmuş ve şoförü ortadan kaybolmuş. O da bende kalabilmek için Londra’yı baştan sona yürümüş. Kanepede uyudu. Haberi birlikte aldık.” Sigarasını dolgun dudaklarına götürüp ciğerlerini dumanla doldurdu ve bakışlarını yere çevirdi.</p>

  <p>“Korkunçtu. Tarif etmem mümkün değil. Korkunç. Evan… Tanrım! Ve sonra,” dedi güçlükle duyulan bir fısıltıyla. “Herkes katilin o olduğunu söyledi. Tansy Chillingam kavga edildiğini duyduğunu anlatınca basın deliye döndü. Tam bir rezaletti.”</p>

  <p>Ciara başını kaldırıp Strike’a baktı ve saçlarını kenara ittirdi. Tavandan gelen güçlü ışık kızın kusursuz kemik yapısını ortaya çıkarıyordu. “Sen Evan’la tanışmadın sanırım?”</p>

  <p>“Hayır.”</p>

  <p>“Tanışmak ister misin? İstersen benimle gelebilirsin. Bu gece Uzi’ye gidecekmiş.”</p>

  <p>“Çok iyi olurdu.”</p>

  <p>“Harika! Biraz bekle.”</p>

  <p>Masadan inip aralık kapıdan dışarı seslendi.</p>

  <p>“Guy, tatlım, bu gece üstümdekiyle takılabilir miyim? Uzi’ye gideceğim.”</p>

  <p>Somé yanlarına geldi. Gözlük camlarının daha da büyük gösterdiği gözleri her zamankinden yorgundu.</p>

  <p>“Tamam ama fotoğrafının çekildiğinden emin ol. En ufak bir zarar gelirse o cılız, beyaz poponu mahkemelerde sürüm sürüm süründürürüm.”</p>

  <p>“Elbisene iyi bakacağım. Cormoran’ı Evan’la tanıştırmaya götürüyorum.”</p>

  <p>Ciara sigara paketini işe gelirken giydiği giysileri tıktığı dev çantaya doldurup askısını omzuna taktı. Topuklular sayesinde boyu neredeyse dedektifinkiyle aynıydı. Somé, Strike’a bakıp gözlerini kıstı.</p>

  <p>“O pisliğin canına oku.”</p>

  <p>“Guy!” dedi somurtan Ciara. “Bu kadar kötü olma.”</p>

  <p>Somé her zamanki sivri diliyle, “Arkanı kolla Bay Rokeby,” diye ekledi. “Ciara tam bir sürtüktür. Öyle değil misin tatlım? Benim gibi o da büyük sever.”</p>

  <p>“Guy!” dedi Ciara yapay bir öfkeyle. “Haydi Cormoran, şoförüm dışarıda bekliyor.”</p>
</body>
</html>