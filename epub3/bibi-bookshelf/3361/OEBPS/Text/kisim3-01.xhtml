<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>1</h2>

  <p class="gi">Çarşamba günü yağmur başladı. Nemli ve gri Londra havası hâkimdi. Karamsar bir görünüme bürünmüş yaşlı şehirde siyah şemsiyelerin altında bembeyaz yüzler görülüyor, ıslak giysiler yüzünden her yanı nem kokusu kaplıyor, yağmur damlaları Strike’ın ofisinin camını durmaksızın dövüyordu.</p>

  <p>Cornwall’ın yağmuru farklıydı; Strike, St. Mawes’taki köy okuluna gittiği, çiçek ve kek kokan o küçük, güzel evde geçirdiği aylar boyunca yengesi Joan ve dayısı Ted’in misafir odalarının camına kırbaç gibi inen yağmur damlalarını dün gibi hatırlıyordu. Ne zaman Lucy’yi görmeye gitse anılar zihnine hücum ederdi.</p>

  <p>Yağmur damlalarının hâlâ coşkuyla pencere pervazına çarptığı cuma günü, Strike masasının başında Robin’in çekini (Geçici Çözümler Ajansı’nın komisyonu çıkarıldığında kalan miktar) yazıyor, Robin ise masanın diğer ucunda Jack’in oyuncak askerini ambalaj kâğıdına sarıyordu. Robin o haftanın üçüncü “ciddi” iş görüşmesine gideceği için siyah takım elbisesini giymişti ve arkada topuz yaptığı parlak sarı saçlarıyla çok alımlı görünüyordu.</p>

  <p>Robin uzay gemisi desenli kâğıtla mükemmel bir şekilde paketlediği hediyeyi, Strike da çeki uzatırken aynı anda, “İşte!” dediler.</p>

  <p>“Teşekkürler,” dedi hediyeyi alan Strike. “Paket yapmasını hiç beceremem.”</p>

  <p>“Umarım hediyesini sever.” Robin de çeki alıp siyah el çantasına koydu.</p>

  <p>“Umarım. Görüşmen için iyi şanslar. İstediğin bir iş mi?”</p>

  <p>Robin, “Öyle sayılabilir. West End’de, medya danışmanlık şirketinin halkla ilişkiler departmanındaki bir pozisyon için,” dese de sesi pek hevesli değildi. “Doğum gününde iyi eğlenceler. Pazartesi görüşürüz.”</p>

  <p>Sisli havada yol çalışmasının bir türlü bitmediği Denmark Sokağı’nı yürümek zaten zordu ama sağanak yağmurla iyice çekilmez bir hal almıştı. Strike, apartmanın girişindeki küçük çıkıntının altında durup ne zaman eski alışkanlıklarını bırakıp ekonomik gücü ve konforlu ev hayatıyla aynı sıralarda kaybettiği formunu geri kazanmak için harekete geçeceğini sordu kendine. Orada bekleyip bunları düşündüğü sırada telefonu çaldı.</p>

  <p>Zafer kazanmış gibi konuşan Eric Wardle, “Verdiğin tüyonun işe yaradığını bilmek isteyeceğini düşündüm.” dedi. Strike, motorun ve koşuşturan erkeklerin arka plandan gelen gürültülerini duyabiliyordu.</p>

  <p>“Hızlı davranmışsınız,” diye karşılık verdi Strike.</p>

  <p>“Boş oturmayız.”</p>

  <p>“Bu, istediğimi alabileceğim anlamına mı geliyor?”</p>

  <p>“Seni bu yüzden aradım. Bugün geç oldu ama pazartesi günü bisikletli kuryeyle yollatırım.”</p>

  <p>“Benim için ne kadar çabuk olursa o kadar iyi. İşyerimde kurye gelene kadar bekleyebilirim.”</p>

  <p>Wardle sinir bozucu bir kahkaha attı.</p>

  <p>“Saat başı para almıyor musun? Teslimatı ertelemenin işine geleceğini düşünmüştüm.”</p>

  <p>“Bu gece gelmesi daha iyi. Eğer dosyanın bu akşam bana ulaşmasını sağlarsan arkadaşım yeni bir kuş uçurduğunda ilk senin öğrenmeni sağlarım.”</p>

  <p>Ardından oluşan kısa sessizlikte Strike, Wardle’ın arabasındaki adamlardan birinin şöyle dediğini duydu:</p>

  <p>“… <i>kahrolası Fearney!</i>”</p>

  <p>“Pekâlâ, tamamdır,” dedi Wardle. “Akşama eline geçmesini sağlarım. Ancak yediyi bulabilir. O saatte ofiste olur musun?”</p>

  <p>“Kurye gelene kadar çıkmam.”</p>

  <p>Dosya üç saat sonra ofise ulaştığında Strike portatif televizyonunda akşam haberlerini izleyerek kucağındaki plastik tepsiden balık ve kızarmış patates yiyordu. Kurye apartmanın girişindeki zile bastı ve Strike adamı içeri alıp Scotland Yard’ın yolladığı paketi teslim aldığına dair imza verdi. Paketi açtığında içinden, fotokopilerden oluşan gri bir dosya çıktı. Strike dosyayı Robin’in masasına götürdü ve içindekileri sindirme yolunda uzun bir serüvene başladı.</p>

  <p>Lula Landry’nin hayatının son gecesinde görüştüğü insanların ifadeleri de dosyadaydı. Daireden alınan DNA delileriyle ilgili rapor, Kentigern Gardens 18 numaranın güvenlik görevlisinin teslim ettiği ziyaretçi defterinin fotokopisi, bipolar rahatsızlığını kontrol altında tutmak için Lula’ya yazılan ilaçların detaylı bir listesi, otopsi raporu, önceki yılın tıbbi kayıtları, cep telefonu ile ev telefonu kayıtları ve Lula’nın bilgisayarında bulunanların tam listesi… Bir de Wardle’ın üzerine SOKAK GÜVENLİK KAMERASI 2 - KAÇAKLAR yazdığı bir DVD vardı.</p>

  <p>Strike’ın ikinci el bilgisayarının DVD sürücüsü bozuktu. Bu yüzden CD’yi cam kapının yanında asılı olan paltonun cebine kaldırdı ve not defterini açıp dosyadaki evrakı incelemeye devam etti.</p>

  <p>Hava yavaş yavaş kararırken Strike masa lambasının altın rengi ışığında dosyadaki evrakları sistematik bir şekilde okudu ve intihar bulgusunu destekleyen belgeyi gözden geçirdi. Tutarlılığı tartışmak ifadelere dayansa da en ince detayına kadar belirlenmiş zaman çizelgesi, Landry’nin banyo dolabında bulunan ilaç şişelerinin etiketlerinin kopyaları… Strike, aynı zamanda Tansy Bestigui’nin yalanlarının arkasında yatan gerçeği de arıyordu.</p>

  <p>Otopsiye göre Lula çarpmanın etkisiyle ölmüştü; ölüm nedeni iç kanama ve boynunun kırılmasıydı. Kollarının üst kısmında morluklar vardı. Düştüğünde ayakkabısının teki ayağındaydı. Cesedin fotoğrafları, ilhamperimlula.com internet sitesinin Landry’nin gece kulübünden eve döndüğünde kıyafetini değiştirdiği iddiasını doğruluyordu. Binaya girerken fotoğraflandığı elbisenin yerini pullu bir bluz ve pantolon almıştı.</p>

  <p>Ardından Strike, Tansy’nin polise verdiği şaibeli ifadelere geçti. İlkinde yatak odasından banyoya gittiğini söylemiş, İkincisinde salonun penceresini açtığını eklemişti. Her iki ifadesinde de Freddie olay sırasında yatakta yatıyordu. Polis banyoda, lavabonun yanındaki mermerde kokain bulmuştu ve lavabonun altındaki tampon kutusuna da plastik poşetle uyuşturucu saklanmıştı.</p>

  <p>Freddie’nin ifadesi, Landry düştüğünde uyuduğunu doğruluyordu. Eşinin çığlıklarıyla uyanıp salona koşmuş ama Tansy iç çamaşırlarıyla yanından geçip gitmişti. Sakar polisin kırdığı vazodaki güllerin Macc’i karşılamak için ayarlanan bir jest olduğunu itiraf ediyordu. Rap yıldızıyla muhabbet etmek istemiş, Macc’in, henüz hazırlık aşamasındaki macera filmine çok yakışacağını düşünmüştü. Hiç şüphesiz yolladığı vazonun Landry’nin ölümü yüzünden kırılmasına aşırı tepki göstermişti. Başlangıçta yukarıda birilerinin kavga ettiğini duyduğunu söylediğinde eşine inanmış, sonradan isteksizce de olsa polislerin kokaini fazla kaçırdığı için Tansy’nin hayal gördüğü iddiasını kabullenmişti. Eşinin uyuşturucu alışkanlığı, evliliklerindeki en büyük sorundu ve yine polislere söylediğine göre Freddie, eşinin uyuşturucu kullandığını bilse de o gece dairede uyuşturucu olduğunu bilmiyordu.</p>

  <p>Bestigui ayrıca kendisinin Landry’nin dairesine gitmediğini, kızın da onun dairesine gelmediğini söylemiş, Dickie Carburyn’in evinde aynı anda kalmalarının (belli ki polis bunu sonradan duymuştu çünkü ilk sorgulamadan sonra Freddie bu yüzden ikinci kez sorguya çekilmişti) arkadaşlıklarını ilerletmelerini sağlamadığının altını çizmişti. <i>Lula daha genç misafirlerle konuştu. Bense hafta sonunun çoğunu yaşıtım olan Dickie’yle geçirdim</i>. Bestigui’nin ifadesinde görünüşte hiçbir açık yoktu.</p>

  <p>Polislerin, Bestiguilerin dairesinde olanlarla ilgili raporunu okuduktan sonra Strike kendi notlarına yenilerini ekledi. Banyodaki kokain ilgisini çekmişti ama asıl ilginç olan Tansy’nin çırpınarak camın önünden aşağı düşen Lula Landry’yi gördükten sonra verdiği tepkiydi. Pek çok şey elbette Bestiguilerin dairesinin biçimine bağlıydı (dosyada dairenin krokisi veya çizimi yoktu) ama Strike, Tansy’nin sürekli değiştirdiği hikâyenin sabit noktalarından bir diğerine kafayı takmıştı: Landry düşerken kocasının yatakta uyuduğunda ısrarlıydı. Bu konuda ona baskı yaptığında kadının saçını arkaya atıyormuş gibi yaparak yüzünü gizleyişini hatırladı. Polis raporlarını göz ardı etmeksizin bu detayları denkleme yerleştirmeye çalışan Strike, Lula Landry balkondan düşerken Tansy ve Freddie Bestigui’nin nerede oldukları hakkında kesin bir şey söylenemeyeceğine karar verdi.</p>

  <p>Sistemli bir şekilde dosyadaki belgeleri incelemeye devam etti. Evan Duffield’ın ifadesi pek çok açıdan Wardle’ın aktardıklarına uyuyordu. Kız arkadaşının Uzi’den ayrılmasını engellemek için onu kolundan tutup çektiğini itiraf etmişti. Ancak Lula kurtulup gitmiş, Duffield da peşinden koşmuştu. Onunla görüşen polisin duygusuz cümlelerle dosyaya kaydettiği üzere kurt maskesinin bahsi şöyle geçmişti: “Fotoğrafçıların ilgisinden kurtulmak istediğim zamanlarda kurt maskesi takarım.” Duffield’ı Uzi’den alan şoförün ifadesi, Duffield’ın Kentigern Gardens’a gitmeleri ve Arblay Sokağı’na doğru yola devam etmeleriyle ilgili hikâyesini doğruluyordu. Şoför, yolcusunu orada bırakıp gitmişti. Wardle’ın, şoförün Duffield’dan pek hoşlanmadığıyla ilgili iddiası ifadeden bile seziliyordu.</p>

  <p>Duffield’ın ifadesini destekleyen başka şahitler de vardı. Uyuşturucu satıcısı Whycliff ve onun komşusu olan kadın görgü tanıklığı yapmıştı. Ancak Wardle’ın söylediğine göre Whycliff, Duffield için yalan söyleyebilirdi. Alt kattaki kadına da para vermiş olabilirlerdi. Duffield’ı Londra sokaklarında gören diğer şahitler sadece ve sadece kurt maskeli bir adamı görmüşlerdi.</p>

  <p>Strike sigarasını yakıp yeniden Duffield’ın ifadesini okudu. Çabuk öfkelenen bir adamdı ve Lula’yı kulüpte kalmaya zorladığını itiraf etmişti. Kızın kolundaki morluklar hiç şüphesiz onun eseriydi. Ancak Whycliff’ten eroin almıştı ve Kentigern Gardens 18 numaraya girecek kadar zinde olması veya birini öldürecek kadar öfkelenmesi ihtimal dahilinde değildi. Strike, eroin bağımlılarının davranış biçimlerini iyi bilirdi; ailesiyle yaşarken bu insanları sıklıkla görüyordu. Uyuşturucu, kölelerini sakin ve pasif yaratıklara dönüştürürdü. Bağırıp çağıran, şiddete eğilimli alkoliklerin veya elleri kolları durmayan paranoyak kokainmanların tam zıddı oldukları söylenebilirdi. Strike ordunun öncesinde ve sonrasında, hatta orduda her tür uyuşturucu kullanıcısını görmüştü. Medyanın, Duffield’ın bağımlılığını göklere çıkarması midesini bulandırıyordu. Eroinin göz kamaştırıcı bir yanı yoktu. Strike’ın annesi odanın köşesindeki pis bir şiltede ölüp gitmiş ve altı saat boyunca kimse öldüğünü anlamamıştı.</p>

  <p>Strike yerinden kalkıp odanın diğer tarafına gitti ve yağmur damlalarının ıslattığı camı sonuna kadar açtı. 12 Bar Cafe’den gelen bas sesleri iyice güçlenmişti. Sigarasını içerken araba farlarının aydınlattığı, su birikintileriyle kaplı Charing Cross Yolu’nu seyretti. Cuma gecesi kendilerini dışarı atan insanlar ellerinde şemsiyelerle, kahkahalar atarak Denmark Sokağı’ndan geçiyorlardı. Ne zaman kendisinin de cuma gecesi arkadaşlarıyla dışarı çıkıp bir bira içmenin keyfini çıkarabileceğini merak etti. Bu fikir bile sanki başka bir evrene, çok eskilerde kalmış bir hayata aitti. İletişim kurduğu tek insanın Robin olduğu garip arafta sonsuza kadar kalmayacaktı ama hâlâ gerçek hayata adım atmaya hazır değildi. Orduyu, Charlotte’ı ve bacağını kaybetmişti. Şimdi başkalarının şaşkınlıktan ve merhametleriyle yüzleşebilmek için dönüştüğü kişiyi her yönüyle sahiplenebilmeliydi. İzmarit, ucundaki parlak, turuncu ışıltıyla karanlık sokağa düştü ve ıslak su oluğunda kaybolup gitti. Strike pencereyi kapatıp masasına döndü ve dosyayı önüne çekti.</p>

  <p>Derrick Wilson’ın ifadesinde bilmediği bir şey yoktu. Kieran Kolovas-Jones’tan veya gizemli mavi kâğıttan bahsedilmemişti. Strike çok da ilgilenmeyerek sonraki sayfaya, Lula’nın son öğleden sonrasını geçirdiği iki kadının, Ciara Porter ve Bryony Radford’un ifadelerine geçti.</p>

  <p>Makyöz Radford, Deeby Macc geleceği için Lula’nın heyecanlı ve neşeli olduğunu söylemişti. Porter’a göreyse Landry “pek kendinde değildi”, “bunalımda ve gergindi”, ayrıca canını sıkan şeyden bahsetmek istememişti. Porter’ın ifadesi o ana kadar kimsenin Strike’la paylaşmadığı, merak uyandırıcı bir detayı da içeriyordu. Ciara Porter, Lula’nın o öğleden sonra her şeyini kardeşine miras bırakacağını söylediğini dile getirmişti. Bu sohbetin ne bağlamda gerçekleştiğiyle ilgili herhangi bir detay belirtilmemişti ama Lula’nın aklında eğlenceli konular olmadığı izlenimi oluşuyordu.</p>

  <p>Strike, müşterisinin niçin Lula’nın her şeyini kendisine bırakmayı planladığından bahsetmediğini merak etti. Elbette Bristow zengindi. Belki yüklü bir mirasa konacağını bilmek o güne kadar kimseden bir kuruş görmemiş Strike’ın aksine John Bristow için bir anlam ifade etmiyordu. Esneyen Strike, uyanık kalmak için bir sigara daha yaktı ve Lula’nın annesinin verdiği ifadeyi okudu. Leydi Yvette Bristow, ifadesinde ameliyattan sonra kendini pek iyi hissetmediğini ve zihninin bulanık olduğunu söylemişti. Ancak o sabah ziyaretine geldiğinde kızının “çok mutlu” olduğunda ısrarcıydı. Üstelik annesi için endişelenen genç kadın bir an önce iyileşmesini temenni etmişti. Belki suçlusu, raporu yazan polisin düz, duygusuz anlatımıydı fakat Strike, Leydi Bristow’un ifadesinde kararlı bir inkâr halinin izlerini yakaladı. Sadece ve sadece o, Lula’nın ölümünün kaza olduğunu, yanlışlıkla kayıp balkondan düştüğünü söylüyordu. Buzlu bir geceydi, diyordu Leydi Bristow.</p>

  <p>Strike, John Bristow’un ifadesini taradı. Görüştüklerinde Strike’a söylediklerinden farklı bir şey söylememişti. Ardından John ve Lula’nın dayısı Tony Landry’nin ifadesine sıra geldi. Lula’nın ölümünden önceki gün, genç kızla yaklaşık aynı saatlerde Yvette Bristow’u ziyaret etmişti. Ona kalırsa yeğeni gayet normal görünüyordu. Tony Landry sonrasında Oxford’a gidip uluslararası aile hukukuyla ilgili bir konferansa katılmış ve gece Malmaison Oteli’nde kalmıştı. Nerede olduğuyla ilgili ifadesini, telefon görüşmelerini konu eden gelişigüzel bir iki yorum izliyordu. Strike, merakını gidermek için dosyaya eklenen telefon kayıtlarını inceledi.</p>

  <p>Lula ölümünden önceki hafta ev telefonunu çok az kullanmış, ölümünden önceki gün ise hiç kimseyle görüşmemişti. Cep telefonuysa ayrı bir hikâyeydi. Son gününde en az altmış altı görüşme yapmıştı. İlk olarak sabah 09.15’te Evan Duffield’la, 09.35’te de Ciara Porter’la konuşmuştu. Sonrasında kimseyle telefonda konuşmadığı birkaç saatlik bir boşluk vardı ve derken 13.21’den itibaren yine iki numarayı defalarca aramıştı. Biri Duffield’ın, diğeri yanına düşülen nota bakılırsa Tony Landry’nindi. Tekrar tekrar bu iki adama ulaşmaya çalışmıştı. Aralarda bazen yirmi dakika süren, kimseyi aramadığı boşluklar vardı. Sonra yeniden telefona sarılıyor, tekrar arama tuşuna basıyordu. Deli gibi telefonla birilerini aradığı bu saatler, dairesinde Bryony Radford ve Ciara Porter’la olduğu zamana denk geliyordu ama iki kadın da ifadelerinde arkadaşlarının ona buna deli gibi telefon açtığından bahsetmemişti.</p>

  <p>Strike yeniden Tony Landry’nin yeğeninin niçin kendisiyle görüşmek istediğine hiçbir açıklık getirmeyen ifadesine döndü. Söylediğine göre konferanstayken telefonunun sesinin kapamış ve geç saate kadar yeğeninin defalarca kendisini aradığını fark etmemişti. Niçin aradığını bilmiyordu. Aramaları fark ettiğinde Lula ona ulaşma çabasından vazgeçmiş olduğundan sorun her neyse çözüldüğüne karar vermiş, o saatlerde Lula’nın gece kulüplerinden birinde olacağını tahmin ettiği için (ki bu tahmini doğruydu) onu aramaya gerek görmemişti.</p>

  <p>Strike artık iki dakikada bir esniyordu. Kendine kahve hazırlamayı düşündüyse de o gücü kendinde bulamadı. Yatağa gitmek istiyordu ama elindeki işi tamamlama takıntısı yüzünden dosyanın başına dönüp Lula’nın öldüğü gün 18 numaraya gelenlerin kaydedildiği defterin fotokopilerini inceledi. Atlanan imzalar ve isimler, Wilson’ın kayıt tutmakta işverenlerinin umduğu kadar titiz olmadığını ispatlıyordu. Wilson, Strike’a binada oturanların giriş çıkışlarının deftere kaydedilmediğini söylemişti. Bu yüzden Landry ve Bestiguilerin giriş çıkışları eksikti. İlk kayıt Wilson’ın kurye için saat 09.10’da düştüğü nottu. Sonra 09.22’de <i>iki numaraya çiçek teslimatı</i> ve son olarak da 09.50, <i>güvenlik şirketi</i>. Alarmları kontrole gelen adamın çıkış saati ise belirtilmemişti.</p>

  <p>Bunlar dışında Wilson’ın da söylediği gibi sakin bir gündü. Ciara Porter 12.50’de, Bryony Radford 13.20’de gelmişti. Radford 16.40’ta çıkarken defteri imzalamıştı. Wilson, Bestiguilere yemek getiren firmanın çalışanlarının 19.00’da geldiğini not etmişti. Ciara ve Lula 19.15’te, yemek firmasının elemanları da 21.15’te çıkmışlardı.</p>

  <p>Polislerin sadece Lula’nın öldüğü günkü sayfanın fotokopisini çekmesi Strike’ın canını sıktı. Önceki sayfalarda Rochelle denen kızın soyadını bulmayı umuyordu.</p>

  <p>Strike dikkatini Landry’nin bilgisayarının içeriğini özetleyen polis raporuna çevirdiğinde saat gece yarısına geliyordu. Anlaşılan öncelikle intihar etme eğilimini veya planlarını içeren e-postalar bulunup bulunmadığına bakmış ve bu arayıştan elleri boş dönmüşlerdi. Strike, Landry’nin hayatının son iki haftasında yolladığı ve aldığı e-postalara baktı.</p>

  <p>Garip ama gerçek bir durum vardı; Landry’nin olağanüstü güzelliğini yansıtan sayısız fotoğrafa baktıkça onun gerçekten var olduğuna inanmak Strike’a epey zor geliyordu. Hatlarının gayet muntazam oluşu ve özgünlüğü onun soyut, özel bir tasarım olduğu hissi yaratıyordu insanda. Yüzünün güzelliği ve kusursuz çizgileri de aklı baştan alacak cinstendi.</p>

  <p>Ama şimdi, kenarlarında mürekkep lekeleriyle e-postaların çıktılarına bakıp ancak karşı tarafın anlayabileceği espriler ve lakapları içeren dilbilgisi bozuk mesajları incelerken Lula karanlık ofiste yanı başında duruyormuş gibi hissediyordu. O yazışmalar sonsuz sayıda fotoğrafın sunamadığını sunmuştu: Gülüp ağlayan, etten kemikten gencecik bir kız, karlı bir Londra gecesi sokağa düşüp ölmüştü ve beyni olmasa da kalbi ile sezgileri Strike’a bunun bir cinayet olduğunu söylüyordu. Dosyadaki sayfaları çevirirken katilin izine rastlamayı ummuş, oysa bunun yerine vahşice öldürülen diğer pek çok kurban gibi Lula’nın da hüzünlü gözlerini kendisine diken hayaletiyle karşılaşmıştı.</p>

  <p>Şimdi John Bristow’un kardeşinin intihar etmeyeceğine olan inancının nedenlerini anlıyordu. O cümleleri yazan kız samimi biriydi. Sosyal, ani kararlar veren, koşturmaktan hoşlanan, işini seven bir kadındı ve tıpkı Bristow’un dediği gibi Fas’a seyahat etme ihtimali onu çok heyecanlandırmıştı.</p>

  <p>E-postaların çoğu moda tasarımcısı Guy Somé’ye gönderilmişti. Paylaşılan birkaç sır dışında ilginç bir yanları yoktu ve marjinal arkadaşının bahsi geçiyordu:</p>

  <p class="alinti">Geegee, senden bir ricam var. Rochelle’in doğum günü için bir şey hazırlar mısın? Ne istersen öderim. Hoş bir şey olsun (kolaya kaçma). 21 Şubat için. Lüüütfen lüüütfen, seni çok seviyorum. Guguk kuşu.</p>

  <p>Strike, ilhamperimlula.com sitesinde Lula’nın, Guy Somé’yi kardeşi gibi sevdiğinden bahsedildiğini hatırladı. Tasarımcının polise verdiği ifade dosyadakilerin en kısasıydı. Bir haftalığına Japonya’ya gitmiş ve Lula’nın öldüğü gece dönmüştü. Strike, Somé’nin Kentigern Gardens’a yürüme mesafesinde oturduğunu biliyordu ama polisler eve döndüğünde yatıp uyuduğu açıklamasını tatmin edici bulmuşlardı. Strike, Charles Sokağı’ndan Kentigern Gardens’a gelen birinin Alderbrook Yolu’ndaki güvenlik kamerasına yakalanacağını tespit etmişti.</p>

  <p>Strike dosyayı kapattı. Binbir güçlükle ofisin diğer tarafına gidip soyunurken ve takma bacağını çıkarıp uyku tulumunu açarken öylesine yorgundu ki hiçbir şey düşünecek halde değildi. Arabaların uğultusu, yağmur damlalarının gürültüsü ve şehre hâkim olan yorgun rüzgârın ninnisiyle hemen uykuya daldı.</p>
</body>
</html>