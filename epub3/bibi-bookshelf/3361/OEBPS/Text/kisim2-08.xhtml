<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>8</h2>

  <p class="gi">Pazartesi günü ofisini biriyle paylaşacağını bilmek Strike’ın tek başına geçirdiği hafta sonunu daha katlanılır kıldı. O iki günü sıkılmadığı, kıymetli bir zaman dilimine dönüştürdü. Uyku tulumunu toplamak zorunda değildi. İç ve dış ofis arasındaki kapıyı açık bırakabilir, birilerini rahatsız edeceğinden korkmaksızın tuvalet ihtiyacını giderebilirdi. Yapay limon kokusu midesini bulandırdığı için zorlayarak da olsa masasının arkasında kalan, badana yüzünden sıkışmış pencereyi açıp serin, temiz havayla iki küçük odayı havalandırdı. Charlotte’la ilişkisini, insanı tüketip içini çürüten o günleri hatırlamasına sebep olacak bütün albümlerden ve parçalardan uzak durdu. Bir daha hiç görmeyeceğini sandığı ama Charlotte’ın evinden getirdiği kutulardan birinden çıkan ufak müzik setine Tom Waits albümünü takıp sesi sonuna kadar açtı. Sıkış tıkış ofiste portatif televizyonunu koyacak bir yer aradı, kirli giysilerini siyah çöp torbasına doldurdu ve bir kilometre ötedeki çamaşırhaneye gitti. Ofise döndüğünde gömleklerini ve iç çamaşırlarını ofisin bir ucundan diğerine çektiği ipe astı ve saat üçteki Arsenal-Spurs maçını izledi.</p>

  <p>Bütün bu sıradan eylemleri yaparken yeniden hastanede yattığı aylar boyunca onu rahat bırakmayan kasvetli düşüncelerin pençesine düşmeye yaklaştığını hissetti. Dikkati ne zaman elindeki işten uzaklaşsa, köhne ofisinin karanlık köşelerinde saldırmaya hazır bekleyen karanlık bir ruhun kulağına en büyük korkularını fısıldadığını duyuyordu. Ne kadar dibe vurduğu gerçeğiyle yüzleşmeye zorluyordu bu fısıltılar onu; yaşıyla, sakatlığıyla, paramparça aşk hayatıyla, evsiz olmasıyla yüzleşmeye… <i>Otuz beş yaşındasın</i>, diye fısıldıyordu. <i>Ne yaşadın deseler gösterebileceğin sadece üç beş koli, bir de dağ gibi borç</i>. Süpermarkete hazır makama almaya gittiğinde gözlerinin bira kutularına kaymasına yol açan da bu histi. Pusuda bekleyen karanlık ruh, Strike yere serdiği gömleklerini ütülerken onunla dalga geçiyordu. Saatler ilerledikçe hâlâ ordudaymış gibi kendine dayattığı sigara içmek için sokağa çıkma alışkanlığına kızmaya başladı. Acınası disiplinini koruduğu için tam bir faciaya dönüşmüş, kişiliksiz yaşantısına çekidüzen verme çabasıyla da alay etti ve masasının başından kalkmadan sigara içmeye başladı. Yıllar önce Almanya’da bir bardan yürüttüğü işe yaramaz, teneke kül tablası izmaritlerle doldu.</p>

  <p>Ama bir işi vardı ve para kazanıyordu. Arsenal, Spurs’u yendiğinde Strike’ın keyfi yerine geldi, televizyonu kapattı ve karamsarlığı üzerinden atarak masasına dönüp işinin başına oturdu.</p>

  <p>Strike artık debileri istediği gibi toplayıp düzenleme özgürlüğüne sahip olsa da Suç Prosedürü ve Soruşturma Yasası’nın öngördüğü protokolleri kullanmaya devam ediyordu. John Bristow’un, sorunlu hayal gücünün ürettiği bir katili aradığına inanması, titiz ve kapsamlı bir soruşturma yürütme zorunluluğu duymasını engellemiyordu. Bristow, Wilson ve Kolovas-Jones’la konuşurken aldığı notları çıkarıp incelemeye koyuldu.</p>

  <p>Kardeşi Lucy aynı akşam saat altıda aradığında Strike kendini işine kaptırmıştı. Lucy, Strike’tan iki yaş küçük olsa da kendini onun ablasıymış gibi hissederdi. İşe yaramaz bir koca, üç çocuk, monoton bir iş ve ev kredisinin belini büktüğü Lucy, tüm bunlar onu yeterince dibe çekmiyormuş gibi bir de Strike’ı toplamaya çalışıyordu. Strike’a sorarsanız kardeşi, kendine ve dünyaya bir şeyler ispatlamaya çalışıyordu. Vermek istediği mesaj sorumsuz bir anne olmadığıydı çünkü kendi anneleri, Strike ve Lucy’yi bir heves ya da bir sevgili uğruna ülkeden ülkeye, okuldan okula, çeşitli evlere, gecekondulara ve kamplara sürüklemişti. Strike’ın sekiz üvey kardeşi vardı ama çocukluğunu paylaştığı kişi yalnızca Lucy’ydi. Ona hayatındaki herkesten daha fazla önem verirdi ama bir araya geldiklerinde de her zamanki kavgalara ve gerilimlere kapıldıklarından huzur bulamazlardı. Lucy, ağabeyinin onu endişelendirdiği, hayal kırıklığına uğrattığı gerçeğini gizleyemiyordu. Bunun sonucunda Strike da ne durumda olduğundan bahsederken ona karşı bir arkadaşıyla konuşurken davranacağından daha az dürüst davranma eğilimindeydi.</p>

  <p>“Her şey harika gidiyor,” dedi Lucy’ye. Sigaranın dumanını açık pencereden dışarı üflüyor, sokaktaki dükkânlara girip çıkan insanları izliyordu. “Son zamanlarda işlerim iki kat arttı.”</p>

  <p>“Neredesin? Arabaların gürültüsünü duyabiliyorum.”</p>

  <p>“Ofisteyim. Evrak işleriyle uğraşıyorum.”</p>

  <p>“Cumartesi günü mü? Charlotte bu işe ne diyor?”</p>

  <p>“Şehir dışında, annesini ziyarete gitti.”</p>

  <p>“Aranız nasıl?”</p>

  <p>“Harika!”</p>

  <p>“Emin misin?”</p>

  <p>“Evet, eminim. Greg nasıl?”</p>

  <p>Lucy, kocasının ne kadar çok çalıştığıyla ilgili kısa ama detaylı bir özet geçtikten sonra saldırılarına geri döndü.</p>

  <p>“Borçların yüzünden Gillespie hâlâ yakanda mı?”</p>

  <p>“Hayır.”</p>

  <p>“Çünkü öyleyse, Stick…” Lucy’nin, Strike’ın çocukluk lakabını kullanması kötüye işaretti. Kız kardeşi belli ki onu yumuşatmaya çalışıyordu. “Şöyle bir araştırdım ve İngiliz Lejyonu’na başvurabileceğini…”</p>

  <p>Strike hiç düşünmeden, “Lucy, kıyamet kopsa bunu yapmam,” dedi.</p>

  <p>“Ne?”</p>

  <p>Kızın ses tonunda o tanıdık incinmeyi ve hayal kırıklığını duyan Strike gözlerini kapadı.</p>

  <p>“İngiliz Gazi Derneği’nin yardımına falan ihtiyacım yok Lucy, anlaşıldı mı?”</p>

  <p>“Bu kadar gururlu olman gerekmiyor…”</p>

  <p>“Çocuklar nasıl?”</p>

  <p>“İyiler. Dinle Stick… Rokeby hayatı boyunca sana tek kuruş destek olmamışken şimdi avukatını yollayıp seni taciz etmesi çok yakışıksız. Yaşadıkların düşünülürse o parayı sana hibe etmeliydi. Sonuçta paraya ihtiyacı yok ki…”</p>

  <p>“İşlerim yolunda, aldığım borcu ödeyeceğim,” dedi Strike. Genç bir çift sokağın köşesinde kavga ediyordu.</p>

  <p>“Charlotte’la aranızın iyi olduğuna emin misin? Niye annesini ziyarete gitti? Birbirlerinden nefret etmiyorlar mıydı?”</p>

  <p>“Son zamanlarda iyi anlaşıyorlar,” dedi Strike. Bu arada oğlanla kavga eden kız öfkeyle bağırdı ve elini kolunu sallayıp ayağını yere vurduktan sonra başını alıp gitti.</p>

  <p>“Ona güzel bir yüzük almadın mı daha?” diye sordu Lucy.</p>

  <p>“Gillespie’den kurtulmamı istediğini sanıyordum?”</p>

  <p>“Charlotte yüzük takmamayı kafaya takmıyor mu yani?”</p>

  <p>“Artık bu konuda çok anlayışlı,” dedi Strike. “Yüzük istemediğini söyledi. Birikimimi işime yatırmamı istiyormuş.”</p>

  <p>“Gerçekten mi?” diye sordu Lucy. Charlotte’ı pek sevmediğini gizlemeyi çok iyi başardığına inansa da yanılıyordu. “Jack’in doğum gününe gelecek misin?”</p>

  <p>“Ne zamandı?”</p>

  <p>“Stick, sana davetiyeyi bir hafta önce yolladım!”</p>

  <p>Acaba Charlotte davetiyeyi, Strike’ın yer olmadığı için kapaklarını bile açmadan girişe bıraktığı o kolilerden birine mi koymuştu?</p>

  <p>Strike gitmek istemese de, “Evet, orada olacağım,” dedi.</p>

  <p>Telefon görüşmesi sona erdi ve Strike bilgisayarına dönüp çalışmayı sürdürdü. Kısa süre sonra Wilson ve Kolovas-Jones görüşmesinin notlarını bilgisayara aktarmayı tamamlamıştı ama içindeki yenilmişlik hissi geçmek bilmiyordu. Bu, ordudan ayrıldığından beri basit bir takip çalışmasından fazlasını gerektiren ilk vakasıydı ve sanki ona bütün otoritesinden ve kudretinden arındırıldığını hatırlatmak için tasarlanmıştı. Film yapımcısı Freddie Bestigui, yani öldüğünde Lula Landry’nin en yakınında olan kişi, araya çalışanlarından oluşan bir orduyu sokarak kendisine ulaşılmasını engelliyordu ve John Bristow’un, onu Strike’la konuşmaya ikna edebileceğine dair bütün güven verici sözlerine rağmen hâlâ Tansy Bestigui’yle de bir görüşme ayarlanamamıştı.</p>

  <p>Kısır bir döngünün içine hapsolduğunu hisseden ve mesleğini neredeyse Robin’in nişanlısı kadar küçümseyen Strike, gittikçe güçlenen karamsarlığından, vakayla bağlantılı konuları internette araştırarak kurtulmayı denedi. Google’da Kieran Kolovas-Jones’a baktı. Şoför, <i>Fatura</i> dizisinin bir bölümünde oynadığını iddia ederken doğruyu söylemişti. İnternetteki makaleye göre iki repliği vardı (İki numaralı çete üyesi: Kieran Kolovas-Jones). Bir menajerinin olduğu da doğruydu. Ajansın internet sitesinde diğer oyuncuların yanı sıra Kieran’ın da ufak bir fotoğrafı ve <i>East Enders</i> ya da <i>Casualty</i>’yi de içeren ufak çaplı rollerinin listesi bulunuyordu. Execars’ın internet sitesindeki fotoğrafı daha büyüktü. Orada fiyakalı şapkası ve üniformasıyla tek başına dikilirken gerçek bir film yıldızını andırıyordu. Belli ki şirkette çalışan en yakışıklı şofördü.</p>

  <p>Gecenin karanlığı akşam saatlerinin alacakaranlığının yerini alıp Tom Waits köşedeki müzik setinden hüzünlü şarkısını söylemeyi sürdürürken Strike sanal dünyada Lula Landry’nin hayaletinin peşine düştü. Bristow, Wilson ve Kolovas-Jones’la konuşurken aldığı notlara yenilerini ekledi.</p>

  <p>Lula Landry’nin Facebook sayfasını bulamadı. Anlaşılan Twitter hesabı da açmamıştı. Hayranlarının sonsuz iştahını özel hayatıyla beslemeyi reddetmesi de başkalarını bu boşluğu doldurmaya yönlendirmişti. Fotoğraflarını içeren, Lula’nın özel hayatına kafayı takmış internet sitelerinin haddi hesabı yoktu. Orada yazanların yarısı bile doğruysa Bristow, Strike’a kardeşinin kendini mahvetme eğiliminin hafifletilmiş, küçük bir örneğini sunmuş demekti.</p>

  <p>Bu eğilim, Lula’nın elektronik eşyalar üreten Albris şirketinin kurucusu, sakallı, yakışıklı bir adam olan üvey babası Sir Alec Bristow kalp krizinden öldüğünde ortaya çıkmıştı. Lula olaydan sonra yazdırıldığı iki okuldan da kaçmış, üçüncüsünden de atılmıştı. Hepsi pahalı özel okullardı. Bileklerini kesmiş ve oda arkadaşı tarafından kanlar içinde bulunmuştu. Serseri bir hayat tarzını benimsemiş ve bir keresinde de polis tarafından haneye tecavüzden tutuklanmıştı. Kimin hazırladığı belirsiz ilhamperimlula.com adındaki bir hayran sitesine göre hayatının bir döneminde geçinebilmek için hayat kadınlığı bile yapmıştı.</p>

  <p>Ardından Akıl Sağlığı Yasası gereği hastaneye kaldırıldığı dönem geliyordu. Ciddi rahatsızlıkları olan gençlerin bulunduğu yüksek güvenlikli bir koğuşa yerleştirilen Lula’ya bipolar teşhisi konmuştu. Bir yıl bile geçmeden, annesiyle Oxford Sokağı’ndaki bir mağazada alışveriş yaparken peri masallarını andıran bir sahne yaşanmış, genç kız mankenlik ajansının yöneticisi tarafından keşfedilmişti.</p>

  <p>İnsan Landry’nin gençlik fotoğraflarına baktığında objektiflere hem kırılgan hem samimi görünmeyi başaran, zürafalar gibi ince, uzun bacaklı on alta yaşında bir Nefertiti görüyordu. Kızın sol kolundaki yara izi moda editörlerini büyülemiş olacak ki bazı fotoğraflarda muhteşem yüzünün yanı sıra o yara da özellikle vurgulanmıştı. Lula’nın olağanüstü güzelliği neredeyse insan aklının alabileceğinin ötesindeydi. Ölümünden sonra gazetelerde yayınlanan makalelerde ve hayranlarının yazdığı histerik bloglarda büyüleyici güzelliği öve öve bitirilememiş ancak ne kadar çabuk öfkelendiğini hatırlatan hikâyelere ve geçirdiği sinir krizlerine de bolca yer verilmişti. Basın ve halk onu hem seviyor hem de ondan nefret etmekten büyük bir haz alıyordu. Kadın gazetecilerden biri Lula’nın sıradışı bir saflığı, ender rastlanır bir sevimliliği olduğunu yazarken başka bir gazeteci aslında sığ ve içten pazarlıklı biri olduğunu iddia edebiliyordu.</p>

  <p>Saat dokuzda Strike, Çin Mahallesi’ne gidip yemek aldı, ardından ofisine dönüp Tom Waits’i çıkardı ve Elbow albümünü koydu. Sonra internette Evan Duffield’ı, yani Bristow da dahil olmak üzere herkesin ortak kanısına göre kız arkadaşını öldürmemiş olan adamı araştırdı.</p>

  <p>Kieran Kolovas-Jones, Duffield’ı ne kadar kıskandığını belli edene kadar Strike bu adamın neden bu kadar ünlü olduğunu anlamamıştı. Şimdi bu sorunun cevabını biliyordu, Duffield eleştirmenler tarafından başarılı bulunan bağımsız bir filmdeki rolüyle kısa sürede üne kavuşmuştu. Canlandırdığı karakter gerçek hayattaki halinden farksızdı. Uyuşturucu bulabilmek için hırsızlık yapan bir eroinmanı oynamıştı.</p>

  <p>Duffield’ın grubu, solistinin meşhur olmasıyla birlikte beğeni toplayan yeni bir albüm çıkarmış ve adamın Lula’yla tanıştığı dönemde kavga gürültüyle dağılmıştı. Kız arkadaşı gibi Duffield da olağanüstü derecede fotojenikti. Döküntü kıyafetler içinde sokakta yürürken çekilmiş rötuşsuz fotoğraflarında (bunlardan bir sürü vardı) veya öfkeyle fotoğrafçılara saldırdığı karelerde bile yakışıklıydı. Bu iki hasarlı ve güzel insanın birlikteliği halkın onlara duyduğu tutkuyu şiddetlendirmişti. İkisi de ilgilerini birbirlerine veriyor, böylece tüm dikkatleri kendilerine çeviriyorlardı. Bu sonsuz bir döngü haline gelmişti.</p>

  <p>Kız arkadaşının ölümü, iftiraya uğradığı düşünülen Duffield’ın tanrılaştırılan, kahramanlaştırılan ve idealize edilen imajını daha da güçlendirmişti. Onda çekici bir karanlık, tehlikeli bir hava vardı. En ateşli hayranları da ondan nefret edenler de bir ayağının çukurda olmasından büyük bir haz alıyordu. Adamı bekleyen çaresizlik ve yokluk kokan ölümün kaçınılmazlığı kolayca hissediliyordu. Sanki bir kötü alışkanlıklar abidesiydi. Strike, kafayı bulduğu her halinden belli Duffield’ın, Kolovas-Jones’un çok iyi taklit ettiği ses tonuyla konuşup durduğu, “ölüm partiden ayrılmaktan fazlası değildir” veya “erken ayrılmanız gerekirse çok üzülmeyin” gibi saçma sapan laflar ettiği Youtube videolarını izledi.</p>

  <p>Sayısız kaynağa göre Lula’nın öldüğü gece Duffield, kız arkadaşından kısa bir süre sonra yüzünde kurt maskesiyle kulüpten ayrılmıştı. (Strike’a sorarsanız bu şov yapmaktan başka bir şey değildi.) Gecenin geri kalanında ne yaptığıyla ilgili açıklamaları internetteki komplo teorisi yazarlarını tatmin etmese de polis, Kentigern Gardens’ta yaşananlarla bir ilgisi olmadığına belli ki ikna olmuştu.</p>

  <p>Strike, tespitleri ve bu tespitler doğrultusunda ürettiği varsayımları takip ederek haber sitelerini ve blogları taradı. Ara sıra polisin dikkate almadığı ve Bristow’un ortada bir katil bulunduğuna duyduğu inancı besleyen, küçük ipuçlarıyla yola çıkmış akıl almaz teorilere veya hararetli iddialara rastlıyordu, ilhamperimlula.com sitesinde de uzun bir Yanıtlanmamış Sorular listesi vardı.</p>

  <p>Beş numaralı soruya Strike da kafa yoruyordu: <i>Lula düşmeden önce paparazzileri kim uzaklaştırdı?</i></p>

  <p><i>Dokuz: Gece ikide kızın dairesinin önünden geçen yüzünü gizlemiş adamlar neden ortaya çıkmadı? Onlar kimdi ve nereden geliyorlardı?</i>”</p>

  <p><i>On üç: Lula, balkondan düştüğünde niçin eve döndüğünde üzerinde olandan farklı bir kıyafet giyiyordu?</i></p>

  <p>Gece yarısı olduğunda Strike elinde bir kutu birayla Bristow’un bahsettiği, kendisinin de pek ilgilenmemekle birlikte öyle ya da böyle farkında olduğu reklam kampanyasıyla ilgili tartışmaları okuyordu. Mesele kızcağızın ölümünden sonra kullanılan afişlerdi. Soruşturmadan bir hafta sonra Lula’nın ölümünün intihar olduğuna karar verildiğinde moda tasarımcısı Guy Somé’nin reklam kampanyasında kullandığı fotoğraflar halkı galeyana getirmişti. Afişlerde mahrem yerleri örtecek çantalar, eşarplar ve taktıkları mücevherler haricinde pis bir sokağın ortasında çırılçıplak poz vermiş iki manken vardı. Landry çöp tenekesine tünemiş, Ciara Porter yere uzanmıştı. İkisi de dev melek kanatları takmışlardı. Porter’ınkiler kuğularınki gibi bembeyaz, Landry’ninkiler altın rengi ışıltılar saçan bir çift siyah kanattı.</p>

  <p>Strike dakikalarca fotoğrafa bakıp Lula’nın yüzünün neden karşı konulamaz bir şekilde bakışları kendine çektiğini, fotoğrafı ele geçirmeyi nasıl başardığını analiz etmeye çalıştı. Her nasılsa sahnenin yapaylığını, kurgulanmışlığını inandırıcı kılıyordu. Gerçekten isyan ettiği için cennetten düşmüş bir meleği andırıyordu. Ona bu günahkâr havayı veren de sıkı sıkı tuttuğu aksesuarlardı. Akıl almaz güzelliğine rağmen Ciara Porter kontrast yaratıp onu daha da ön plana çıkarmanın ötesine geçemiyordu; durgunluğu ve donukluğuyla bir heykelden farksızdı.</p>

  <p>Moda tasarımcısı Guy Somé o fotoğrafı kullanmayı seçtiği için kimi son derece acımasız olan çok sayıda eleştiri almıştı. Pek çok kişi Landry’nin ölümünden para kazanmaya çalıştığını düşünüyor ve Somé’nin medya temsilcisinin tasarımcı adına yaptığı ve Landry’ye duyduğu derin sevgiyi dile getiren açıklamaları sahte buluyordu. Ne var ki ilhamperimlula.com sitesi Lula’nın fotoğrafının kullanılmasından mutlu olacağını, Guy Somé ile genç mankenin arkadaşlıklarının ne kadar köklü olduğunu savunmayı seçmişti: <i>Lula onu kardeşi gibi sever, kendisini, çalışmalarını ve güzelliğini vurgulayan fotoğraflarla son yolculuğuna uğurlamasından rahatsız olmazdı. Bu öyle bir fotoğraf ki sonsuza kadar hafızalardan silinmeyecek ve onu sevenlerin anılarında Lula’yı yaşatacak</i>.</p>

  <p>Strike birasından son yudumu alıp son dört kelimeye odaklandı. Hayranlarının hiç tanışmadıkları ünlü kişilerle aralarında olduğunu varsaydıkları samimiyeti hiçbir zaman anlamamıştı. İnsanlar bazen, özellikle de Strike yanlarındaysa, babasından “Bizim Jonny” diye bahsederlerdi. Büyük bir zevkle, sanki ortak bir arkadaşlarından bahsediyormuş gibi konuşur, basının ağzına sakız ettiği hikâyeleri ve anekdotları bizzat yaşamış gibi anlatırlardı. Trescothick’teki bir barda adamın teki bir keresinde Strike’a, “Siktir! Senin ihtiyarı senden iyi tanıyorum!” demişti, çünkü adam Deadbeats grubunun en meşhur albümünde arka planda çalan ve öfkeyle saksafonuna vurduğunda Rokeby’nin dişini kırıp dillere düşen müzisyenin adını biliyordu.</p>

  <p>Saat gece yarısı bire geliyordu. Strike artık iki kat aşağıdan gelen bitmek bilmez basgitar gürültülerini ve barın sahibinin duş almak ya da ev yemeği pişirmek gibi işlerle uğraşıp keyif çatarken çıkardığı tıkırtıları ve gıcırtıları duymuyordu. Yorgundu ama uyku tulumuna girecek kadar da uykusu gelmemişti. İnternette biraz daha araştırma yapıp Guy Somé’nin nerede oturduğunu öğrendi ve Charles Sokağı’ndaki adresin Kentigern Gardens’a ne kadar yakın olduğunu aklının bir köşesine not etti. Derken uzun bir vardiyanın ardından eve dönmekten başka bir şey düşünmeyen insanlar gibi www.arrse.co.uk adresine girdi.</p>

  <p>Aylar önce Charlotte, kendisini Army Rumour Service<a class="dipnot2" id="k3" href="../Text/dipnotlar.xhtml#a3"><sup>[3]</sup></a> sitesine bakarken yakalayıp sevgililerini internette porno izlerken yakalayan kadınlar gibi tepki verdiğinden beri bu siteye girmemişti. Charlotte bunu Strike’ın yeni hayatından tatmin olmamasına ve eski hayatını özlemesine yorduğu için kötü bir kavgaya tutuşmuşlardı.</p>

  <p>Bu sitede Strike’ın da kusursuzca hâkim olduğu bir jargonla ifade edilen, orduya özgü bir zihniyet vardı. Ezbere bildiği kısaltmalar, ordudan olmayanların anlayamayacağı espriler, Kıbrıs’taki okulunda kabadayıların tacizine uğrayan oğlu için endişelenen bir babadan başbakanın Chilcot soruşturmasındaki performansını eleştiren yorumlara kadar, askerî hayata dair ne ararsanız buradaydı… Strike başlıkları taradı, kendini eğlendiren şeylerle karşılaştığında gülümsedi ama her saniye saldırmaya hazır bekleyen boğucu ruha olan direncinin azaldığının, ruhun nefesini ensesinde hissedecek kadar yaklaştığının bilincindeydi.</p>

  <p>Ordu bir zamanlar onun dünyasıydı ve orada mutluydu. Askerî hayatın bütün zorluklarına ve sorunlarına ve dahası kendisine bacağının yarısına mal olmasına karşın orduda geçirdiği tek bir gün için bile pişman değildi. Yine de aralarındayken asla onlardan biri olamamıştı. Önce çaylak bir erdi, ardından askerlerin çoğunun korktuğu ve sevmediği bir subay olarak görev yapmıştı.</p>

  <p><i>Askerî polis sizinle konuşursa “söyleyecek sözüm yok, avukat istiyorum” demelisiniz. Alternatif olarak “haber verdiğiniz için teşekkürler” de diyebilirsiniz</i>.</p>

  <p>Strike homurtuyu andıran son bir kahkaha attı. Ani bir hareketle önce internet sitesini, sonra da bilgisayarı kapadı. O kadar yorgundu ki takma bacağını çıkarması her zamankinden iki kat uzun sürdü.</p>
</body>
</html>