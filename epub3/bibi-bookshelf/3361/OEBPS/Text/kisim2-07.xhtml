<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>7</h2>

  <p class="gi">Yirmi beş, yirmi altı yaşlarında bir adam küçük kafenin kapısından içeri girmek üzereydi. Kısa boylu ve cılızdı fakat son derece yakışıklıydı.</p>

  <p>Kieran, “Selam Derrick,” dedi ve Wilson’ın yanındaki sandalyeye oturmadan önce şoför ve güvenlik görevlisi samimi bir şekilde el sıkışıp yumruk tokuşturdular.</p>

  <p>Farklı ırkların gizemli karışımıyla ortaya çıkmış bir başyapıt olan Kieran Kolavas-Jones bronz tenliydi; elmacık kemikleri çıkık ve burun kemiği de hafifçe kavisliydi. Kapkara kirpikleri koyu kahverengini gözlerini ortaya çıkarıyordu ve düz saçlarını yüzünü ortaya çıkaracak şekilde arkaya taramıştı. Klasik bir gömlek tercihi yapmış, dikkat çekmeyecek bir kravatla görüntüsünü yumuşatmıştı. Bütün kıskançlıkların önüne geçmeyi ve karşısındaki erkeklerin kalkanları indirmelerini sağlamayı hedefliyormuş gibi kasıtlı bir alçakgönüllülükle gülümsüyordu.</p>

  <p>“Araban nerede?” diye sordu Derrick.</p>

  <p>“Electric Yolu’nda.” Kolovas-Jones başparmağıyla arka tarafı işaret etti. Elini Strike’a uzatırken de, “Yaklaşık yirmi dakikam var. Dörde kadar West End’e dönmeliyim. Nasılsınız?” diye ekledi. Dedektif kendisine uzatılan eli sıktı. “Ben Kieran Kolovas-Jones. Siz?”</p>

  <p>“Cormoran Strike. Siz demene gerek yok. Bak Derrick, anlatmak istediğin…”</p>

  <p>“Evet, evet,” diye atıldı Kolovas-Jones. “Gördüklerimin bir önemi var mı bilmiyorum, muhtemelen yoktur, ancak polis söyleyeceklerimi umursamadı ve ben de birilerine anlatmam gerektiğini düşündüm. Sorumluluğun benden gitmesi için. Şunu anlamalısın, amacım intihar olmadığını iddia etmek değil. Ama bazı şeylerin açıklığa kavuşturulmasını isterim.” Bunları söyledikten sonra adamın görüntüsü karşısında büyülenmiş gibi bakakalan orta yaşlı garsona, “Tatlım bir kahve lütfen,” dedi.</p>

  <p>Strike, “Kafana takılan ne?” diye sordu Strike.</p>

  <p>“Bak, şoförlüğünü her zaman ben yapardım.” Kolovas-Jones bu sözlerle hikâyesine başladığında Strike, adamın anlatacaklarını önceden prova ettiğini çözdü. “Her zaman beni tercih ederdi.”</p>

  <p>“Çalıştığın şirketle anlaşması mı vardı?”</p>

  <p>“Evet. Şey…”</p>

  <p>“Bu işler bizden geçer,” dedi Derrick. “Bina sakinlerine verdiğimiz hizmetlerdendir. Biri araba çağırılmasını isterse Kieran’ın şirketi Execars’ı ararız.”</p>

  <p>“Evet ama Lula her zaman özellikle beni isterdi,” diye ısrarla tekrarladı Kolovas-Jones.</p>

  <p>“Yani onunla iyi anlaşıyordunuz.”</p>

  <p>“Evet aramız iyiydi,” dedi Kolovas-Jones. “Biz… Bilirsin işte… Yakındık demiyorum ama yakın sayılırdık. Arkadaş gibiydik, ilişkimiz şoför-müşteri ilişkisinin ötesindeydi.”</p>

  <p>“Öyle mi? Ne kadar ötesindeydi?”</p>

  <p>“Hayır, öyle bir şey değil,” dedi Kolovas-Jones sırıtarak. “Kesinlikle öyle değil.”</p>

  <p>Ama ima edilen düşüncenin şoförü rahatsız etmediği, bunun mümkün olabileceğine inandığı Strike’ın gözünden kaçmadı.</p>

  <p>“Bir yıldır şoförlüğünü ben yapıyordum. Bolca sohbet ederdik. Çok ortak noktamız vardı. Bilirsin işte, geçmişlerimiz benziyordu.”</p>

  <p>“Ne açıdan?”</p>

  <p>“Meleziz,” dedi Kolovas-Jones. “Ben de parçalanmış bir aileden geliyorum, bu yüzden onu anlıyordum. Meşhur olduktan sonra çevresinde ona benzeyen kimse kalmamıştı. Doğru dürüst konuşabileceği kimsesi yoktu.”</p>

  <p>“Melez olmak onun için bir sorun muydu?”</p>

  <p>“Beyaz bir ailenin yetiştirdiği siyahi bir kızdan bahsediyoruz, kolay olduğunu mu sanıyorsun?”</p>

  <p>“Çocukluğunuz da birbirine benziyor muydu?”</p>

  <p>“Babam yarı Jamaikalı yarı İrlandalı, annem de İngiliz-Yunan kökenli. Lula beni kıskandığını söylerdi,” dedi omuzlarını dikleştirirken. “‘En azından nereden geldiğini biliyorsun, bir sürü kahrolası yerden olsan bile,’ demişti bir keresinde. Doğum günümdü.” Adamın sanki çok önemli olduğunu düşündüğü bu şeyler Strike’ı yeterince etkileyememişti. “Bana neredeyse dokuz yüz papel eden Guy Somé marka bir ceket verdi.”</p>

  <p>Bu noktada tepki vermesi gerektiğini anlayan Strike başını sallarken Kolovas-Jones’un sırf birilerine Lula Landry’yle ne kadar yakın olduklarını anlatabilmek için gelip gelmediğini merak etti. Strike’ın tepkisinden tatmin olmuş görünen şoför anlatmayı sürdürdü:</p>

  <p>“Tamam, ölümünden önceki sabah şoförlüğünü ben yaptım. Onu annesinin evine götürdüm. Mutsuzdu. Annesini ziyaret etmekten hoşlanmıyordu.”</p>

  <p>“Niçin?”</p>

  <p>“Annesi garip biriydi,” dedi Kolovas-Jones. “Bir keresinde ikisinin şoförlüğünü yapmıştım, sanırım annesinin doğum günüydü. Bayan Yvette gerçekten de çok sinir bozucuydu. İki lafından biri <i>sevgili Lula, benim sevgili Lula’m</i> oluyordu. Sürekli kızına sarılırdı. Tuhaf bir manzara tabii. Kızın çok üstüne düşüyordu. Her neyse, o güne dönersek, annesi hastaneden yeni taburcu olmuştu, zaten eğlenceli bir ziyaret olmayacağı belliydi. Annesini görmek için sabırsızlanmadığını söyleyebilirim. Onu ilk kez bu kadar sinirli gördüm. Sonra ona gece şoförlüğünü yapamayacağımı çünkü beni Deeby Macc’e verdiklerini açıkladım. Bu daha da asabını bozdu.”</p>

  <p>“Neden?”</p>

  <p>“Açıkladım ya, şoförlüğünü benim yapmamı istiyordu.” Kolovas-Jones bunu sanki Strike aptalca bir şey sormuş gibi söylemişti. “Paparazzilerden kurtulmasına ve başka işlerine de yardım ederim, mekânlara girip çıkacağı zaman korumalığını yaptığım bile oldu.”</p>

  <p>Yüzünde belirip kaybolan bir anlık irkilme Wilson’ın, Kolovas-Jones’un korumalık yapmasıyla ilgili hislerini ele veriyordu.</p>

  <p>“Başka bir şoförle yer değiştirip Macc yerine onun şoförlüğünü yapamaz mıydın?”</p>

  <p>“Yapabilirdim ama istemedim,” diye itiraf etti Kolovas-Jones. Sonra, “Gerçek bir Deeby hayranıyımdır. Onunla tanışmak istedim. Lula’yı kızdıran da buydu, her neyse,” diye konuyu geçiştirdi.</p>

  <p>“Onu annesinin evine götürdüm, bekledim ve sonra… Evet, şimdi asıl anlatmak istediğim bölüme geliyoruz; annesinin evinden çıktığında çok garipti. Onu hiç böyle görmemiştim. Suskundu, ağzını bıçak açmıyordu. Sanki şoktaydı. Derken benden kalem istedi ve mavi bir kâğıt parçasına bir şeyler karaladı. Benimle konuşmuyordu. Tek kelime etmedi. Yazıp durdu. Bu şekilde Vashti’ye gittik. Öğle yemeğinde arkadaşıyla orada buluşacaktı…”</p>

  <p>“Vashti neresi? Hangi arkadaşıyla buluşacaktı?”</p>

  <p>“Vashti bir dükkân. Onlar ‘butik’ sözcüğünü kullanıyorlar. İçinde kafesi de var. Popüler bir mekândır. Arkadaşı…” Kolovas-Jones parmaklarını çıtlatıp kaşlarını çattı. “Akıl sağlığı bozulup hastaneye kaldırıldığında tanıştığı kızdı. Kızın adı neydi? İkisini bir yerlere götürüp dururdum. Lanet olsun! Roby? Roxy? Raquelle? Evet, öyle bir şeylerdi. Hammersmith’te, St. Elmo pansiyonunda kalıyordu. Evi yoktu.</p>

  <p>Her neyse, Lula dükkâna girdi. Annesine giderken bana öğle yemeğini arkadaşıyla yiyeceğini söylemişti ama on beş dakika bile geçmeden dışarı çıktı. <i>Eve gidiyoruz</i>, dedi. Sizce de bu garip değil mi? Üstelik Raquelle veya adı her neyse, birazdan aklıma gelir, onunla birlikte değildi. Normalde ne zaman buluşsalar Raquelle’i gideceği yere biz bırakırdık. Ayrıca mavi kâğıt parçası da gitmişti. Lula eve dönerken de benimle tek kelime konuşmadı.”</p>

  <p>“Mavi kâğıttan polislere bahsettin mi?”</p>

  <p>“Evet. Bir anlam ifade ettiğini düşünmüyorlar,” dedi Kolovas-Jones. “Alışveriş listesi falandır dediler.”</p>

  <p>“Kâğıdın neye benzediğini hatırlıyor musun?”</p>

  <p>“Maviydi. Konşimento gibi.”</p>

  <p>Kolovas-Jones saatine baktı. “On dakikaya kaçmam gerek.”</p>

  <p>“Lula’yı en son o zaman mı gördün?”</p>

  <p>“Evet, onu son görüşümdü.” Tırnağının kenarını kemirdi.</p>

  <p>“Öldüğü haberi geldiğinde ilk düşüncen neydi?”</p>

  <p>Kolovas-Jones tırnağının kenarını kemirmeyi sürdürerek, “Bilmem,” dedi. “Şoktaydım. Böyle bir şey olmasını beklemiyordum, kim bekler ki? Saatler önce gördüğünüz birinin ölebileceğini düşünmezsiniz. Basın o gece kulüpte kavga ettikleri için katilin Duffield olduğunu iddia ediyordu. Doğrusunu söylemek gerekirse ben de öyle düşündüm. Pislik herif!”</p>

  <p>“Onu tanıyorsun, değil mi?”</p>

  <p>“Birkaç kere şoförlüklerini yapmıştım,” dedi Kolovas-Jones. Burnuna pis bir koku gelmişçesine burun delikleri genişlemiş, dudakları büzülmüştü.</p>

  <p>“Hakkında ne düşünürdün?”</p>

  <p>“Ne düşüneceğim, yeteneksiz bir serserinin teki.”</p>

  <p>Derken Kolovas-Jones kendisinden beklenmeyecek bir ustalıkla Duffield’ın kişiliksiz, yayvan ses tonunu taklit etti: <i>“Gece ona ihtiyacımız olacak mı Lules? Beklese daha iyi, ne dersin?</i>” Kolovas-Jones öfkesini gizlemedi. “Hiçbir zaman doğrudan bana hitap etmezdi. Cahil, ayyaş, askıntı herifin tekiydi!”</p>

  <p>Derrick o anda alçak sesle, “Kieran oyuncudur,” dedi.</p>

  <p>“Şimdilik sadece ufak tefek rollerde oynadım,” dedi Kolovas-Jones. Ardından o güne kadar rol aldığı televizyon dizilerinin bir özetine girişti. Strike’ın düşüncesine göre bunu yaparak basit bir şoförden fazlası olarak görülme ihtiyacını, ün denilen o kestirilemez, tehlikeli ve sınıf atlatan niteliğe kavuşma arzusunu belli etmişti. Arabasının arka koltuğunda sürekli ünlüleri dolaştırdığı halde bir türlü üne kavuşamamak, bu niteliğin yolcularından ona bulaşmaması can sıkıcı ve belki de sinir bozucuydu.</p>

  <p>“Kieran, Freddie Bestigui’nin seçmelerine de katılmıştı,” dedi Wilson. “Yanlış mı hatırlıyorum Kieran?”</p>

  <p>Kolovas-Jones seçmelerin nasıl sonuçlandığını ele veren bir buruklukla, “Hayır, doğru hatırlıyorsun,” dedi.</p>

  <p>“Şans nasıl kapıyı çaldı?” diye sordu Strike.</p>

  <p>“Her zamanki yoldan,” dedi Kolovas-Jones ukala ukala. “Menajerim aracılığıyla.”</p>

  <p>“Sonuçta bir şey çıkmadı mı?”</p>

  <p>“Farklı bir yöne gitmeye karar verdiler. Rol senaryodan çıkarıldı.”</p>

  <p>“Anladım. Demek o gece Deeby Macc’i aldın. Nereden, Heathrow’dan mı?”</p>

  <p>Bu soruyla gündelik hayatın sıradan gerçekliğine geri dönen Kolovas-Jones, “Evet, beşinci terminalden,” dedi ve göz ucuyla saatine baktı. “İzninle, artık gitmeliyim.”</p>

  <p>“Seninle arabana kadar yürümemin sakıncası var mı?” diye sordu Strike.</p>

  <p>Wilson da onlarla yürümekten memnun olacağını belli etti. Strike masanın hesabını ödedi ve hep birlikte dışarı çıktılar. Kaldırıma adım attıklarında Strike yanındakilere sigara tuttu. Wilson istememiş, Kolovas-Jones bir sigara almıştı.</p>

  <p>İki adım ötedeki Electric Yolu’nun köşesine gümüş rengi bir Mercedes park edilmişti.</p>

  <p>Strike arabaya yaklaşırlarken Kolovas-Jones’a, “Havalimanında karşılaştıktan sonra Deeby’yi nereye bıraktın?” diye sordu.</p>

  <p>“Gece kulübüne gitmek istedi, ben de onu Barrack’a götürdüm.”</p>

  <p>“Oraya vardığınızda saat kaçtı?”</p>

  <p>“Bilmiyorum. On bir buçuk ya da on ikiye çeyrek kala olabilir. Enerji doluydu. Eve gitmek istemediğini söyledi.”</p>

  <p>“Neden Barrack?”</p>

  <p>“Cuma geceleri Londra’daki en iyi hip-hop müzik Barrack’tadır.” Kolovas-Jones bunu alaycı bir gülümsemeyle, herkesin bildiği bir şeymiş gibi söylemişti. “Kulübü beğenmiş olacak ki çıktığında saat üçü geçiyordu.”</p>

  <p>“Sonrasında onu Kentigern Gardens’a götürdün, orada da polislerle karşılaştınız, öyle mi?”</p>

  <p>“Radyodan neler olduğuyla ilgili haberleri duymuştum,” dedi Kolovas-Jones. “Arabaya döndüğünde Deeby’ye söyledim. Yanındakiler telefonlarına sarılıp müzik şirketinin görevlilerini uyandırdılar ve yeni bir ayarlama yapılmasını istediler. Claridges’de bir süit tutuldu ve ben de Deeby’yi oraya götürdüm. Eve döndüğümde saat beşi geçmişti. Haberleri açıp Sky kanalından olanları izledim. Akıl alacak şey değil!”</p>

  <p>“Deeby’nin saatlerce eve dönmeyeceğini on sekiz numaranın önüne toplanan paparazzilere kimin haber verdiğini merak ediyorum. Biri haber uçurmuş olmalı. Yoksa Lula düşmeden önce sokaktan ayrılmazlardı.”</p>

  <p>“Öyle mi? Hiç bilmiyorum,” diyen Kolovas-Jones adımlarını hızlandırdı ve diğer ikisinden önce arabaya ulaşıp kilitleri açtı.</p>

  <p>“Deeby Macc’in yanında bagajı yok muydu? Valizlerini de arabaya mı koymuştunuz?”</p>

  <p>“Hayır, müzik şirketi günler önce bagajların transferini halletmişti. Uçaktan elinde tek bir valiz ve on güvenlik görevlisiyle indi.”</p>

  <p>“Onu almak için gönderilen tek araba seninki değildi o halde, öyle mi?”</p>

  <p>“Dört araç vardı ama Deeby benim arabamdaydı.”</p>

  <p>“Gece kulübüne girdiğinde onu nerede bekledin?”</p>

  <p>“Arabayı kenara çekip kulübün yakınlarında kaldım. Glasshouse Sokağı’nda.”</p>

  <p>“Peki ya diğer üç araba? Birlikte miydiniz?”</p>

  <p>“Londra’nın en işlek bölgesinde yan yana dört arabalık park yeri bulamazsın ahbap!” dedi Kolovas-Jones. “Diğerleri nereye park etmişti bilmiyorum.”</p>

  <p>Şoför kapısını açık tutmayı sürdürerek önce Wilson’a, sonra yeniden Strike’a baktı.</p>

  <p>“Bunların konuyla ne ilgisi var ki?” diye sordu.</p>

  <p>“Bir müşteriyle çalıştığınızda işleri nasıl yürüttüğünüzü merak ettim,” dedi Strike.</p>

  <p>Kolovas-Jones ani bir öfke patlamasıyla, “Adamı sıkıntıdan öldüren bir iştir,” dedi. “Nasıl olduğunu mu merak ediyorsun… Birinin şoförlüğünü yapmak, onu saatlerce beklemek demektir.”</p>

  <p>“Lula’nın sana verdiği garaj kapısı kumandası hâlâ sende mi?” diye sordu Strike.</p>

  <p>Kolovas-Jones anlamamış gibi, “Ne?” dedi. Ancak Strike, şoförün kendisini duyduğundan emindi. Artık düşmanca tavırlarını kontrol altında tutmayı bırakmıştı ve öfkesi sadece Strike’a değil, Kolovas-Jones’un oyunculuk yaptığını yüksek sesle dile getirdiğinden beri tek kelime etmeden konuşmaları dinleyen Wilson’a da yönelmişti.</p>

  <p>“Kumanda hâlâ…”</p>

  <p>“Evet, hâlâ bende. Bay Bestigui’nin şoförlüğünü yapıyorum ya…” dedi Kolovas-Jones. “Haydi, artık gitmem gerek. Görüşürüz Derrick.” Yarısını içtiği sigarasını sokağa atıp arabaya bindi.</p>

  <p>Strike, “Başka bir detay, örneğin Lula’nın Vashti’de buluştuğu arkadaşının adını hatırlarsan beni arar mısın?” diye sordu ve kartvizitini Kolovas-Jones’a uzattı. Emniyet kemerini takan şoför ne olduğuna bakmaksızın kartı aldı.</p>

  <p>“Geç kalıyorum.”</p>

  <p>Wilson vedalaşmak için elini kaldırdı. Kolovas-Jones arabanın kapısını çarparak kapattı, aracı geri vitese taktı ve somurtarak geri geri arabayı park ettiği yerden çıkardı.</p>

  <p>Wîlson araba uzaklaşırken, “Ünlülere düşkün tiplerdendir,” dedi. Bir bakıma genç adamın yerine özür diliyordu. “Lula Landry’nin şoförlüğünü yapmaya bayılırdı. Ünlü kişilerin şoförlüğünü kapmaya çalışır. İki yıldır Bestigui’nin ona bir rol vereceğini umuyor. Seçmelere katılıp rolü alamadığında çok öfkelenmişti.”</p>

  <p>“Rol neydi?”</p>

  <p>“Uyuşturucu satıcısı. Ama hangi filmdi hatırlamıyorum.”</p>

  <p>Birlikte Brixton metro istasyonuna doğru yürüdüler. Mavi pilili etekli okul üniformaları giymiş siyahi kızlardan oluşan bir grubun yanından geçtiler. Kızlardan birinin saçının örgüsü Strike’ın aklına yeniden kız kardeşi Lucy’yi getirmişti.</p>

  <p>“Bestigui hâlâ on sekiz numarada oturuyor, değil mi?” diye sordu Strike.</p>

  <p>“Elbette,” dedi Wilson.</p>

  <p>“Peki ya diğer iki daire?”</p>

  <p>“İki numarada Ukraynalı bir borsacı ve eşi var. Üç numaraya bir Rus talip ama henüz ciddi bir teklif yapmadı.”</p>

  <p>Strike, “Düşünüyorum da acaba…” diye söze başladı ama Eski Ahit’ten fırlama peygamberleri andıran sakallı, kapüşonlu bir adam önlerini kesince susmak zorunda kaldı ve ancak adamdan kurtulduklarında cümlesini tamamladı. “Bir ara uğrayıp daireye göz atmam mümkün mü?”</p>

  <p>Wilson, Strike’ın takma bacağına göz ucuyla baktığı kısa bir duraksamanın ardından, “Pekâlâ,” dedi. “Zile basarsın. Ama Bestigui’nin dışarıda olduğu bir zaman gelmelisin. Baş belası bir heriftir ve işimi kaybetmek istemem.”</p>
</body>
</html>