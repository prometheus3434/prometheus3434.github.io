<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>13</h2>

  <p class="gi">Eric Wardle ertesi gün Strike’ı aradı ve, “Deeby’yi aradım,” diyerek hemen konuya girdi.</p>

  <p>Robin’e kâğıt kalem uzatmasını işaret eden Strike, “Ve…” dedi. Masaya oturmuşlardı ve Brian Mathers’tan gelen son ölüm tehdidini konuşarak çaylarının ve bisküvilerinin tadını çıkarıyorlardı. Mutsuz müşterileri kim bilir kaçıncı kez Strike’ın bağırsaklarını deşeceğini ve üstüne işeyeceğini yazmıştı.</p>

  <p>“Somé’den özel tasarım kapüşonlu eşofman üstü gelmiş. Önünde tabanca resmi, arkadaysa Deeby’nin şarkı sözleri varmış.”</p>

  <p>“Tek bir tane mi?”</p>

  <p>“Evet.”</p>

  <p>“Başka?” diye sordu Strike.</p>

  <p>“Bir kemer, bere ve kol düğmesi hatırlıyor.”</p>

  <p>“Eldiven yok muymuş?”</p>

  <p>Wardle duraksadı. Belki de notlarını kontrol ediyordu.</p>

  <p>“Hayır, eldivenlerden bahsetmedi.”</p>

  <p>“Eh, bu pek çok şeyi açıklıyor,” dedi Strike.</p>

  <p>Wardle hiçbir şey söylemedi. Strike da polisin ya telefonu kapatmasını ya da başka bilgiler vermesini bekledi.</p>

  <p>“Otopsi perşembe günü,” dedi Wardle durduk yere. “Rochelle Onifade’inki.”</p>

  <p>“Peki.”</p>

  <p>“İlgilenmiş görünmüyorsun. Hani cinayet olduğuna emindin?”</p>

  <p>“Eminim ama otopsi gerçekleri ortaya çıkarmayacak. Cenazenin ne zaman yapılacağını biliyor musun?”</p>

  <p>“Hayır,” dedi canı sıkılan Wardle. “Ne fark eder?”</p>

  <p>“Belki giderim.”</p>

  <p>“Niçin?”</p>

  <p>“Kızın bir teyzesi vardı unuttun mu?” dedi Strike.</p>

  <p>Wardle, Strike’ın bıkkınlık olduğunu tahmin ettiği bir ruh hali içinde telefonu kapattı.</p>

  <p>Bristow sabahın ilerleyen saatlerinde Strike’ı arayıp Rochelle’in cenazesinin yerini ve zamanını haber verdi. “Alison detayları öğrenmeyi başardı,” dedi dedektife. “İşinde çok başarılıdır.”</p>

  <p>“Belli oluyor.”</p>

  <p>“Lula’yı temsilen ben de geleceğim. Rochelle’e yardım etmeyi denemeliydim.”</p>

  <p>“Bence ne yaparsan yap bu iş böyle sonlanacaktı John. Alison’ı getirecek misin?”</p>

  <p>Bristow, “Gelmek istiyormuş,” dedi ama bu fikirden hazzetmediği belliydi.</p>

  <p>“Sizinle orada görüşürüz. Ortaya çıkarsa Rochelle’in teyzesiyle konuşmak istiyorum.”</p>

  <p>Strike, Bristow’un kız arkadaşının cenaze yerini ve zamanını öğrendiğini söylediğinde Robin’in canı sıkıldı. Kendisi Strike’ın talebi üzerine detayları öğrenmeye çalışmış ama Alison bu kez onu mat etmişti.</p>

  <p>“Bu kadar rekabetçi olduğunu bilmiyordum,” diye dalga geçti Strike. “Dert etmen yersiz. Belki de senin bilmediğin avantajları vardı.”</p>

  <p>“Ne gibi?”</p>

  <p>Strike yüzünde garip bir ifadeyle bakıyordu ona.</p>

  <p>“Ne?” diye tekrarladı iyice alınganlaşan Robin.</p>

  <p>“Benimle cenazeye gelmeni istiyorum.”</p>

  <p>“Ha? Tamam ama neden?”</p>

  <p>Strike’ın tıpkı yanında bir kadınla Vashti’ye gitmesinin daha doğal olacağını söylediği zamanki gibi, çift olarak giderlerse araya daha kolay karışacaklarını söylemesini bekledi. Ama dedektifin aklında başka bir şey vardı. “Törenden sonra yapmanı istediğim bir şey var.”</p>

  <p>Strike aklındakileri hataya yer bırakmayacak şekilde açıkladığında kendisinden ne beklendiğini duyan Robin şaşkına döndü. “İyi ama neden?”</p>

  <p>“Sır.”</p>

  <p>“Neden?”</p>

  <p>“Söylememeyi tercih ederim.”</p>

  <p>Robin artık Strike’ı, Matthew’nun gözünden görmüyordu. Onun sahtekâr veya gösteriş budalası olduğunu, öyle olmadığı halde zekiymiş gibi davrandığını hiç sanmıyordu. Ancak gizemli olmaktan zevk aldığı artık apaçık ortadaydı. Yine de yanlış duymuş olma ihtimaline karşı söylediğini tekrarladı. “Brian Mathers.”</p>

  <p>“Evet.”</p>

  <p>“Bay ölüm tehdidi.”</p>

  <p>“Evet.”</p>

  <p>“İyi ama Tanrı aşkına, onun Lula Landry’nin ölümüyle ne ilgisi var?”</p>

  <p>“Yok,” dedi Strike dürüstçe. “Henüz yok.”</p>

  <p>Üç gün sonra Rochelle’in cenazesi için gittikleri Kuzey Londra Krematoryumu soğuk, ruhsuz ve iç karartıcıydı. Koyu renk ahşap sıralardan beyaz duvarlara, kir pas içindeki camlar ve parkelerden mozaiklere kadar mekân dinsel sembollerden arındırılmıştı. Mızmız sesli bir rahip, Rochelle’in adını “Rosel” diye anarak onu son yolculuğuna uğurlarken yağmur taneleri hafif hafif tavanın penceresine çarpıyordu. Strike plastik azizlerin, canavar figürlerinin, altın rengi haçların ve eski ahitten fırlama meleklerin resimlerinin insanlara neden çekici geldiğini anlıyordu. Ölümden sonra hayat olduğu anlamına gelen, ihtişam ve haşmet dolu bir öbür dünya vaat eden bu semboller, Rochelle’inki gibi bir hayatı yaşanılır kılan yegâne unsurlardı. Ölen kız, bu dünyada da cennetin tadına ucundan bakma fırsatı bulmuştu: Özel tasarım giyecekler, burun kıvırdığı ünlüler, şakalaştığı yakışıklı şoför… Ve tüm bunlara duyduğu özlem onu şimdi bulunduğu yere sürüklemişti. Yasını tutan yedi yabancı ve adını bile bilmeyen bir rahip.</p>

  <p>Törenin ruhsuz tabiatı, belirsiz bir utanç, Rochelle’in hayatıyla ilgili gerçeklerden kaçınmak için harcanan çaba… Hiç kimse kendinde en ön sıraya oturma hakkını görmemişti. Strike’ın, Rochelle’in teyzesi olduğunu varsaydığı şişe dibi gözlüklü, örgü bere takmış şişman siyahi kadın bile krematoryumun üçüncü sırasına oturmayı seçmiş, ucuz tabutla arasına mesafe koymuştu. Strike’ın sığınma evinde tanıştığı kel kafalı görevli, törene deri ceketle katılmıştı ve arkasında da iyi giyimli, Uzak Doğulu bir adam oturuyordu. Strike, onun Rochelle’in psikiyatrı olabileceğini düşündü.</p>

  <p>Dedektif lacivert takımını, Robin ise iş görüşmelerine giderken giydiği siyah etek ve ceketi giymişti. En arka sıradalardı. Koridorun diğer tarafında her zamankinden berbat görünen Bristow ve kruvaze yağmurluğu floresan ışıkta parlayan Alison vardı.</p>

  <p>Ucuz, kırmızı perdeler açılınca tabut gözden kayboldu, alevler boğulan kızı yuttu. Cenazeye katılanlar ne yapacaklarını bilmiyormuş gibi birbirlerine baktılar. Törenin yakışıksızlığına ve ölüyü alelacele yolcu etmenin verdiği huzursuzluğa daha fazlasını eklemek istemiyorlardı. Rochelle’in yarı deli, eksantrik görünüşlü bir kadın olan teyzesi, kendisini Winiffed olarak tanıttı ve sonra suçlayıcı bir ses tonuyla şu duyuruyu yaptı: “Barda sandviç var. Daha fazla insan gelir sanmıştım.” Ardından herkesi dışarı çıkardı ve itiraza yer bırakmayan bir ciddiyetle, yağmurdan korunmak için başlarını öne eğmiş altı kişiyi sokağın karşısındaki Red Lion barına götürdü.</p>

  <p>Vaat edilen bayat sandviçler, köhne barın köşesine kurulmuş ufak masada, folyo serilmiş bir metal tepside onları bekliyordu. Red Lion’a giderlerken Winifred, John Bristow’un kim olduğunu kavramış olacak ki şimdi adamı barın köşesine sıkıştırmış dur durak bilmeden bir şeyler anlatıyordu. Bristow konuşma fırsatı bulabildiğinde kadının söylediklerine karşılık veriyordu ama Rochelle’in psikiyatrıyla konuşan Strike’a attığı bakışlar dakikalar geçtikçe çaresizleştiğinin göstergesiydi.</p>

  <p>Strike, psikiyatrı Rochelle’in de aralarında olduğu hasta grubundan bahsetmesi için zorlasa da başardı olamadı. Her seferinde konuşulanların hasta-doktor mahremiyetine girdiğini söylüyordu.</p>

  <p>“İntihar etmesine şaşırdınız mı?”</p>

  <p>“Hayır, pek sayılmaz. Sorunlu bir kızdı ve Lula Landry’nin ölümüyle yıkılmıştı.” Adam kısa bir süre sonra herkesle vedalaşıp bardan ayrıldı.</p>

  <p>Pencerenin dibindeki ufak masada her söylenene <i>evet</i> veya <i>hayır</i> diye cevap veren Alison’la sohbet etmeyi deneyen Robin de bir süre sonra pes edip tuvaletin yolunu tuttu.</p>

  <p>Strike barı bir uçtan diğer uca geçip Robin’den boşalan koltuğa oturdu. Alison ona düşmanca bir bakış attı. Derken Rochelle’in teyzesinin sıkıştırmaya devam ettiği Bristow’dan yakındı. Alison, kruvaze yağmurluğunun düğmelerini açmamıştı. Önünde Porto şarabıyla dolu ufak bir kadeh, dudaklarındaysa buruk bir gülümseme vardı. Sanki o harabede olmayı son derece uygunsuz buluyordu. Konuşmaya başladığında Strike hâlâ konuya girmek için düzgün bir cümle arayışındaydı. “John’un bu sabah Conway Oates’un vârisleriyle toplantıya katılması gerekiyordu. Ama Tony’yi onlarla baş başa bıraktı. Tony öfkeden delirdi.”</p>

  <p>Ses tonu bundan Strike’ı sorumlu tuttuğunu ve yol açlığı belalar yüzünden başına gelecek her şeyi hak ettiğini düşündüğünü ima ediyordu. Alison, Porto şarabından bir yudum aldı. Mat saçları omuzlarına dökülecek şekilde açık bırakılmıştı ve bir kadına göre fazlasıyla büyük olan elleri de kadehi sıkı sıkıya kavramıştı. Yakınındaki diğer kadınlarla kıyaslandığında son derece gösterişsiz olsa da her yanından kibir akıyordu.</p>

  <p>“John’un cenazeye katılmasının hoş bir jest olduğunu düşünmüyor musun?” diye sordu Strike.</p>

  <p>Alison <i>hah</i> diye bir tepki verdikten sonra tatsız bir kahkaha attı. “Kızı tanımıyordu bile.”</p>

  <p>“Öyleyse sen niçin geldin?”</p>

  <p>“Tony istedi.”</p>

  <p>Strike, patronunun adını söylerken Alison’ın ne kadar büyük bir zevk aldığına dikkat etti.</p>

  <p>“Neden?”</p>

  <p>“John’a göz kulak olmam için.”</p>

  <p>“Tony, John’a göz kulak olunması gerektiğini mi düşünüyor?”</p>

  <p>Alison karşılık vermedi.</p>

  <p>“Tony ve John seni ortak mı kullanıyorlar?”</p>

  <p>“Ne?” dedi Alison öfkeyle.</p>

  <p>Strike kadını şaşırttığına memnun oldu. “Yani ikisinin de sekreteri misin?”</p>

  <p>“Ah! Hayır, hayır. Ben Tony ve Cyprian için çalışırım, kıdemli ortakların sekreteriyim.”</p>

  <p>“Hımm. Acaba neden hep John’un sekreteri olduğunu düşündüm?”</p>

  <p>“Benim konumum tamamen farklı,” dedi Alison. “John ortak sekreterleri kullanır. İşyerinde herhangi bir bağlantımız yok.”</p>

  <p>“Yine de gördüğüm kadarıyla avukatlar ve sekreterler arasındaki çizgiyi aşmışsınız?”</p>

  <p>Alison bu sözlere küçümseyen bir sessizlikle karşılık verdi. Belli ki Strike’ın cümlesini saldırı olarak almış, usturuplu bir cevabı dahi hak etmediğini düşünmüştü.</p>

  <p>Görgü kuralları gereği biraz daha kalması gerektiğini düşünen sığınma evi çalışanı, bir köşede durmuş sandviçleri atıştırarak vakit öldürüyordu. Robin kadınlar tuvaletinden çıkar çıkmaz Winifred’le baş etmek için yardıma ihtiyacı varmış gibi görünen Bristow tarafından durduruldu.</p>

  <p>“Ne kadardır John’la birliktesiniz?” diye sordu Strike.</p>

  <p>“Birkaç aydır.”</p>

  <p>“Lula ölmeden önce bir araya gelmiştiniz sanırım?”</p>

  <p>“Kardeşinin ölümünün ardından bana çıkma teklif etti,” dedi kadın.</p>

  <p>“Herhalde yıkılmış durumdaydı.”</p>

  <p>“Perişandı.”</p>

  <p>Alison’ın ses tonunda anlayış değil küçümseme vardı.</p>

  <p>“Uzun zamandır flört ediyor muydunuz?”</p>

  <p>Kadının cevap vermesini beklememiş ancak yanılmıştı. Öyle değilmiş gibi davransa da Alison’ın cevabı, egosunun okşandığını ele veriyordu.</p>

  <p>“Üst kata Tony’yi görmeye geldi. Tony meşguldü. John’un ofisimde beklemesi gerekti. Kardeşinden bahsetmeye başladı ve duygusallaştı. Ona mendil verdim. Bana çıkma teklif etti.”</p>

  <p>Alison, Bristow’a ateşli bir aşkla bağlı değildi ama onunla olmaktan gurur duyuyor, bunu bir zafer olarak görüyordu. Strike, çaresiz John Bristow gelip ona çıkma teklif edene kadar Alison’ı kimsenin yemeğe çıkarıp çıkarmadığını merak etti. Belli ki ihtiyaçları olan iki insanın yolu kesişmişti. <i>Ona mendil verdim, beni yemeğe davet etti</i>.</p>

  <p>Kel kafalı sığınma evi çalışanı, ceketinin düğmelerini iliklemeye girişmişti. Strike’la göz göze gelince vedalaşmak için el salladı ve kimseye tek kelime etmeden çekip gitti.</p>

  <p>“Büyük patron, Bristow’un sekreteriyle çıkması konusunda ne düşünüyor?”</p>

  <p>“Özel hayatım Tony’yi ilgilendirmez,” dedi kadın.</p>

  <p>“Doğruya doğru,” dedi Strike. “Ayrıca iş ile özel hayat karıştırılmaz diyecek konumda da değil. Cyprian May’in karısıyla yattığı düşünülürse…”</p>

  <p>Bir an için Strike’ın olağan ses tonuna aldanan Alison cevap vermek için ağzını açacak oldu fakat bu sözlerin anlamı kafasına dank edince içindeki özgüvenden eser kalmadı.</p>

  <p>“Bu doğru değil!” dedi kıpkırmızı bir suratla. “Kim söyledi bunu? Yalan. Baştan sona yalan. Doğru değil. Kesinlikle doğru değil.”</p>

  <p>Alison’ın itirazlarının altında Strike kırgın bir çocuğun sesini duyuyordu.</p>

  <p>“Öyle mi? Bir düşün bakalım. Niçin 7 Ocak’ta Cyprian May, Tony’yi bulman için seni Oxford’a yolladı?”</p>

  <p>“O… önemli bir şey değildi. Tony evrakı imzalamadan gitmiş.”</p>

  <p>“Faks çekmeyi veya kurye yollamayı düşünmediler çünkü…”</p>

  <p>“Belgeler önemliydi.”</p>

  <p>Kadının paniklemesinden büyük bir zevk alan Strike, “Alison,” dedi. “İkimiz de bunun bir bahane olduğunu biliyoruz. Cyprian, Tony’nin o gün bir yerlerde Ursula’yla buluşacağını düşünüyordu, değil mi?”</p>

  <p>“Hayır! Öyle bir şey yok!”</p>

  <p>Winifred, suratlarında kibar gülümsemelerle kendisini dinleyen Bristow ve Robin’e, ellerini kollarını yel değirmenleri gibi çevirerek bir şeyler anlatıyordu.</p>

  <p>“Onu Oxford’da bulmuştun sanırım.”</p>

  <p>“Bulamadım çünkü…</p>

  <p>“Saat kaçta oradaydın?”</p>

  <p>“On bire doğru ama o…”</p>

  <p>“Cyprian işe geldiğin an seni oraya yollamadı mı?”</p>

  <p>“Evet, evrak acildi.”</p>

  <p>“Ama Tony otelinde veya konferans salonunda yoktu, değil mi?”</p>

  <p>Alison çaresiz bir öfkeyle, “Onu kaçırmışım,” dedi. “Leydi Bristow’u görmek için Londra’ya dönmüştü.”</p>

  <p>“Sence de Londra’ya döneceğini Cyprian’a veya sana haber vermemesi garip değil mi?” diye sordu Strike.</p>

  <p>“Hayır,” diye çıkışan Alison kaybolan üstünlük duygusunu tekrar ele geçirmek için cesur bir manevra yaptı. “Her an iletişime geçebilirdik. Cep telefonu yanındaydı. Bize haber verip vermemesinin bir önemi yoktu.”</p>

  <p>“Onu cep telefonundan aradınız mı?”</p>

  <p>Alison cevap vermedi.</p>

  <p>“Aradınız ama cevap alamadınız sanırım.”</p>

  <p>Kadın gittikçe ağırlaşan bir sessizlikle şarabını yudumladı.</p>

  <p>“Dürüst olalım, iş üstündeyken sekreterinden telefon almak ortamın bütün havasını bozar.” Strike, Alison’ın bu sözlere kırılacağını düşünmüştü. Ve gerçekten de öyle oldu.</p>

  <p>“İğrençsin. Gerçekten iğrençsin!” dedi Alison öfkeyle. Yanakları kibirli tavırlar altında gizlemeye çalıştığı muhafazakârlığın etkisiyle kıpkırmızıydı.</p>

  <p>“Yalnız mı yaşıyorsun?” diye sordu Strike.</p>

  <p>“Bunun konumuzla ne ilgisi var?” dedi hazırlıksız yakalanan Alison.</p>

  <p>“Hiç, sadece merak ettim. Yani Tony’nin bir geceliğine Oxford’da oda tutmasını, ertesi sabah Londra’ya gitmesini ve sabah otelden ayrılacağını bile bile Oxford’a geri dönmesini garip bulmuyorsun, öyle mi?”</p>

  <p>“Öğleden sonra konferansa katılabilmek için Oxford’a döndü.”</p>

  <p>“Öyle mi? Onu görmek için oralarda oyalandın mı?”</p>

  <p>Alison, “Oradaydı,” diye ısrar etti.</p>

  <p>“Delilin var mı?”</p>

  <p>Strike bu soruya da bir cevap bulamadı. “Söyler misin lütfen, Tony’nin geceyi Ursula May’le geçirdiğine mi, yoksa yeğeniyle yüzleştiğine mi inanmayı tercih edersin?”</p>

  <p>Barın yanında duran Winifred örgü beresini düzeltip kemerini bağladı. Anlaşılan çıkmaya hazırlanıyordu. Birkaç saniye kendisiyle âdeta savaş veren Alison sonunda pes edip uzun zamandır sakladığı bir sırrı paylaşmanın heyecanıyla fısıldadı. “İlişkileri yok. Olmadığını biliyorum. Olamaz. Ursula’nın tek derdi paradır, başka bir şeyi umursamaz. Tony’nin, Cyprian’dan daha az parası var. Ursula, Tony’yi istemez. Onunla olmaz.”</p>

  <p>Alison’ı gözlemlemeyi sürdüren Strike, “Hiç belli olmaz. Belki fiziksel çekim Ursula’nın maddi kaygılarına baskın çıkmıştır,” dedi. “Duyulmamış şey değil. Biz erkekler böyle şeylerden anlamayız ama Tony çirkin bir adam sayılmaz, öyle değil mi?”</p>

  <p>Sonraki cümleleri söylerken, ağlamak üzere olan Alison’ın öfkesinin ve acısının saflığı Strike’ın gözünden kaçmadı.</p>

  <p>“Tony haklı. John’u kullanıyorsun, ne koparabilirsen koparmaya bakıyorsun. Lula atladı. Kendini öldürdü. Zaten dengesizdi. John tıpkı annesi gibi histerik, hayal görüyor. Lula uyuşturucu kullanırdı, kolayca kontrolden çıkan tiplerdendi. Her zaman başını belaya sokar, dikkat çekmeye çalışırdı. Şımarıktı. Parasını çarçur ederdi. İstediği her şeye sahip olabilirdi ama hiçbir şey ona yetmiyordu.”</p>

  <p>“Tanıştığınızı bilmiyordum.”</p>

  <p>“Ben… Tony ondan bahsederdi.”</p>

  <p>“Lula’yı hiç sevmez miydi?”</p>

  <p>“Tony onun gerçek yüzünü görebiliyordu. İşe yaramazın tekiydi. Bilirsin, bazı kadınlar öyledir,” dediğinde solukları öylesine hızlanmıştı ki zevksiz yağmurluğunun ön tarafı sürekli inip kalkıyordu.</p>

  <p>Kapı, Rochelle’in teyzesinin ardından sertçe kapanırken soğuk bir esinti de içeriyi doldurdu. Bristow ve Robin, kapı tamamen kapanana kadar sahte gülümsemelerini bozmadılar ama kadının gittiğine emin olunca rahatlayarak birbirlerine baktılar.</p>

  <p>Barmen ortadan kaybolmuştu. Küçük salonda şimdi dördü baş başa kalmışlardı. Strike ilk kez o zaman fonda seksenlerden bir aşk şarkısının çaldığını fark etti. Jennifer Rush’dan <i>The Power of Love</i> çalıyordu. Bristow ve Robin de masalarına geldi.</p>

  <p>“Rochelle’in teyzesiyle konuşmayı istediğini sanıyordum?” dedi Bristow. Sanki onca zahmete bir hiç için katlandığını ima ediyordu.</p>

  <p>Keyfi yerinde olan Strike, “Peşinden koşacak kadar değil,” diye karşılık verdi.. “Anlattıklarını senden dinleyebilirim.”</p>

  <p>Strike, Robin’in ve Bristow’un yüzlerinden ikisinin de bu tavrı fazlasıyla laubali bulduklarını okuyabiliyordu. Alison yüzünü gizlemek için çantasında bir şeyler arıyormuş gibi yaptı.</p>

  <p>Yağmur durmuştu ama kaldırımlar ıslaktı ve kömür karasına dönen gökyüzü yeni bir sağanağın her an başlayabileceğini haber veriyordu.</p>

  <p>İki kadın hiç konuşmadan önden giderken Bristow, Winifred teyzeyle yaptığı sohbetin hatırlayabildiği kadarını Strike’a aktardı. Ne var ki Strike onu dinlemiyordu. İkisi de siyahlar giymiş iki kadını izliyordu. Dikkatsiz bir göz, ölçüleri birbirine çok yakın olan iki kadını rahatlıkla karıştırabilirdi. Kraliçe Kapısı’nın iki tarafındaki heykelleri hatırladı. Tembel gözlerin varsaydığının aksine iki sütun birbirinin aynısı değildi. Örneğin bir taraftaki heykel dişi, diğeri erkekli. Türdeşlerdi ama detaylara bakıldığında çok farklı oldukları anlaşılıyordu.</p>

  <p>Dedektifin, Bristow’un olduğunu var saydığı BMW’nin yanına varınca Alison ve Robin durdular. Strike da adımlarını yavaşlattı ve Bristow’un, Rochelle’in teyzesiyle olan fırtınalı ilişkisiyle ilgili hikâyesini yarıda kesti.</p>

  <p>“John, sana doğrulatmam gereken bir şey var.”</p>

  <p>“Sor bakalım.”</p>

  <p>“Lula’nın ölümünden önceki sabah dayın Tony’nin, annenin dairesine geldiğini duyduğunu söylemiştin?”</p>

  <p>“Evet, doğru.”</p>

  <p>“Duyduğunun Tony olduğuna yüzde yüz emin misin?”</p>

  <p>“Evet elbette.”</p>

  <p>“Ama onu görmedin, değil mi?”</p>

  <p>“Ben…” Bristow’un tavşan suratı kafasının karıştığı belli oluyordu. “Hayır, aslında onu görmedim ama içeri girdiğini duydum. Koridordan sesi geliyordu.”</p>

  <p>“Onun Tony olmasını beklediğin için Tony olduğunu varsaymış olabilir misin?”</p>

  <p>İkinci bir duraksama yaşandı. Ve Bristow değişik bir ses tonuyla, “Tony’nin evde olmadığını mı söylüyorsun?” diye sordu.</p>

  <p>“Orada olduğundan ne kadar eminsin, bunu bilmek istiyorum.”</p>

  <p>“Şey… bu konuşmaya kadar eminim. Başka kimsede annemin dairesinin anahtarı yok. Tony dışında kimse olamazdı.”</p>

  <p>“Yani birinin daireye girdiğini duydun. Bir erkek sesi… Annenle mi konuşuyordu yoksa Lula’yla mı?”</p>

  <p>“Şey…”</p>

  <p>Soruyu nasıl cevaplayacağını düşünürken Bristow’un ön dişleri iyice ortaya çıktı. “İçeri girdiğini duydum. Sanırım Lula’yla konuştu…”</p>

  <p>“Sonra da gitti mi?”</p>

  <p>“Evet. Koridordan geçti. Kapının kapandığını duydum.”</p>

  <p>“Peki Lula seninle vedalaşırken Tony’nin uğradığından bahsetti mi?”</p>

  <p>Daha uzun bir sessizlik oldu. Bristow elini ağzına götürüp şöyle bir düşündü.</p>

  <p>“Ben… bana sarıldı, hepsi bu. Sonra galiba Tony’yle konuştuğunu söyledi. Yoksa söylemedi de ben mi öyle varsaydım acaba? İyi ama gelen dayım değilse kimdi?”</p>

  <p>Strike cevabı, John’un bulmasını bekledi. Bristow kaldırıma bakarak düşüncelere daldı.</p>

  <p>“O olmalı. Lula kim olduğunu görmüştür. Önemsemiş olsa söylerdi. Tony dışında kim olabilir ki? Başka kimin anahtarı var?”</p>

  <p>“Kaç anahtar var?”</p>

  <p>“Dört. Üçü yedek.”</p>

  <p>“Bir sürü anahtar var yani.”</p>

  <p>“Şey, Lula, Tony ve benim kendi anahtarlarımız var. Annem hastalandığında istediğimiz gibi eve girip çıkabilmemizi istemişti.”</p>

  <p>“Peki tüm anahtarlar yerli yerinde mi?”</p>

  <p>“Evet. Yani… sanırım. Lula’nın anahtarının diğer eşyalarıyla birlikte annemin evine gönderildiğini sanıyorum. Tony’nin anahtarı Tony’de, benim anahtarım da bende. Anneminki ise dairede bir yerlerdedir.”</p>

  <p>“Yani bildiğin kadarıyla kayıp anahtar yok?”</p>

  <p>“Hayır, yok.”</p>

  <p>“Ve hiçbiriniz anahtarınızı kimseye emanet etmediniz, değil mi?”</p>

  <p>“Ah! Bunu niye yapalım?”</p>

  <p>“Bilgisayar annenin dairesindeyken Lula’nın bilgisayarından silinen fotoğraflar geliyor aklıma. Boşta bir anahtar varsa…”</p>

  <p>“Olamaz,” dedi Bristow. “Söylediğin… Ben… Niye Tony’nin eve gelmediğini düşünüyorsun? Gelmiş olmalı. Kapıdan beni gördüğünü söyledi.”</p>

  <p>“Lula’nın evinden çıkınca doğrudan ofise gitmedin mi?”</p>

  <p>“Gittim.”</p>

  <p>“Dosyayı almak için mi?”</p>

  <p>“Evet. İçeri girip dosyayı aldım. Ama uzun kalmadım.”</p>

  <p>“Annenin evine üçe doğru mu geçtin?”</p>

  <p>“Galiba.”</p>

  <p>“Peki ya gelen adam? O kaçta eve girdi?”</p>

  <p>“Belki yarım saat sonra… Gerçekten hatırlamıyorum. Saate bakmıyordum. İyi ama Tony neden yalan söylesin?”</p>

  <p>“Evde çalışacağını biliyorsa rahatlıkla içeri girdiğini, seni rahatsız etmek istemediğini, doğrudan annenle konuşmaya gittiğini söyleyebilirdi. Annenin Tony’nin gelişini doğruladığını varsayıyorum bu arada.”</p>

  <p>“Sanırım.”</p>

  <p>“Ama emin değil gibisin.”</p>

  <p>“Hiç sormadım. Annem pek iyi sayılmaz, çok ağrısı var. Bütün gün uyumuştu. Ertesi sabah da Lula’nın ölüm haberini aldık.”</p>

  <p>“Peki, Tony’nin seninle konuşmak için çalışma odasına uğramaması garip gelmiyor mu?”</p>

  <p>“Hiç garip değil,” dedi Bristow. “Conway Oates yüzünden cinleri tepesinde. Gevezelik etmek için uğrasa şaşardım.”</p>

  <p>“John, seni tedirgin etmek istemiyorum ama bence sen de annen de tehlikede olabilirsiniz.”</p>

  <p>Bristow’un bu sözlere gülüp geçtiği izlenimi yaratmak için attığı kahkaha hiç ikna edici değildi. Strike elli metre ilerideki Alison’ın kollarını kavuşturmuş, Robin’i görmezden gelerek kendilerini izlediğini görebiliyordu.</p>

  <p>“Ciddi değilsin, değil mi?” dedi Bristow.</p>

  <p>“Gayet ciddiyim.”</p>

  <p>“Ama… Yani… Cormoran, Lula’yı kimin öldürdüğünü bildiğini mi söylüyorsun?”</p>

  <p>“Evet, sanırım biliyorum. Ancak bu dosyayı kapatmadan önce annenle konuşmalıyım.”</p>

  <p>Bristow aklını okumak istercesine Strike’a baktı. Miyop gözleri Strike’ın yüzünün her milimini taradı. Hem korkuyor hem meraktan yanıp tutuşuyordu. Ardından, “Ben de yanınızda olmalıyım,” dedi. “Annem hâlâ iyi hissetmiyor.”</p>

  <p>“Elbette. Yarın sabaha ne dersin?”</p>

  <p>“İş saatinde ofisten ayrılırsam Tony iyice çileden çıkar.”</p>

  <p>Strike müşterisine bakmayı sürdürdü.</p>

  <p>“Tamam,” dedi Bristow. “Tamam. Yarın 10.30’da.”</p>
</body>
</html>