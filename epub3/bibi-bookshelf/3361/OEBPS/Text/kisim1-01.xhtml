<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>1</h2>

  <p class="gi">Robin Ellacott, yirmi beş yıllık hayatında bir ömre yetecek kadar dram ve karakolluk hadise görse de bu zamana kadar kendisini bekleyen günü hayatı boyunca unutmayacağını bilerek uyandığı hiç olmamıştı.</p>

  <p>Uzun zamandır erkek arkadaşı olan Matthew, Piccadilly Meydanı’nın ortasındaki Eros heykelinin altında ona evlenme teklifi ettiğinde saat gece yarısını birkaç dakika geçiyordu. Genç kadının teklifini kabul etmesini izleyen iç gıcıklayıcı rahatlamanın hemen ardından, genç adam aslında az önce yemek yedikleri Tayland restoranında evlenme teklif etmeyi planladığını ama yan masadaki sessiz çiftin yemek boyunca sohbetlerine kulak kabarttığını fark ederek fikir değiştirdiğini itiraf etmişti. Bu yüzden Robin’in sabah erken kalkmaları gerektiğini hatırlatarak yaptığı bütün itirazlara rağmen gün batımına doğru kararan sokaklarda yürüyüşe çıkmak istediğini söylemiş ve sonunda ilham geldiğinde içi içine sığmayarak, genç kadını heykelin basamaklarına sürüklemişti. Orada rüzgârın soğuğundan korunmaya çalışıp kendisinden hiç beklenmeyecek bir hareket yaparak bir dizinin üstüne çömelmiş ve basamaklarda birbirine sokulup ispirto şişesini aralarında dolaştıran üç evsizin gözleri önünde Robin’e evlenme teklifi etmişti.</p>

  <p>Robin’e soracak olursanız bu, tarihteki en mükemmel evlenme teklifiydi. Matthew şimdi kızın parmağını süsleyen yüzüğü cebinden çıkarıp ona uzatmıştı. İki tarafında pırlantalar olan safir taşlı yüzük Robin’in parmağına kusursuz bir şekilde uymuştu ve şimdi şehir merkezine doğru giderken gözlerini hâlâ kucağında birleştirdiği ellerinden ayıramıyordu. Onun ve Matthew’un artık anlatacak bir hikâyeleri vardı. Üstelik Matthew’un planının (ki Robin bu plana da bayılmıştı) bozulması ve o anda daha doğal bir şeye dönüşmesi insanın çocuklarına anlatabileceği komik bir aile öyküsü ortaya çıkarmıştı. Evsizlere, Ay’a, panik ve heyecan içinde tek dizinin üstüne çömelmiş Matthew’a, Eros’a, hatta her zamanki gibi berbat kokan Piccadilly’ye ve onları Clapham’daki evlerine götüren siyah taksiye bayılmıştı Robin. Burada olduğu bir ay boyunca ısınamadığı Londra’yı artık sevdiği bile söylenebilirdi. Sıkış tıkış metroya doluşup etrafını saran yolcular bile yüzüğün parıltısında gözüne farklı görünüyordu. O soğuk mart günü Tottenham Court metro istasyonundan çıkarken başparmağıyla platin halkayı okşadı ve öğle molasında çıkıp birkaç gelinlik dergisi alabileceğini düşündüğünde kendini hazırlıksız yakalandığı bir coşkunun ortasında buldu.</p>

  <p>Sağ elinde tuttuğu kâğıda bakarak Oxford Sokağı’ndaki yol çalışmalarının arasından geçtiği sırada erkeklerin gözleri saklamaya gerek duymadıkları hayran bakışlarla onu süzüyordu. Robin inceydi ama hatları belirgindi; her adımında geriye savrulan kızıl-sarı saçları ve soğuk rüzgârın yanaklarına verdiği pembelikle kime sorarsanız sorun alımlı bir kızdı. Bugün bir hafta sürecek geçici sekreterlik işinin ilk günüydü. Matthew’la yaşamak için Londra’ya taşındığından beri geçici işlere girip çıkıyordu ama böyle devam etmeyecekti. Kendi tabiriyle onu bekleyen “düzgün” iş görüşmeleri vardı.</p>

  <p>Bu anlamsız, kısa süreli işlerin en sıkıcı yanı da çoğunlukla iş yerlerinin nerede olduğunu bulmaktı. Doğup büyüdüğü ufak Yorkshire kasabasıyla kıyaslandığında Londra çok kolay kaybolabileceği, karışık bir şehirdi. Matthew elinde haritayla dolaşırsa turist gibi görüneceği ve dolandırıcılara hedef olacağı konusunda onu uyarmıştı. Bu yüzden Robin çoğunlukla geçici işleri paslayan ajanstan birilerinin alelacele kâğıda çizdiği uyduruk krokilere güveniyordu. Aslında bunun da kendisini doğma büyüme bir Londralıymış gibi gösterdiğinden şüpheliydi.</p>

  <p>Metal barikatlar ve yol çalışmalarının etrafına yerleştirilen geçici mavi duvarlar, eline tutuşturdukları krokiye işaretlenen yerleri görmesini engellediği için yol çalışmalarının devam ettiği yerlerde hangi yöne gitmesi gerektiğini çözmekte zorlanıyordu. Haritasında “merkez” olarak işaretlenmiş birbirinin aynısı pencereleriyle karelere bölünmüş devasa bir <i>waffle</i>’ı andıran betonarme iş hanının önündeki bozuk yoldan geçip Denmark Sokağı’na çıkacağını umduğu tarafa ilerledi.</p>

  <p>Aslında doğru yolu kazara bulduğu söylenebilirdi. Denmark Place denen dar geçitten çıkınca rengârenk dükkânlarla dolu küçük bir sokağa ulaşmıştı. Burada gitarlar, klavyeler ve müzikle ilgili ıvır zıvırlarla dolu vitrinler vardı. Kazı çalışmalarının devam ettiği bu yeni yolun ortasındaki deliğin etrafına da kırmızı beyaz barikatlar yerleştirilmişti ve fosforlu ceketleriyle işçiler, sabahlarına renk katan Robin’in duymuyormuş gibi yaptığı rahatsız edici ıslıklarla selamladılar onu.</p>

  <p>Saatini kontrol etti. Kaybolacağını varsayarak her zamanki gibi erkenden yola koyulduğu için yeni iş yerine randevu saatinden on beş dakika önce varmıştı. İşyerinin girişi, 12 Bar Kafe’nin solunda kalan, üzerinde herhangi bir yazı olmayan siyaha boyanmış bir kapıydı. İşverenin adı uyduruk bir kâğıda yazılıp bantla ikinci kat zilinin yanına yapıştırılmıştı. O gün, parmağındaki yeni yüzüğün ışıltısının ona sonsuz keyif vermediği sıradan bir gün olsa bu manzara keyfini kaçırabilirdi. Ama bugün öyle bir gündü ki kirli kâğıt parçası da, boyaları dökülen siyah kapı da önceki gece gördüğü evsizler gibi Robin’in dünyasını pembeye boyayan romantizmin arka planında kaybolup giden önemsiz detaylara dönüşmüştü. Yeniden saatine baktı (ister istemez yüzüğünün safir taşı ışıldadığında kalp atışları hızlandı; hayatının geri kalanını o taşın parlamasını seyrederek geçirecekti) ve o coşkuyla erkenden yukarı çıkıp zerre kadar umursamadığı bir iş için ne kadar hevesli olduğunu göstermeye karar verdi.</p>

  <p>Kapı dışarı doğru açılıp kadının biri sokağa fırladığında daha yeni zile uzanmıştı. Garip bir sessizliğin yaşandığı o saniyede iki kadın çarpışmanın etkisine kendilerini hazırlamak istercesine doğrudan birbirlerinin gözünün içine baktılar. O büyülü mart sabahı Robin’in algıları her zamankinden açıktı. Ve siyahlar içindeki kadın hızlı adımlarla sokağın diğer ucuna yürüyüp köşeyi döndükten sonra gözden kaybolsa da kenara çekilip bir santimetre farkla birbirlerini ıskaladıkları o anı düşündüğünde kadının en fazla bir saniyeliğine gördüğü beyaz yüzünün, hafızasında ezberden mükemmel bir şekilde çizebileceği kadar derin iz bıraktığını fark edecekti. Robin’i etkileyen ve yüzün hafızasına kazınmasını sağlayan şey sadece kadının olağan dışı güzelliği değil o yüzde gördüğü ifadeydi de. Öfkeden kıpkırmızı olmuş ama garip bir şekilde coşkulu görünen bir yüzdü bu.</p>

  <p>Robin paslı merdivenlere açılan kapıyı kapanmadan tuttu. Eski moda metal merdivenler, en az onlar kadar eski görünen ve bir çeşit kafesi andıran asansörün etrafından dolaşarak üst katlara uzanıyordu. Sivri topuklarının metal basamakların arasına sıkışmamasına özen gösterirken birinci katın yolunu tuttu ve plastikle kaplanıp çerçevelenmiş <i>Crowdy Graphics</i> afişinin asılı olduğu kapının önünden geçip basamaklardan çıkmaya devam etti. Gönderildiği yerin nasıl bir işyeri olduğunu ancak üst kattaki cam kapının önüne vardığında anladı. İşi ayarlayan şirketteki hiç kimse onu bilgilendirmemişti. Kapının camında yazan isim zildekiyle aynıydı: <i>C. B. Strike</i>. Ve altında da şu kelimeler vardı: <i>Özel Dedektif</i>.</p>

  <p>Robin ağzı bir karış açık halde öylece kalakaldı ve bir süre, onu iyi tanıyanların bile anlayamayacağı bir ilgiyle kapıya baktı. Matthew da dahil olmak üzere hayatındaki hiç kimseye çocukluk tutkusundan, kalbinin derinliklerine gömdüğü büyük sırdan bahsetmemişti. Bunun o kadar gün dururken bugün gerçekleşmesiyse tam bir mucizeydi! Sanki Tanrı ona göz kırpıyordu (İstemeden bunun da günün büyüsüyle, Matthew’la ve yüzükle bağlantılı olduğunu düşündü. Mantıken aralarında bir bağ olamayacağını biliyordu ama yine de öyle hissediyordu).</p>

  <p>Anın tadını çıkararak ağır adımlarla <i>Özel Dedektif</i> yazan kapıya yaklaştı. Sol elini (loş ışıkta safirin rengi koyulaşıp kahverengiye dönmüştü) kapı koluna uzattı ama daha dokunamadan cam kapı da apartman kapısı gibi aniden ardına kadar açıldı.</p>

  <p>Bu sefer zamanında kenara çekilip paçayı sıyırmasına imkân yoktu. Neredeyse yüz elli kiloluk, saçı sakalı birbirine girmiş bir adam ona çarptı. Robin dengesini kaybedip geriye devrilir gibi oldu. Çantası yere düşüp kolları havayı yumruklarken vücudu tırabzanın ötesindeki ölümcül boşluğa savruldu.</p>
</body>
</html>