<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>3</h2>

  <p class="gi">Beş dakika sonra kapı çalındı. Uyumak üzere olan Strike irkilip arkasına yaslandı.</p>

  <p>“Pardon?”</p>

  <p>Bilinçaltı Charlotte’la dolup taştığından içeri girenin işe yeni başlayan kız olduğunu görmek onu şaşırtmıştı. Mantosunu çıkarınca üzerine oturan, hatta ona baştan çıkarıcı bir hava kazandırdığı söylenebilecek krem rengi kazağıyla kalmıştı. Strike bakışlarını kızın vücudundan uzaklaştırıp suratına kaydırmaya çalıştı.</p>

  <p>“Evet?”</p>

  <p>“Bir müşteriniz var. İçeri almamı ister misiniz?”</p>

  <p>“Neyim var?”</p>

  <p>“Müşteriniz, Bay Strike.”</p>

  <p>Adam bu bilgiyi sindirmeye çalışarak birkaç saniye kızın suratına baktı.</p>

  <p>“Tamam, evet, hayır, bana birkaç dakika ver lütfen. <i>Sandra</i>, sonra beyefendiyi içeri alırsın.”</p>

  <p>Genç kadın herhangi bir tepki vermeden dışarı çıktı.</p>

  <p>Strike ayağa fırlayıp aynı giysiler içinde uyumuş gibi görünmemek ve kokmamak için üstüne başına çekidüzen vermeye başlamadan önce bir saniye kadar kıza ne demeye Sandra dediğini kendi kendine sordu. Masanın altındaki çantadan diş macununu çıkardı, üç santim kadarını ağzına sıktı, derken kravatının lavabodaki su yüzünden sırılsıklam olduğunu fark etti. Gömleğinin önünde de kan lekeleri vardı. Kravatı ve gömleği çıkardı, kopan düğmeler uçup duvara ve dosya dolabına çarptı. Spor çantadan kırış kırış ama temiz bir gömlek çıkaran özel dedektif, kalın parmaklarının titreyişini görmezden gelmeye çalışarak gömleği üstüne geçirdi. Çantayı görünmemesi için boş dosya dolabının arkasına sıkıştırıp alelacele koltuğuna döndü ve çapak var mı diye gözlerini kontrol ederken kızın dediği gibi gerçekten de bir müşterinin olup olmadığını merak etti. Dedektiflik hizmetleri için gerçekten para ödemeyi planlayan birileri mi gelmişti? Strike ekonomik çöküşle sonuçlanan on sekiz aylık bocalama döneminde hiçbir şeyin çantada keklik kabul edilemeyeceğini öğrenmişti. Hâlâ faturalarını ödeyebilmek umuduyla iki müşterinin peşinde koşuyordu. Üçüncü müşterisi ise Strike’ın ortaya çıkardıklarından hoşlanmadığı için bir kuruş bile ödemeyi reddediyordu. Her geçen gün biraz daha borca batarken bir de bölgedeki kiraların gözden geçirilmesiyle Londra’nın merkezinde bulunan, tutmayı başarmakla büyük gurur duyduğu kiralık ofisini kaybetme tehlikesiyle karşılaşan Strike, avukatları işe karıştıracak durumda değildi. Kaba kuvvete dayanan daha zalim borç tahsil etme yöntemleri de son zamanlardaki fantezilerinin başköşesine yerleşmişti. Hiçbir şey ona kendisini yarı yolda bırakan kibirli müşterilerinin, beyzbol sopasının gölgesinde iki büklüm olmalarını izlemek kadar zevk veremezdi.</p>

  <p>Kapı yeniden açıldı, Strike çarçabuk işaret parmağını burun deliğinden çıkarıp duruşunu dikleştirdi ve koltuğunda dinç, canlı görünmeye çalıştı.</p>

  <p>“Bay Strike, bu Bay Bristow.”</p>

  <p>Müstakbel müşterisi, Robin’in peşi sıra odaya girdi. Adamın bıraktığı ilk izlenim olumluydu. Koca üst dişlerini örtmekte yetersiz kalan incecik üst dudağıyla dış görünüşü insana tavşanları hatırlatıyordu. Beti benzi atmıştı, gözlüklerinin kavanoz dibi camlarına bakılırsa ileri derecede miyoptu ama terzi elinden çıkmış koyu gri takım elbisesi ve parlak, buz mavisi kravatı, saati ve pahalı görünen ayakkabıları cüzdanının şişkin olduğunu ele veriyordu.</p>

  <p>Adamın gömleğinin yeni yağmış karı andıran pürüzsüzlüğü, Strike’ın kendi giysilerindeki binlerce kırışıklık yüzünden kendini daha da ezik hissetmesine yol açtı. Bristow’a bir seksen beşlik endamını sergilemek için ayağa kalktı, kıllı elini uzattı ve ziyaretçisinin kılık kıyafetinin üstünlüğüne, çamaşır ve ütüyle uğraşamayacak kadar meşgul bir adam olduğu izlenimi yaratarak karşılık vermeyi denedi.</p>

  <p>“Cormoran Strike, tanıştığımıza memnun oldum.”</p>

  <p>Adam da tokalaşırken, “John Bristow,” dedi. Ses tonu hoş, konuşması eğitimli, bakışlarıysa kaygılıydı. Gözleri Strike’ın suratındaki morluklara kaydı.</p>

  <p>Robin, “Size çay veya kahve ikram edebilir miyim?” diye sordu.</p>

  <p>Bristow koyu bir espresso istediyse de Strike karşılık vermedi. Gözü kapının diğer tarafındaki döküntü kanepeye oturmuş demode tüvit takım elbiseli, kalın kaşlı genç kadına ilişmişti. İki potansiyel müşterinin aynı anda gelmesi akıl alacak şey değildi. Herhalde ikinci bir sekreter göndermiş olamazlardı.</p>

  <p>Robin, “Ya siz Bay Strike?” diye sordu.</p>

  <p>Strike, “Efendim? Ha… Kahve. Sütsüz, iki şekerli olsun Sandra,” deyiverdi. Kapıyı arkasından kapatırken kızın suratının asıldığını gördü ve ancak o zaman ne kahvesinin ne de şekerinin olduğunu, hatta ofiste fincan bile bulunmadığını hatırladı.</p>

  <p>Dedektifin işaret ettiği koltuğa yerleşen Bristow suratında, Strike’ın hayal kırıklığı olmasından korktuğu bir ifadeyle darmadağınık ofisi inceledi. Müstakbel müşterinin, Strike’ın zamanla şüpheci kocalarla özdeşleştirdiği suçluluk kokan tedirgin bir hali vardı. Buna rağmen ne kadar pahalı olduğunu haykıran takım elbisenin yarattığı üstünlük duygusu, kozları onun eline veriyordu. Strike, Bristow’un kendisini nereden bulduğunu merak etti. Tek memnun müşterisinin de (sık sık telefonda ağlayarak ifade ettiği üzere) hiç arkadaşı olmadığı düşünülürse şanının kulaktan kulağa yayılması zordu.</p>

  <p>“Sizin için ne yapabilirim Bay Bristow?” diye sordu koltuğuna otururken.</p>

  <p>“Ben, şey, aslında… Önce bir detaydan emin olmak istiyorum, yanılmıyorsam önceden tanışmıştık.”</p>

  <p>“Gerçekten mi?”</p>

  <p>“Beni hatırlamazsınız, uzun yıllar önceydi… Sanırım kardeşim Charlie’nin arkadaşıydınız. Charlie Bristow. Dokuz yaşındayken kaza sonucu öldü.”</p>

  <p>“Doğru ya!” dedi Strike. “Charlie… Evet, hatırlıyorum.”</p>

  <p>Gerçekten de gayet net hatırlıyordu. Charlie Bristow, karmakarışık, sefil çocukluk hayatında Strike’ın edindiği sayısız arkadaştan biriydi. İlgi çekici, başına buyruk, özgür ruhlu bir çocuktu ve Strike’ın Londra’daki yeni okulunda en havalı çetenin lideriydi. Charlie yeni gelen Cornish aksanlı iri yarı çocuğu, tanışır tanışmaz en yakın arkadaşı ve sağ kolu ilan etmişti. Bunu arkadaşlıklarının yeşerdiği, yaramazlıklarla dolu iki hareketli ay takip etti. Aklıselim, derli toplu ailelerden gelen çocukların evlerinin düzenini, yıllar boyunca sahip oldukları güzel odaları her zaman özenerek izleyen Strike, Charlie’nin büyük, lüks evini bütün detaylarıyla hatırlıyordu. Güneş alan geniş bir bahçesi ve ağaç evi vardı. Charlie’nin annesi de onlara limonata ikram ederdi.</p>

  <p>Derken Paskalya tatilinden sonra okula döndüğü gün yaşadığı eşi benzeri görülmemiş dehşet… Öğretmenleri Charlie’nin geri gelmeyeceğini, öldüğünü, Galler’de tatil yaparken bisikletini kayalıklardan aşağı sürdüğünü söylemişti. Yaşlı, adi bir sürtüktü o öğretmen. Dayanamayıp sınıfa, asilik ettiğini gayet iyi bildikleri Charlie’nin kendisine <i>kayalık yakınlarında bisiklete binmemesinin</i> açık ve net bir şekilde söylendiğini, <i>oraya gitmesi yasaklandığı</i> halde yine de muhtemelen hava atmak için gittiğini anlatmıştı ama o noktada sözlerini kesmek zorunda kaldı. Çünkü ön sırada oturan iki küçük kız hıçkıra hıçkıra ağlıyordu.</p>

  <p>O günden sonra Strike ne zaman bir uçuruma baksa veya orayı düşünse gözünün önüne kahkahalar atan sarışın oğlanın yüzü gelmişti. Charlie Bristow’un bütün sınıf arkadaşlarının benzer korkularla yüzleşmek zorunda kaldığını, korkunç düşüşün ve bunu affetmeyen kayaların görüntüsünün zihinlerine kazındığını duysa şaşırmazdı.</p>

  <p>“Evet, Charlie’yi hatırlıyorum,” dedi.</p>

  <p>Bristow’un âdemelması yutkunduğunda yukarı aşağı oynadı.</p>

  <p>“Nasıl söylesem, adınız sayesinde… Charlie’nin tatildeyken, ölümünden önceki günlerde sizden bahsettiğini çok iyi hatırlıyorum. <i>Arkadaşım Strike, Cormoran Strike</i>, derdi. Oldukça sıradışı bir isim, değil mi? Strikeların kimler olduğunu biliyor musunuz? Bu soyadı taşıyan başka kimseyle karşılaşmadım.”</p>

  <p>Strike’ın daha önce Bristow gibi kendilerini dedektiflik bürosuna getiren meseleye girmeyi ertelemek için havadan sudan herhangi bir konuya (hava durumuna, sıcak içeceklerle ilgili tercihlerine) dört elle sarılan başka müşterileri de olmuştu.</p>

  <p>“Bana Strike sözcüğünün mısırla ilgisi olduğu söylendi,” dedi Strike. “Mısır miktarlarıyla…”</p>

  <p>“Gerçekten öyle miymiş? Saldırmakla veya grevle ilgisi yok demek, ne ilginç… Her neyse, sorunum konusunda bana yardım edebilecek birini ararken rehberde adınızı gördüm.” Bristow dizini aşağı yukarı titretmeye başladı. “Belki… bunun gözüme bir tür işaret gibi göründüğünü tahmin etmişsinizdir. Charlie’den gelen, sanki haklı olduğumu gösteren bir işaret…”</p>

  <p>Yeniden yutkundu.</p>

  <p>Temkini elden bırakmayan Strike, “Tamam,” dedi. Adamın kendisini medyumlarla karıştırmadığını umuyordu.</p>

  <p>“Sorun kız kardeşim,” dedi Bristow.</p>

  <p>“Peki, başı belada mı?”</p>

  <p>“Öldü.”</p>

  <p>Strike tam <i>nasıl yani, o da mı</i>, diyecekti ki kendini son anda tuttu. “Ah çok… üzgünüm,” dedi kelimeleri özenle seçerek.</p>

  <p>Bristow başsağlığı temennisini başını öne eğerek kabul etti.</p>

  <p>“Ben… Hiç kolay değil. Öncelikle kardeşimin Lula Landry olduğunu söyleyeyim.”</p>

  <p>Strike’ın yeni bir müşteri edinme ihtimaliyle kısa süreliğine de olsa canlanan umutları daha yeşermeden soldu. Karın boşluğuna sert bir yumruk atılmış gibi hissetti. Karşısında oturan adam kayışı koparmış delinin teki değilse bile kesinlikle hayal görüyordu. Tavşan suratlı adamın bronz tenli, sütun bacaklı, güzelliği pırlantalarla kıyaslanabilecek bir manken olan Lula Landry’yle aynı gen havuzundan üremiş olmasının imkânsızlığı ancak birbirinin aynısı iki kar tanesi bulmanın imkânsızlığıyla kıyaslanabilirdi.</p>

  <p>Bristow, Strike’ın düşüncelerini okumuşçasına, “Ailem onu evlat edinmiş,” diye kibarca açıkladı. “Hepimiz evlatlığız.”</p>

  <p>“Ah,” dedi Strike. Hafızası olağanüstü denilebilecek kadar iyiydi. Geriye dönüp o dev gibi, soğuk, düzenli evi ve alabildiğine uzanan göz alıcı bahçeyi düşündüğünde piknik masasının başındaki durgun, sarışın anneyi ve ürkütücü babanın uzaktan gelen gür sesini, annenin meyveli pastayı tırtıklayan somurtkan ağabeyini ve Charlie’nin de şaklabanlık yaparak annesini güldürüşünü hatırlıyordu. Ama anılarında küçük bir kız yoktu.</p>

  <p>Bristow, yine sanki Strike yüksek sesle düşünmüş gibi, “Lula’yla tanışmış olamazsın,” diye devam etti. “Annemler onu Charlie öldükten sonra evlat edindi. Bize geldiğinde dört yaşındaydı ve bir iki yıldır yetimhaneydi. Ben on beşime geliyordum. Hâlâ kapının önünde durduğumu ve babamın onu kucağında eve taşıdığını hatırlıyorum. Başında kırmızı örgü bir bere vardı. Annem hâlâ saklar.”</p>

  <p>John Bristow aniden, kendisinden hiç beklenmeyecek bir samimiyetle gözyaşlarına boğuldu. Başını ellerine gömmüş, iki büklüm olmuş hıçkıra hıçkıra ağlıyor, titriyor, yaşlar ve sümükler parmaklarının arasındaki boşluklardan dışarı taşıyordu. Ne zaman kendini kontrol altına alacakmış gibi görünse yeni bir ağlama krizi başlıyordu.</p>

  <p>“Tanrım, özür dilerim, çok özür dilerim…”</p>

  <p>Hıçkırık ile öksürük arası sesler çıkarıp soluklarını düzenlemeye çalışarak işlemeli mendilini gözlüğünün altına soktu ve kendini toparlamaya çalıştı.</p>

  <p>O anda kapı açıldı ve Robin elinde tepsiyle içeri girdi. Omuzları kalkıp inen, bütün vücudu hıçkırıklarla sarsılan Bristow başını sesin geldiği yöne çevirdi. Strike, kapı aralığından yeniden bekleme salonundaki kadını gördü. Kadın da kaşlarını çatmış, elindeki <i>Daily Express</i> gazetesinin üzerinden ona bakıyordu.</p>

  <p>Robin, Strike’ın hayatında ilk kez gördüğü iki fincanı, küçük sütlüğü, şeker kâsesini ve bir tabak da çikolatalı bisküviyi masaya bıraktı ve teşekkürleri, yüzünde profesyonel bir gülümsemeyle kabul edip çıkmaya hazırlandı.</p>

  <p>“Bir saniye Sandra,” dedi Strike. “Acaba bize…”</p>

  <p>Masasından bir kâğıt parçası alıp dizinin üstüne kaydırdı. Bristow hıçkırığı andıran boğuk sesler çıkarmayı sürdürürken ona belli etmeden olabildiğince okunaklı bir şekilde şunları yazdı:</p>

  <p class="alinti">Lütfen Google’da Lula Landry’ye bak. Evlat edinilmiş mi, edinilmişse kim tarafından öğren. Ne yaptığını dışarıdaki kadına belli etme. (Burada ne işi var?) Soruların yanıtlarını kâğıda yazıp ne bulduğuna dair tek kelime etmeden bana getir.</p>

  <p class="gi">Strike, kâğıt parçasını Robin’e uzattı. Genç kadın herhangi bir şey söylemeden kendisine uzatılan kâğıdı alıp odadan çıktı.</p>

  <p>Bristow kapı kapandığında, “Özür dilerim, çok özür dilerim,” diye inledi. “Bu… Ben genelde bu halde değilim. İşe döndüm, müşterilerle bile görüşebiliyorum, şimdi neden böyle…” Cümlesini tamamlayamayınca derin nefesler aldı. Gözleri pembeleşince iyiden iyiye albino tavşanlara benzemişti. Sağ dizi hâlâ hiç durmadan titriyordu.</p>

  <p>Derin derin soluk almayı sürdürerek, “Korkunç günler geçiriyorum,” diye fısıldadı. “Önce Lula gitti… Ve şimdi annem de ölüyor…”</p>

  <p>Çikolatalı bisküvilere bakmak bile Strike’ın ağzını sulandırıyordu çünkü kurt gibi açtı. Ama Bristow inleyip hıçkırırken ve gözlerini silerken atıştırmaya başlamanın empati yoksunluğu olarak görülebileceğini tahmin etti. Sokaktaki kazı çalışmasından gelen gürültüler devam ediyor, iş makinelerinin taramalı tüfek gürültüsünü andıran sesleri insanın beynine beynine vuruyordu.</p>

  <p>“Lula öldükten sonra annem yaşama isteğini kaybetti. Kardeşimin ölümü onu yıktı. Kanseri gerilemişti ama şimdi yeniden nüksetti. Doktorlar yapabilecekleri bir şey olmadığını söylüyor. Demek istediğim, ikinci kez aynı şeyleri yaşıyor. Charlie öldüğünde de çökmüştü. Babam yeni bir çocuğun onu iyileştireceğini düşündü. Hep kızları olsun istemişlerdi. Yeniden kurulun onayını almaları kolay olmadı ama Lula melezdi ve onu evlat alacak birini bulmak kolay değildi. Bu sayede…” diye son bir hıçkırıkla cümlesini tamamladı. “Onu evlat edinmeyi başardılar.”</p>

  <p>“Hep çok gü-güzel bir kızdı. Oxford Sokağı’nda annemle alışveriş ederken keşfedildi. Athena onunla anlaşma imzaladı, en prestijli ajanslardandır. On yedi yaşına geldiğinde profesyonel olarak mankenlik yapıyordu. Öldüğünde değeri neredeyse on milyondu. Bunları niye anlatıyorum bilmiyorum. Zaten biliyorsunuzdur. Herkes Lula’yla ilgili her şeyi bilir… onu tanıdıklarını zannediyorlardı.”</p>

  <p>Ağır hareketlerle fincanını aldı. Elleri o kadar titriyordu ki kahve fincandan taşıp pahalı takım elbisesinin kusursuzca ütülenmiş pantolonuna döküldü.</p>

  <p>“Benden istediğiniz tam olarak nedir?” diye sordu Strike.</p>

  <p>Bristow zangır zangır titreyen fincanı masaya bırakıp ellerini sıkı sıkı birleştirdi.</p>

  <p>“Kardeşimin intihar ettiğini söylüyorlar. Bense öyle olduğuna inanmıyorum.”</p>

  <p>Strike televizyonda gördüğü kareleri hatırladı. Ambulansa yüklenirken çakan flaşlar yüzünden parlayıp kararan siyah ceset torbasının sedyeye konuluşu, hemen o an etrafına toplanan fotoğrafçılar, ışığı yanmayan dairelere çevrilen objektifler, siyah camlardan yansıyan beyaz flaşlar… Lula Landry’nin ölümü hakkında bilmek istediğinden veya öğrenmeyi umduğundan çok daha fazlasını biliyordu. Aynı şey İngiltere’de yaşayan ve haberleri izleyen herkes için geçerliydi. Bilgi yağmuruna tutulmuş, hikâyeyle ilgilenmeye zorlanmış ve daha ne olduğunu anlamadan öylesine yalan yanlış bilgilendirilmiş, bütün bulguları göz ardı eden aptalca teorilere körü körüne inandırılmışlardı ki iş mahkemeye kalsa jüri görevini yapmaya uygun tek bir kişi bile bulunamazdı.</p>

  <p>“Yanılmıyorsam bir soruşturma yürütüldü.”</p>

  <p>“Evet. Ama olaya atanan müfettiş daha ilk bakışta intihar olduğuna karar verdi. Özellikle de Lula’nın lityum kullandığını öğrenince. Göz ardı ettiği öyle detaylar var ki… Bir kısmı internette bile yazılıp çizildi.” Bristow parmağıyla Strike’ın boş masasını, normalde bir bilgisayarı görmeyi bekleyeceğiniz noktayı işaret etti.</p>

  <p>Ofisin kapısı tıklatıldı ve yavaşça açıldı kapı. Robin içeri girip Strike’a ikiye katlanmış bir kâğıdı uzattıktan sonra geldiği gibi dışarı çıktı.</p>

  <p>“Özür dilerim, bir saniye izin verir misiniz?” dedi Strike. “Bu mesajı bekliyordum.”</p>

  <p>Bristow’un yazılanları kâğıdın arkasından görememesi için notu dizinin üstünde açıp okudu:</p>

  <p class="alinti">Lula Landry dört yaşındayken Sir Alec ve Leydi Yvette Bristow tarafından evlat edinilmiş. Lula Bristow olarak büyümüş ama mankenliğe başladığında annesinin kızlık soyadını almış. John adında avukat bir ağabeyi var. Dışarıda bekleyen kadın. Bay Bristow’un kız arkadaşı. Şirket sekreterlerinden. Lula ve John’un annelerinin dedesi tarafından kurulan Landry, May, Patterson hukuk firmasında çalışıyorlar. John Bristow’un şirketin internet sayfasındaki fotoğrafı karşınızdaki adama uyuyor.</p>

  <p class="gi">Strike kâğıdı buruşturup ayağının dibindeki çöp kutusuna attı. Afallamıştı. John Bristow hayalperestin teki değildi ve dahası Strike’a o güne kadar gördüğü en girişken ve dilbilgisi en iyi sekreteri yollamışlardı.</p>

  <p>“Özür dilerim, devam edin,” dedi Bristow’a. “Soruşturmadan bahsediyordunuz.”</p>

  <p>“Evet,” dedi Bristow, ıslak mendiliyle burnunu silerken. “Lula’nın sorunları olduğunu inkâr etmiyorum. Doğrusunu söylemek gerekirse anneme çektirmediği kalmadı. Her şey babamızın ölümüyle aynı dönemde başladı. Muhtemelen hepsini biliyorsunuzdur, basın ne bulduysa yazmıştı… Kardeşim uyuşturucu kullandığı için okuldan atıldı, Londra’ya kaçtı ve annem onu bulduğunda uyuşturucu bağımlılarıyla yaşıyordu. Kullandığı maddeler akıl sağlığını iyice bozdu. Kavga gürültü yüzünden tedavi merkezinden atıldı. Bitmek bilmeyen melodramlar ve kavgalar yaşandı. Ama en nihayetinde kardeşimin bipolar bozukluğu olduğunu keşfettiler. Doğru ilaca başlandı ve o günden sonra ilaçlarını almayı bırakmadıkça durumu kötüleşmedi. Onu görseniz bir sorunu olduğuna inanmazdınız. Adli tıp doktoru bile ilaçlarını aldığını onayladı ve otopside de bu doğrulandı.</p>

  <p>Ama polis ve adli tıp doktoru, Lula’nın geçmişte akli dengesiyle ilgili sorunlar yaşamış bir kızdan fazlası olduğunu göremiyor. Depresyona girdiğinde ısrarlılar ama bizzat ben Lula’nın depresyonda olmadığına sizi temin edebilirim. Ölümünden önceki sabah görüşmüştük. Hiçbir şeyi yoktu. Hayatı, özellikle de kariyeri iyiye gidiyordu. Daha yeni, iki yıl içinde beş milyon kazanmasını sağlayacak bir kontrat imzalamıştı. Benden kontrata bakmamı rica etti ve gerçekten sağlam bir anlaşmaydı. Tasarımcı, kardeşimin yakın bir dostuydu, adı Somé, sanırım bahsini duymuşsunuzdur? Lula aylar boyunca düzenli olarak çalışacaktı ve yakında Fas’a çekime gideceklerdi. Kardeşim seyahat etmeye bayılırdı. Görüyorsunuz ya, intihar etmesi için hiçbir neden yoktu.”</p>

  <p>Strike nazikçe başını salladı ama içten içe anlatılanlardan etkilenmemişti. İntihar eden kişiler onun deneyimlerine göre yaşamayı planlamadıkları bir gelecekle ilgileniyormuş numarası yapmakta ustalardı. Landry’nin sabahki tozpembe, günlük güneşlik ruh hali rahatlıkla günün ilerleyen kısmında kararmış ve genç kadın ölmeden önce baş edemediği bir çaresizliğin pençesine düşmüş olabilirdi. Strike benzer durumlara pek çok kez şahit olmuştu. Kraliyet Nişancıları Birliği’ndeki teğmeni hatırlıyordu örneğin. Kime sorarsanız sorun hayat dolu olduğunu söyleyeceği adam, doğum günü kutlamasından sonraki gece yatağından kalkmış, ailesine polisi aramalarını ve garaja girmemelerini söyleyen bir not bırakmıştı. Garaj tavanına bağlanan ipin ucunda sallanan cesedi, notu görmediği için bisikletini almaya koşa koşa garaja giden on beş yaşındaki oğlu tarafından bulunmuştu.</p>

  <p>“Hepsi bu da değil,” dedi Bristow. “Bir de deliller var. Taş gibi sağlam deliller. Örneğin Tansy Bestigui’nin ifadesi.”</p>

  <p>“Üst kattan tartışma sesleri geldiğini söyleyen komşuyu mu kastediyorsunuz?”</p>

  <p>“Kesinlikle! Lula balkondan düşmeden önce Bestigui bir adamın bağırdığını duymuş! Polis onun söylediklerini görmezden geldi. Şeyy… kadın kokain aldığı için ona inanmadılar. Ama bu ne duyduğunu bilmediği anlamına gelmiyor. Tansy bugün bile düşmeden hemen önce Lula’nın bir erkekle tartıştığına yemin ediyor. Yakın zamanda bu konuyu konuştuk çünkü boşanma davasıyla firmamız ilgileniyor. Gerekirse onu sizinle konuşmaya ikna edebileceğime eminim.”</p>

  <p>Bristow gergin gözlerle Strike’ı izleyip tepkilerini okumaya çalışarak, “Bir de…” diye devam etti. “Güvenlik kamerası kayıtları var. Lula düşmeden yirmi dakika önce adamın teki Kentigern Gardens’a doğru yürüyor ve Lula öldükten sonra aynı adamın deliler gibi koşarak Kentigern Gardens’tan uzaklaştığını görüyoruz. Kim olduğu hiçbir zaman tespit edilemedi, izini bulmayı başaramadılar.”</p>

  <p>Gizli bir hevesle detayları anlatmaya devam eden Bristow, ceketinin iç cebinden biraz buruşmuş, temiz bir zarf çıkarıp Strike’a uzattı.</p>

  <p>“Her şeyi yazdım. Saatler ve olaylar. Hepsi burada. Yerli yerine oturduklarını göreceksiniz.”</p>

  <p>Zarfın varlığı Strike’ın, Bristow’un değerlendirmelerine duyduğu güveni zerre kadar artırmadı. Daha önce de eline böyle şeyler tutuşturulmuştu. Yanlış yönlendirilmiş saplantıların çalakalem yazılmış meyveleri, zırva teorilerin at gözlülüğüyle yapılmış değerlendirmeleri, hayalî delilleri desteklemek için çarpıtılmış karmakarışık zaman çizelgeleri… Avukatın sol göz kapağı seğiriyordu. Dizi hiç durmadan kalkıp iniyor, zarfı tutan parmaklarıysa titriyordu.</p>

  <p>Strike terazinin bir kefesine bu stres belirtilerini, diğer kefesine Bristow’un hiç şüphesiz özel yapım olan ayakkabılarını ve ne zaman kolunu kıpırdatsa ortaya çıkan solgun bileğindeki Vacheron Constantin saatini koyup birkaç saniye tarttı. Karşısındaki, ücretini ödeyebilecek bir adamdı. Belki de kapıya dayanan borçları arasından en acilinin bir taksitini ödemesine yetecek kadar Strike’ı idare ederdi. Yine de iç çekip vicdanına küfürler ederek şöyle dedi:</p>

  <p>“Bay Bristow…”</p>

  <p>“Bana John de.”</p>

  <p>“John… Sana karşı dürüst olacağım. Bence paranı almam doğru olmaz.”</p>

  <p>Zarfı uzatmaya devam eden Bristow’un bembeyaz boynunda ve saygın yüzünde kırmızı noktacıklar belirdi.</p>

  <p>“Doğru olmaz derken ne demek istiyorsun?”</p>

  <p>“Kardeşinin ölümü muhtemelen olabilecek en detaylı şekilde soruşturulmuştur. Milyonlarca insan ve dünya medyası polisin her hareketini izliyordu. Her zamankinin iki katı özen göstermişlerdir. İntiharı kabul etmenin kolay olmadığını biliyorum…”</p>

  <p>“Kabul etmiyorum ve etmeyeceğim. Kardeşim intihar etmedi. Biri onu balkondan aşağı itti.”</p>

  <p>Sokaktaki kazı çalışmasından gelen gürültüler aniden kesilince Bristow’un sesi büyük bir gürültüyle odada yankılandı. Onunki sabrının sınırına dayanmış sakin bir adamın öfkesiydi.</p>

  <p>“Anlıyorum. Hem de gayet iyi anlıyorum. Sen de onlardansın, değil mi? Kendini psikolog zanneden tiplerden… Charlie’nin ölümü, babamın ölümü, Lula’nın ölümü ve ölüm döşeğindeki annem… Herkesi kaybettim ve sizin gibilere kalırsa psikolojik danışmanına ihtiyacım var, dedektife değil. Bunları şimdiye kadar yüzlerce kez duymadığımı mı sanıyorsun?”</p>

  <p>Bristow ayağa kalktığında, tavşan dişlerine ve kızarıklıklarla kaplı tenine rağmen duruşu etkileyiciydi.</p>

  <p>“Oldukça zengin bir adamım Strike. Açık konuşarak görgüsüzlük ettiğim için kusuruma bakma ama işte gerçekler bunlar. Babam bana yüklü bir miras bıraktı. Bu tür vakalar için ne kadar ödendiğini araştırdım, sana seve seve iki katını öderdim.”</p>

  <p>Ücretinin iki katı… Strike’ın bir zamanlar dediğim dedik olan esneklikten uzak vicdanı, kaderin bitmek bilmeyen silleleriyle zayıf düşmüştü. Bu teklif de onu nakavt eden yumruk oldu. Zihni çoktan mutlu hayaller diyarında dolaşmaya başlamıştı. Bir ay çalışırsa hem geçici sekreterinin ücretini hem de geciktirdiği kiraları öderdi. İki ay ise yakasına yapışan alacaklılardan kurtulması demekti… Üç ay çalışırsa borç yükü iyice azalır, dört ayda…</p>

  <p>Ancak John Bristow konuşmasına devam ederken sırtını dönüp kapının yolunu tutmuştu. Elini yumruk yaptığı için Strike’ın almayı reddettiği zarf avucunun içinde buruş buruş olmuştu.</p>

  <p>“Charlie yüzünden seni tutmak istedim ama araştırmamı da yaptım. Bir budala değilim. Askerî polistin, özel araştırma birimindeydin, yanılıyor muyum? Madalya da almışsın. Ama ofisinden etkilendiğimi söyleyemem.” Bristow artık neredeyse bağırarak konuşuyordu. Strike bekleme salonundan gelen kadın seslerinin kesildiğinin farkına vardı. “Anlaşılan yanılmışım. Ayağına gelen işi geri çevirecek kadar cüretkârmışsın. Öyle olsun! Unut gitsin. Eminim bu işi kabul edecek birilerini bulabilirim. Zamanını aldığım için kusuruma bakma.”</p>
</body>
</html>