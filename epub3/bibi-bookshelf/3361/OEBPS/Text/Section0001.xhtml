<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <p>unda akşama doğru Lula eve dönüyor ama yine çok şanssızsın; gözetleme deliğinden arkadaşlarıyla geldiğini görüyorsun.”</p>

  <p>“Ve bu aşamada aleyhindeki deliller ciddileşmeye başlıyor,” dedi ses tonu sertleşen Strike. “Kasıtsız adam öldürme savunması… Hepsi kazaydı, itiştik balkondan düştü gibi şeyler söyleyebilirdin. Onca zaman alt katta beklememiş olsaydın bunlar seni kurtarabilirdi. Aklında kız kardeşini zorlayıp yüklü bir çek koparmaktan daha kötü bir eylem olmayan bir adamın, Lula’nın yalnız kalmasını beklediğine inanabilirdik. Ancak sen bunu çoktan denemiştin ve işe yaramamıştı. Madem amacın onunla konuşmaktı, niçin daha iyi bir ruh halinde olacağını umup o anda yukarı çıkmadın? Arkadaşları yan odadayken sana para vermeye mecbur kalabilirdi. Sadece başından atmak için bile belki sana bir çek yazardı.”</p>

  <p>Strike masanın karşısındaki gölgelere karışan figürden yayılan korku ve nefret dalgalarını hissedebiliyordu.</p>

  <p>“Bunu yapmak yerine bekledin,” dedi. “Bütün gece bekledin, Lula’nın binadan ayrılmasını izledin. O noktada kafanda kabataslak bir plan oluşturmuşsundur. Sokağı görüyor, binada kimin olduğunu kimin olmadığını biliyordun. Kolayca kaçabilmenin bir yolunu bulmuştun. Ve unutmayalım, önceden de birini öldürmüştün. Bu büyük bir fark yaratır.”</p>

  <p>Bristow irkilmeyi andıran ani bir hareket yaptı. Bunun üzerine Strike gerildi ama Bristow yerinden kalkmamıştı. Strike ise bağlamadığı protezin güç bela ayağının altında durduğunun farkındaydı.</p>

  <p>“Pencereden dışarıyı izliyordun, Lula’nın tek başına eve döndüğünü gördün ama paparazziler hâlâ dışarıdaydı. Artık çaresizliğe kapılıyordun. Derken bir mucize gerçekleşti. Sanki evren John Bristow’a yardım etmek istiyordu. Paparazziler çekip gitti. Lula’nın her zamanki şoförünün onlara haber uçurduğuna eminim. Basınla arasını iyi tutmaya hevesli bir tip. Artık sokak boştu. Vakit gelmişti. Deeby’nin eşofmanını giydin. İşte büyük hata! Ancak kabul etmelisin ki şansın fazla yaver gitmiş. Bir noktada şansının döneceği belliydi. Derken -bunun için sana tam puan vereceğim çünkü uzunca bir süre kafamı karıştırdı- vazodaki beyaz güllerden birkaçını aldın. Haksız mıyım? Altlarını kuruladın, fena bir iş çıkarmadın ama yeterince iyi değildi. Kapıyı açık bırakıp elinde güllerle ikinci kattan çıktın. Kız kardeşinin dairesine gittin. Güllerden su damladığını fark etmedin. Wilson daha sonra o sular yüzünden kaydı. Lula’nın dairesine gittin, kapıyı çaldın. Gözetleme deliğinden baktığında ne gördü? Beyaz güller. Balkonda onu bekliyordu, camlar sonuna ardına açıktı. Kaybettiği kardeşinin gelmesini bekliyordu ve gülleri görünce kardeşinin binaya girdiğini gözden kaçırdığını sandı. Heyecanla kapıyı açtı… Ve içerideydin.”</p>

  <p>Bristow artık kıpırdamıyordu. Tamamen hareketsizdi.</p>

  <p>“Onu öldürdün, tıpkı Charlie’yi öldürdüğün ve daha sonra Rochelle’i de öldüreceğin gibi. Onu sertçe, bütün gücünle ittin. Belki havaya da kaldırmışsındır. O da diğerleri gibi hazırlıksız mı yakalandı? Para vermediği, seni yoksun bıraktığı, onun yüzünden sana sevgi göstermedikleri için bağırıyordun, değil mi John? Sana onu öldürürsen bir kuruş dahi alamayacağını söyledi… Kavga ettiniz ama onu balkondan atmandan hemen önce bir kardeşi olduğundan bahsetti, gerçek bir kardeş. Oraya geliyordu, Lula vasiyetini hazırlamıştı. ‘Çok geç, çoktan yaptım!’ diye bağırdı ve sen de yalancı deyip onu aşağı attın.”</p>

  <p>Bristow zar zor nefes alıyordu.</p>

  <p>“İçeri girerken gülleri kapının dibine bırakmış olmalısın. Koşarak çıktın, onları aldın, aşağı inip iki numaralı daireye girdin ve gülleri vazoya koydun. Maalesef çok şanslıydın. Polislerden biri yanlışlıkla o vazoyu devirdi ve dairede birinin olduğunun tek delili o güllerdi. Aldıklarını çiçekçinin tasarladığı şekilde geri koymuş olmana imkân yok çünkü dakikalar içinde binadan çıkmalıydın. Bundan sonrası çelik gibi sinir gerektiriyor. Kimsenin hemen o an olayı fark etmesini beklemiyordun ama Tansy Bestigui alt kattaki balkondaydı. Kızın çığlığını duydu, hesapladığından az zamanın vardı. Wilson, Lula’yı kontrol etmek için sokağa fırladı ve sonra gözetleme deliğinden bakıp onun üst kata koşmasını bekledin. Alarmı kurdun, dışarı çıktın, merdivenden indin. Bestiguiler dairelerinde kendi dertlerine düşmüştü. Aşağı koştun. Freddie Bestigui seni duydu ama aklı başka yerdeydi. Lobi boştu. Koşarak geçip yoğun kar yağışının devam ettiği sokağa çıktın.</p>

  <p>Koşarak uzaklaştın. Kapüşon yüzünü örtüyordu ve ellerin eldivenliydi. Sokağın diğer ucunda başka bir adamın daha koşarak kaçtığını gördün. Kız kardeşinin düşüp öldüğü yerden uzaklaşmak için var gücüyle koşuyordu. Birbirinizi tanımıyordunuz. O sırada ona ayıracak zamanın yoktu. Deeby Macc’e gönderilen giysiler içinde güvenlik kameralarının önünden geçip Halliwell Sokağı’na saptın. Şans bir kere daha yüzüne gülmüştü, sokakta kamera yoktu. Eşofman üstünü ve eldivenleri çöpe atıp taksiye binmişsindir. Polis gecenin o saatinde mahalleden geçen takım elbiseli beyaz bir adamı araştırmaya zahmet etmedi. Annenin evine gittin, ona yemek hazırladın, saati değiştirdin ve anneni uyandırdın. Lula balkondan düştüğünde uzun uzadıya Charlie’yi konuştuğunuzu sanıyordu. Şık bir numara John.</p>

  <p>Paçayı sıyırmıştın. Hayatın boyunca Rochelle’e para ödemeye gücün yeterdi. Sende bu şans varken Jonah Agyeman de Afganistan’da ölürdü. Ne zaman gazetede siyah bir askerin resmini görsen umutlanıyordun, değil mi? Ancak işi şansa bırakmak istemedin. Sen kibirli bir psikopatsın ve daha iyi bir düzenleme yapabileceğini düşündün.”</p>

  <p>Uzun bir sessizlik.</p>

  <p>“Delilin yok,” dedi Bristow. Ofis o kadar karanlıktı ki Strike onun yalnızca siluetini görebiliyordu.</p>

  <p>“Hiç delilin yok.”</p>

  <p>“Yanılıyorsun,” dedi Strike. “Polis şimdiye kadar arama emri çıkarttırmıştır.”</p>

  <p>“Ne için?” diye sordu Bristow. Sonunda özgüven dolu bir kahkaha patlattı. “Üç ay önce elden çıkardığımı söylediğin kapüşonlu eşofman üstünü bulmak için Londra çöplüklerini mi araştıracaklar?”</p>

  <p>“Hayır, annenin kasasına bakacaklar.”</p>

  <p>Strike çabucak panjuru açıp açamayacağını düşündü. Ofis çok karanlıktı ve elektrik düğmesi uzaktaydı. Gözlerini Bristow’un siluetinden ayırmak istemedi. Üç cinayet işlemiş katilin hazırlıksız gelmediğine emindi.</p>

  <p>“Onlara denemeleri için birkaç sayı verdim,” diye devam etti Strike. “Sayılar işe yaramazsa kasayı açacak bir uzman çağırmaları gerekecek ama bahse girmem gerekse paramı 030483’e yatırırdım.”</p>

  <p>Bir gürültü oldu ve bembeyaz bir el öne fırladı. Bristow saldırıya geçmişti. Bıçak, Strike’ın göğsünü hedeflerken dedektif, Bristow’u bir vuruşta yana devirdi. Avukat masanın üstünden kayıp yere yuvarlandı ama çabucak toparlanıp tekrar saldırdı. Bu sefer Strike koltuğundan yere düştü ve Bristow onun tepesine bindi. Duvar ile masa arasına sıkışmışlardı. Strike, Bristow’u bileğinden yakalamıştı ama bıçağı göremiyordu. İçeride hiç ışık yoktu. Strike’ın savurduğu yumruk Bristow’un tam çenesine oturdu ve kafası yaya monte edilmiş bir oyuncak gibi geriye yatarken gözlükleri havaya fırladı. Strike tekrar yumrukladı ve Bristow duvara çarptı. Yarım bacağı Bristow’un altında kalan Strike acı içinde doğrulmaya çalıştı ama bıçak koluna saplanmıştı. Çeliğin etini yırttığını ve ılık kanın kolundan kaydığını hissetti.</p>

  <p>Pencereden süzülen azıcık ışık sayesinde Bristow’un kolunu kaldırdığını gördü. Bütün ağırlığıyla avukata yüklenip ikinci bıçak darbesinden kurtuldu ve onu üzerinden fırlatıp attı. Bristow’u yere çivilemeye çalışırken takma bacağı pantolonunun içinden fırlayıp dışarı kaydı ve her yer kana bulandı. Bıçağın nerede olduğunu artık bilmiyordu.</p>

  <p>Masa Strike’ın ağırlığıyla devrilmişti. Sağlam dizini Bristow’un cılız göğsüne dayadı ve boştaki eliyle bıçağı aradı. Birkaç saniye sonra yanan ışık gözlerini kör edecekti. Derken bir kadının çığlığı duyuldu. Şaşıran Strike midesine doğrultulan bıçağı gördü. Takma bacağını alıp bir beysbol sopası gibi kullanarak var gücüyle Bristow’un suratına indirdi. Sonra bir daha, bir daha…</p>

  <p>“Dur! Cormoran, DUR! ONU ÖLDÜRECEKSİN!”</p>

  <p>Strike artık hareket etmeyen Bristow’un üstünden yuvarlandı. Takma bacağı yere bırakıp kanayan kolunu tutarak ters dönmüş masanın yanına sırtüstü uzandı.</p>

  <p>Yattığı yerden Robin’i göremese de nefes nefese, “Sana gitmeni söylememiş miydim?” diye sordu.</p>

  <p>Ama Robin çoktan telefonun başına geçmişti. “Polis ve ambulans!”</p>

  <p>Boğazı kuruduğu için sesi çatlak çıkan Strike, “Bir de taksi,” dedi. “Bu pislikle aynı araçta hastaneye gitmem.”</p>

  <p>Kolunu uzatıp birkaç adım ötedeki cep telefonunu aldı. Ekranı kırılmıştı ama sesi hâlâ kaydediyordu.</p>
</body>
</html>