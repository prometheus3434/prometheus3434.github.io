<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>2</h2>

  <p class="gi">Metal basamaklarda ayak sesleri duyuldu. Ne kadar süredir uyuduğunu bilmeyen Strike kafasını birden kaldırdı. Biri cam kapıyı tıklatıyordu.</p>

  <p>Strike, “İçeri gelin, kapı açık!” diye bağırdı ve pantolonunun paçasının, söktüğü takma bacağı örtüp örtmediğini kontrol etti.</p>

  <p>Strike’ın şansına içeri giren şişe dibi gözlüğü ve kırpıştırıp durduğu gözleriyle yerinde duramıyormuş gibi hareket eden John Bristow’du.</p>

  <p>“Merhaba John. Gel, otursana.”</p>

  <p>Ama Bristow öfkeli adımlar ve Strike’ın vakayı kabul etmeyi reddettiği günkü gibi öfkeden kızarmış bir suratla ona doğru yürüyüp iki eliyle koltuğun arkasını kavradı.</p>

  <p>“Seni uyarmıştım!” dedi. Kemikli parmağını Strike’a doğru sallarken yüzü öfkeden morarmıştı. “Sana ben yokken annemle görüşmeni istemediğimi açıkça söyledim!”</p>

  <p>“Söylediğini biliyorum John ama…”</p>

  <p>“O kadar üzülmüş ki… Ona ne dedin bilmiyorum ama öğleden sonra bana telefon açtığında hıçkıra hıçkıra ağlıyordu.”</p>

  <p>“Bunu duyduğuma üzüldüm, onunla konuştuğum sırada sorularımdan rahatsız olmuş görünmüyordu.”</p>

  <p>“Şimdi çok kötü durumda,” diye bağırdı Bristow, tavşan dişlerini gıcırdatarak. “Ne cüretle ben olmadan onunla konuşursun ha, ne cüretle!”</p>

  <p>“Çünkü John, sana Rochelle’in cenazesinden sonra söylediğim gibi yeniden öldürme ihtimali olan bir katille karşı karşıyayız,” dedi Strike. “Tehlike devam ediyordu ve bir an evvel sona ermesini istedim.”</p>

  <p>“Sona ermesini mi istedin? Benim ne hissettiğimi sanıyorsun?” diye bağırdı sesi çatlayıp tizleşen Bristow. “Bana ne kadar zarar verdiğinin farkında mısın? Annem yıkıldı, kız arkadaşım ortadan kayboldu, Tony bunun da senin suçun olduğunu söylüyor! Alison’a ne yaptın? O nerede?”</p>

  <p>“Bilmem. Aramayı denedin mi?”</p>

  <p>“Telefonları açmıyor. Neler dönüyor burada? Beni bütün gün saçma sapan bir işle oyaladılar ve geri geldiğimde…”</p>

  <p>Strike protezinin dik durması için tekrar bacağını düzeltirken, “Saçma sapan bir iş mi?” diye tekrarladı.</p>

  <p>Dedektifin karşısındaki koltuğa yığıldığında hızlı hızlı nefes alan Bristow, Strike’ın arkasında kalan pencereden içeri süzülen akşam güneşi yüzünden gözlerini kısarak dedektife bakıyordu.</p>

  <p>“Biri sabah sekreterimi arayıp Rye’daki çok önemli bir müşterimizin acilen toplantı talep ettiğini söylemiş. Oraya kadar gittim ve adamın ülke dışında olduğunu öğrendim. Kimse bizi aramamış. Acaba panjuru kapayabilir misin?” diye ekledi elini gözüne siper ederek. “Hiçbir şey göremiyorum.”</p>

  <p>Strike ipi çektiğinde panjur çatırdayarak kapandı ve oda soğuk, iç karartıcı bir havaya büründü.</p>

  <p>“Oldukça tuhaf, sanki biri seni şehirden uzaklaştırmak istemiş,” dedi Strike.</p>

  <p>Bristow cevap vermedi. Göğsü hızla inip kalkıyor, Strike’a öfkeyle bakıyordu.</p>

  <p>“Bu kadar yeter,” dedi birden. “Bu soruşturma burada bitiyor. Verdiğim para sende kalabilir. Annemi düşünmeliyim.”</p>

  <p>Strike telefonunu cebinden çıkarıp birkaç düğmeye bastı ve kucağına koydu.</p>

  <p>“Bugün annenin dolabında ne bulduğumu öğrenmek istemez misin?”</p>

  <p>“Annemin dolabını mı karıştırdın?”</p>

  <p>“Evet. Öldüğü gün Lula’ya gelen yepyeni çantaları kontrol etmek istedim.”</p>

  <p>Bristow artık kekeliyordu. “Se-sen…”</p>

  <p>“Bu yeni çantaların sökülüp takılabilir cepleri var. Garip bir fikir değil mi? Beyaz çantanın sökülebilir bölümünün kenarından annenin mavi not kâğıtlarına yazılmış, Lula’nın el yazısıyla Rochelle Onifade’in şahitlik ettiği vasiyetname çıktı. Polise teslim ettim.”</p>

  <p>Bristow’un ağzı açık kaldı. Uzunca bir süre ne söyleyeceğini bilemedi. Sonunda, “İyi ama… vasiyette ne yazıyormuş?” diye fısıldadı.</p>

  <p>“Her şeyini, bütün mal varlığını Teğmen Jonah Agyeman’a bırakıyormuş.”</p>

  <p>“Jonah kim?”</p>

  <p>“Gidip sekreterimin masasındaki ekrana bakacak olursan fotoğrafını göreceksin.”</p>

  <p>Bristow kalkıp rüyadaymışçasına yan odadaki bilgisayarın başına gitti. Strike, Bristow fareyi oynattığında ekranın aydınlandığını gördü. Mükemmel üniforması içindeki Agyeman’ın yakışıklı yüzü ve buruk gülümsemesi ekranda belirdi.</p>

  <p>“Aman Tanrım!” dedi Bristow. Strike’a dönüp koltuğa yığıldı ve şaşkın şaşkın dedektife baktı. “İnanamıyorum.”</p>

  <p>“Sokaktaki güvenlik kamerasının kaydettiği adamlardan biri o,” dedi Strike. “Lula’nın öldüğü gece olay yerinden kaçan kişilerden biri. İzindeyken dul annesinin yanında, Clerkenwell’de kalıyormuş. Bu yüzden yirmi dakika sonra Theobalds Yolu’ndan geçmiş, eve gidiyormuş.”</p>

  <p>Bristow’un genzinden inlemeyi andıran bir ses çıktı.</p>

  <p>“Herkes delirdiğimi söyledi,” dedi neredeyse bağırarak. “Ama delirmemişim!”</p>

  <p>“Hayır John, deli değilsin,” dedi Strike. “Tamamen kafayı sıyırmışsın demek daha doğru olur.”</p>

  <p>Kapalı pencerenin diğer tarafından günün yirmi dört saati capcanlı olan Londra’da koşturan insanların ve hiç durmadan çalışan makinelerin gürültüleri geliyordu. Odanın içinde ise Bristow’un öfkeli soluklarından başka ses yoktu.</p>

  <p>“Efendim?” dedi abartılı bir kibarlıkla. “Bana ne dedin?”</p>

  <p>Strike gülümsedi. “Kafayı sıyırdığını söyledim. Zırdelisin. Kardeşini öldürdün, paçayı sıyırdın ve sonra da tutup ölümünü araştırmam için beni kiraladın.”</p>

  <p>“Sen… ciddi olamazsın.”</p>

  <p>“Hayır, çok ciddiyim. Daha ilk andan Lula’nın ölümünden en çok çıkar sağlayacak kişinin sen olduğu açıktı. Annen öldüğünde de eline on milyon sterlin geçecek. Burun kıvrılacak para değil, ha? Hele seninki gibi bir maaşla… Sürekli sana miras kalan paradan bahsediyorsun ama mirasın Albris hisseleriydi ve bugünlerde üzerinde yazıldıkları kâğıt kadar bile değerleri yok, yanılıyor muyum?”</p>

  <p>Bristow uzun uzun Strike’ı süzdü ve sonra biraz daha dik durarak köşede kıvrılmış yer yatağına baktı.</p>

  <p>“Ofisinde uyuyan yersiz yurtsuz birinden geldiği düşünülürse bunlar gülünesi yorumlar.” Bristow’un ses tonu sakin ve küçümseyiciydi ama solukları daha da hızlanmıştı.</p>

  <p>“Benden çok daha zengin olduğunu biliyorum,” dedi Strike. “Ancak senin de gayet güzel işaret ettiğin üzere, bunun bir anlamı yok. Kendim için şu kadarını söyleyebilirim, henüz müşterilerimin parasını zimmetime geçirmeye başlamadım. Tony ne yaptığını anladığında Conway Oates’un parasının ne kadarını çalmıştın?”</p>

  <p>“Şimdi bir de zimmetime para geçirmekle mi suçlanıyorum?” dedi Bristow sahte bir kahkahayla.</p>

  <p>“Evet, bence öyle yaptın,” dedi Strike. “Yanlış anlama, benim için bir anlam ifade etmiyor. Lula’yı çaldığın parayı yerine koymak için mi öldürdün, milyonlarını istediğin için mi yoksa cesaretinden nefret ettiğin için mi bilmiyorum. Ama jüri bilmek isteyecektir. Cinayet sebebini duymaya bayılırlar.”</p>

  <p>Bristow yeniden ayağıyla ritim tutmaya başlamıştı. “Kontrolden çıkmışsın,” dedi yeniden zoraki bir kahkahayla. “Her şeyini bana değil, o adama bıraktığı vasiyeti bulmuşsun.” Bristow sekreter masasını, Jonah’ın ekrandaki fotoğrafını işaret etti. “Bana öldüğü gece Lula’nın dairesine giderken görüntülenen ve kardeşim öldükten sonra yeniden kameranın önünden geçen adamın o olduğunu söylüyorsun. Yine de beni suçluyorsun, beni…”</p>

  <p>“John, beni görmeye gelmeden çok önce güvenlik kamerasındakinin Jonah olduğunu biliyordun. Rochelle sana söylemişti. Lula, Jonah’ı arayıp buluşmayı kararlaştırdığında ve vasiyete şahitlik ettiğinde Vashti’de onunlaydı. Sana geldi, her şeyi anlattı ve şantaja başladı. Kendine daire ve pahalı kıyafetler alacak kadar para istedi. Karşılığında, senin Lula’nın mirasçısı olmadığın gerçeğini saklayacaktı. Rochelle katil olduğunu anlamamıştı. Jonah’ın, Lula’yı öldürdüğünü sanıyordu. Ayrıca vasiyette kendi adını görmeyince çok bozulmuştu ve Lula’nın hayatının son gününde öylece mağazada terk edilmek onu çok incitmişti. İki kuruşa konduğu sürece katilin özgür kalması umurunda değildi.”</p>

  <p>“Hepsi saçmalık! Sen kafayı üşütmüşsün.”</p>

  <p>Strike, Bristow’u duymamış gibi, “Rochelle’i bulamamam için elinden geleni yaptın,” diye devam etti. “Adını veya nerede yaşadığını bilmiyormuş gibi davrandın. Soruşturmaya yardımcı olabileceğini söylediğimde tepki verdin ve kızın neye benzediğini görmemem için Lula’nın bilgisayarındaki fotoğrafları sildin. Doğru, bu beni cinayeti üstüne yıkmaya çalıştığın kişiye yönlendirebilirdi ama o, seni bütün mirastan mahrum bırakacak bir vasiyetin varlığını biliyordu ve önceliğin, sen bulup yok edene kadar vasiyeti kimsenin öğrenmemesiydi. Onca zaman annenin dolabında olması oldukça komik… Fakat vasiyeti yok etsen ne fark edecekti John? Jonah muhtemelen Lula’nın mirasçısı olduğunu biliyordu. Ayrıca sen bilmesen de vasiyetin var olduğunun bir şahidi daha vardı: Makyöz Bryony Radford.”</p>

  <p>Strike, Bristow’un dilini çıkarıp dudaklarını yaladığını gördü; korkusunu hissedebiliyordu.</p>

  <p>“Bryony, Lula’nın eşyalarını karıştırdığını itiraf etmek istemiyor ama Lula saklamadan önce vasiyeti görmüş. Maalesef disleksik. Jonah’ı John olarak okumuş. Ciara’nın, Lula her şeyini kardeşine bırakacak dediğini duyunca bu bilgiyi paylaşmaya gerek duymamış. Zaten para sana kalacakmış. Şans senden yanaymış John. Ancak şimdi seninki gibi çarpık düşünen bir zihnin, niye cinayeti Jonah’a yıkmanın en iyi çözüm olduğunu düşündüğünü anlıyorum. Eğer ömür boyu hapse mahkûm edilirse vasiyetin ortaya çıkması veya kimin ne bildiği fark etmezdi. Parana kavuşurdun.”</p>

  <p>“Çok saçma,” diye fısıldadı Bristow. “Dedektifliği bırakıp fantastik edebiyata geçmelisin Strike. Söylediklerini ispatlayacak tek bir delilin bile yok…”</p>

  <p>“Yanılıyorsun, var.”</p>

  <p>Strike lafını böldüğünde Bristow cümlesini tamamlamaya yeltenmedi, yüzü hepten beyaza dönmüştü. “Güvenlik kamerası kaydı.”</p>

  <p>“Kayıtta Jonah Agyeman’ın olay yerinden kaçtığı görülüyor. Sen kendin de söyledin!”</p>

  <p>“Kameraya yakalanan biri daha vardı.”</p>

  <p>“Demek bir suç ortağı varmış…”</p>

  <p>Strike sakin sakin, “Merak ediyorum, savunma avukatı sende nasıl bir bozukluk olduğunu söyleyecek acaba John?” diye sordu. “Narsizm? Tanrı kompleksi? Dokunulmaz olduğunu mu düşündün, yoksa hepimizi maymun gibi gösteren bir dâhi mi sandın kendini? Olay yerinden koşarak kaçan ikinci adam Jonah’ın suç ortağı veya araba hırsızı değildi. Siyahi bile değildi. Siyah eldivenli, beyaz bir adamdı. Yani sendin.”</p>

  <p>“Hayır!” dedi Bristow. Panikle ağzından fırlayan bir kelime olmuştu bu. Ardından neredeyse gözle görülebilir bir çaba harcayarak yeniden gülümsemeyi başardı. “Nasıl ben olabilirim? Annemle Chelsea’deydim. Sana söylemiştim. Tony beni gördü. Chelsea’deydim.”</p>

  <p>“Annen günün çoğunu uyuyarak geçiren bir Valium bağımlısı. Chelsea’ye, Lula’yı öldürdükten sonra döndün. Bence erken saatlerde annenin odasına girip saatle oynadın ve onu uyandırıp akşam yemeği vakti gelmiş gibi yaptın. Tam bir suç dâhisisin John… Genellikle hedefi aldatmak bu kadar kolay olmasa da bu numara milyon kere yapılmıştır. Annenin vücudunda o kadar uyuşturucu var ki bırak saati, zavallıcık hangi günde olduğumuzu bile bilmiyor.”</p>

  <p>“Bütün gün Chelsea’deydim,” diye tekrarladı Bristow. Ayağı yeri dövüp duruyordu. “Ofise gidip dosyaları aldığım zaman haricinde bütün gün oradaydım.”</p>

  <p>“Kapüşonlu eşofmanı ve eldivenleri Lula’nın altındaki daireden aldın. Güvenlik kamerası kaydında üzerinde o var,” dedi araya girilmesine aldırmayan Strike. “En büyük hatan bu oldu. O eşofman üstü özel tasarım. Dünyada ondan bir tane var ve Guy Somé tarafından Deeby Macc için özel tasarlanmış. Sadece ve sadece Lula’nın altındaki daireden alınmış olabilirdi. Bu yüzden orada saklandığını biliyoruz.”</p>

  <p>“Hiç delilin yok,” dedi Bristow. “Hâlâ delil sunmanı bekliyorum.”</p>

  <p>“Elbette bekliyorsun,” dedi Strike istifini bozmadan. “Masum bir adam öylece oturup anlattıklarımı dinlemezdi. Şimdiye kadar öfkeden köpürüp dışarı çıkardı. Endişelenme, delilim var.”</p>

  <p>“Mümkün değil,” diye itiraz etti Bristow.</p>

  <p>“Gerekçe, araç ve fırsat John. Hepsine sahiptin. Baştan başlayalım. Sabah ilk iş Lula’ya gittiğini reddetmiyorsun…”</p>

  <p>“Elbette reddetmiyorum.”</p>

  <p>“Çünkü insanlar seni orada gördü ama Lula’nın, yukarı çıkmak için kullandığın kontratı sana onun verdiğini zannetmiyorum. Bence önceden yürütmüştün. Wilson geçmene izin verdi ve dakikalar sonra Lula’yla kavga ettiniz. Kavga etmemişsiniz gibi yapamazdın çünkü temizlikçi hepsini duydu. Şansına temizlikçi Lechsinka’nın İngilizcesi o kadar kötü ki anlattıklarını doğruladı. Lula’nın beleşçi, uyuşturucu bağımlısı erkek arkadaşıyla bir araya gelmesine kızmıştın. Ancak bence kavganın asıl sebebi Lula’nın sana para vermeyi reddetmesiydi. Bütün arkadaşları kızın servetini harcamakta usta olduğunu söyledi ama o gün bir ödeme yüzünden sıkışmış olmalısın ki bağırıp çağırmak zorunda kaldın. Acaba Tony, Conway Oates hesabındaki eksik paraları mı fark etmişti? Onları yerine koyman mı gerekiyordu?”</p>

  <p>Dizi hiç durmadan yukarı aşağı oynayan Bristow, “Temelsiz iddialar bunlar,” dedi.</p>

  <p>“Mahkemeye çıktığımızda temelsiz olup olmadıklarını görürüz,” dedi Strike.</p>

  <p>“Lula’yla kavga ettiğimizi hiç inkâr etmedim.”</p>

  <p>“Sana çek yazmayı reddedip kapıyı suratına kapattığında merdivenden indin. İki numaralı dairenin kapısı açıktı. Wilson ve tamirci sigortalara bakıyordu. Lechsinka ise oralarda bir yerlerdeydi. Muhtemelen süpürgeyi çalıştırmıştı çünkü koridordaki iki adam seni duymadı. Büyük bir risk sayılmazdı, dönüp seni görseler Wilson’a teşekkür etmeye geldiğini söyleyebilirdin. Onlar sigorta kutusunu kurcalarken içeri girip saklandın. Koca dairede bir sürü yer var. Boş dolaplar, yatağın altı.”</p>

  <p>Bristow sessiz bir inkâr içinde başını iki yana sallıyordu. Strike ise gerçekleri onun yüzüne vurmaya devam etti. “Wilson’ın Lechsinka’ya alarmı 1-9-6-6’ya kurmasını söylediğini duymuşsundur. Sonunda Lechsinka, Wilson ve alarmcı gitti, daire de sana kaldı. Ne yazık ki Lula da binadan ayrılmıştı. Üst kata çıkıp kabadayılık taslayarak ondan para koparamayacaktın.”</p>

  <p>“Hepsi hayal ürünü,” dedi Bristow. “Daire ikiye hiç girmedim. Lula’dan çıkıp dosyaları almak için ofise döndüm…”</p>

  <p>“Alison’dan almadın mı? O gün neler yaptığını ilk konuştuğumuzda böyle söylememiş miydin?” diye sordu Strike.</p>

  <p>Bristow’un boynunda pembe kırmızı lekeler belirdi. Kısa bir tereddüdün ardından öksürerek boğazını temizledi. “Emin değilim. Acele ediyordum, annemin yanına dönmek istiyordum.”</p>

  <p>“Alison kürsüye çıkıp ondan jüriye yalancı şahitlik yapmasını istediğini anlattığında sence mahkemedekiler ne düşünecek John? Önce yıkılmış kardeş numarası yaptın, sonra onu yemeğe çıkardın. Zavallıcık, Tony’nin de kendisini çekici bir kadın olarak göreceği umuduyla sana evet dedi. Birkaç randevunun ardından onu, Lula ölmeden önce seni ofiste gördüğünü söylemeye ikna ettin. Paranoyaklık ettiğini ve abarttığını düşünmüştür, değil mi? Zaten Tony’yle karşılaştığın için kapı gibi bir şahidin olduğuna inanıyordu. Seni sakinleştirecekse ufak bir yalan söylemenin fark edeceğini düşünmedi. Ancak Alison o gün ofiste değildi John, sana herhangi bir dosya vermiş olamazdı. Cyprian işe gelir gelmez Tony’yi kontrol etmesi için onu Oxford’a yollamıştı. Rochelle’in cenazesinden sonra bunları bildiğimi öğrenince tedirgin olmaya başlamadın mı?”</p>

  <p>“Alison pek zeki değil,” dedi Bristow. Ellerini yıkarmış gibi birbirine sürtüyordu ve dizinin iniş çıkışları iyice hızlanmıştı. “Günleri karıştırmıştır. Beni yanlış anlamıştır. Ondan beni ofiste gördüğünü söylemesini istemedim. Onun sözüne karşı benim sözüm. Belki ayrıldığımız için intikam almak istiyordur.”</p>

  <p>Strike güldü. “Terk edildiğin kesin John. Asistanını bu sabah Rye’a gitmen için seni kandırdıktan sonra…”</p>

  <p>“Asistanın mı?”</p>

  <p>“Evet, tabii. Annenin dairesini araştırırken ortalıkta olmanı istemedim. Alison müşterinin adını öğrenmemize yardım etti. Onu arayıp her şeyi anlattım. Tony’nin, Ursula May’le yattığını ve cinayetten tutuklanacağı bilgisini de ekledim. Bu kadarı onu yeni bir sevgili ve yeni bir iş araması gerektiğine ikna etti. Umarım annesinin Sussex’deki evine gitmiştir. Zaten önerim buydu. Alison’ı yakınında tutuyordun çünkü hem senin şahidindi hem de çok korktuğun Tony’nin neler düşündüğünü öğrenmeni sağlıyordu. Ne var ki son zamanlarda artık sana bir faydası dokunmadığını düşünmediğin için onun da yüksek bir yerlerden düşebileceğinden korkmaya başlamıştım.”</p>

  <p>Bristow yeniden kahkaha atmayı denedi ama bu seferki çok yapaydı.</p>

  <p>“Özetlersek, o sabah kimse dosyaları almaya ofise gittiğini görmemiş,” diye devam etti Strike. “Kentigern Gardens 18 numarada, orta katta saklanıyordun.”</p>

  <p>“Orada değildim. Annemin Chelsea’daki evindeydim,” dedi Bristow.</p>

  <p>“O sırada Lula’yı öldürmeyi planladığını sanmıyorum,” diye devam etti Strike umursamazca. “Geri döndüğü zaman onu kandırmanın bir yolunu bulmayı umuyordun. O gün evden çalışacağın, hasta annene eşlik edeceğin için kimse ofise uğramanı beklemiyordu. Buzdolabı tıka basa doluydu ve alarmı çaldırmadan girip çıkabilecektin. Sokağı görebiliyordun. Deeby Macc ve ekibi gelecek olursa rahat rahat daireden çıkabilmen ve alt kata inip güvenliğe bütün gün dairesinde kardeşini beklediğinle ilgili hikâye uydurabilmen için vaktin olurdu. Tek risk, tabii buna da risk denebilirse, daireye yapılacak teslimatlardı. Fakat güllerle dolu vazo geldiğinde kimse orada saklandığını fark etmedi. Sanırım cinayet fikri o noktada, onca lüks içinde tek başına beklediğin saatlerde beynine kök salmaya başladı. Paraya para demediğini bildiğin kardeşin Lula ölürse hayatının ne kadar harika olacağını hayal etmeye mi başladın? Kalan tek çocuk olursan hasta anneni yumuşatmak daha da kolaylaşacaktı. Bu bile başlı başına yeterliydi, değil mi John? Onca zaman sonra tek çocuk olmak… Daha güzel görünen veya daha sevimli olan bir kardeş yüzünden ihmal edilmemek…”</p>

  <p>Strike hava kararsa da Bristow’un dişlerini gıcırdattığını ve boncuk gözlerini üzerine diktiğini görebiliyordu.</p>

  <p>“Annenin üzerine ne kadar titrersen titre, kendini adamış evladı ne kadar oynarsan oyna hiçbir zaman önceliği sen olmadın. Her zaman en çok Charlie’yi severdi, değil mi? Herkes onu seviyordu. Tony bile… Charlie gittiğinde ve ilgi odağı olmayı umduğun anda birden ne oluyor? Lula geliyor. Herkes Lula için endişelenmeye, Lula’yla ilgilenmeye, Lula’ya tapmaya başlıyor. Annen ölüm döşeğinde ama yanındaki masada senin bir fotoğrafın bile yok. Yalnızca Charlie ve Lula. Sevdiği iki çocuk.”</p>

  <p>“Siktir!” diye hırladı Bristow. “Sen ne bilirsin ki Strike. Annen yosmanın tekiydi. Söylesene nasıl ölmüştü, aşırı dozdan mı?”</p>

  <p>“Aferin,” dedi Strike bu sözleri takdir edermişçesine. “Yönlendirebileceğin birilerini ararken özel hayatıma bakıp bakmadığını soracaktım ben de. Annem genç yaşta, şaibeli bir şekilde öldüğü için zavallı John Bristow’a sempati duyacağımı düşündüğüne eminim. Beni idare edebileceğini sandın. Ama bunları geçelim John. Savunma avukatların sende bir kişilik bozukluğu bulamasa bile eminim yetiştirilme tarzını suçlayacaklardır. Sevilmemiş, ihmal edilmiş, gölgede kalmış… Sana her zaman haksızlık edildiğini düşünmedin mi? Tanıştığımız ilk gün, Lula’nın hayatınıza girişini anlatırken gözyaşlarına boğulduğunda fark etmiştim bunu. Ailen onu almaya giderken seni yanlarında götürmemişti. Evcil hayvanlarıymışsın gibi seni evde bırakmışlardı. Charlie öldüğünde onlara yetmedin ve Lula geldiğinde yine ikinci sıraya düşecektin.”</p>

  <p>“Bunları dinlemek zorunda değilim,” diye fısıldadı Bristow.</p>

  <p>“Gitmekte özgürsün,” dedi Strike. İçeriye giren ışık iyice azaldığı için Bristow’un gözlük camlarının arkasında kalan gözlerini göremiyordu. “Niçin gitmiyorsun?”</p>

  <p>Dizini aşağı yukarı oynatmayı ve ellerini yıkar gibi ovmayı sürdüren avukat öylece oturdu ve Strike’ın delilinin ne olduğunu öğrenmeyi bekledi.</p>

  <p>“İkincisi daha mı kolaydı?” diye sordu Strike alçak sesle. “Lula’yı öldürmek Charlie’yi öldürmekten daha mı kolaydı?”</p>

  <p>Bristow konuşmak için ağzını açtığında beyaz dişleri ortaya çıktı ama dudaklarından herhangi bir kelime çıkmadı.</p>

  <p>“Tony gerçeği biliyor, değil mi? Charlie öldükten sonra söylediği o sert, zalimce sözler. Tony oradaydı. Bisikletinle Charlie’yi aşağı attığın yerden geldiğini gördü. Onu kayalıkların kenarından gitmeye mi ikna ettin? Charlie’yi tanırdım, meydan okunmasına karşı koyamazdı. Tony, Charlie’yi kayalıkların dibinde gördüğünde annenlere cinayeti senin işlediğine inandığını söylemiştir, olamaz mı? Bu yüzden baban ona vurdu. Bu yüzden annen bayıldı. Bu yüzden Tony, Charlie öldükten sonra evden atıldı. Annenin serseri çocuklar yetiştirdiğini söylediği için değil, bir psikopat yetiştirdiğini söylediği için.”</p>

  <p>“Bu söylediğin… Hayır!” dedi Bristow. “Hayır!”</p>

  <p>“Ama Tony, ailenin adının skandala karışmasıyla yüzleşemezdi. Sessizliğini korudu. Küçük kızı evlat edineceklerini duyunca paniğe kapılmıştır. Annenleri arayıp engel olmayı denedi. Endişelenmekte haksız değilmiş. Bence Tony’den hep korktun. Köşeye sıkışıp Lula’yı öldürmediğini kanıtlayan bir tanığa dönüşmek zorunda kalması da büyük bir ironi.”</p>

  <p>Bristow hâlâ konuşmasa da hızlı hızlı soluyordu.</p>

  <p>“Tony başka bir yerdeymiş gibi davranmak zorundaydı, neresi olursa. Yeter ki o gün otel odasında Cyprian May’in eşiyle olduğu açığa çıkmasın. Böylece Londra’ya gidip hasta kız kardeşini gördüğünü söyledi. Derken hem senin hem Lula’nın aynı gün evde olması gerektiğini fark etti. Ancak Lula ölmüştü, doğal olarak Tony’yi yalancı çıkaracak kişi Lula olamazdı. Bu yüzden seni çalışma odasının kapısından gördüğünü söylemekten başka çaresi yoktu. Sen de onu doğruladın. İkiniz de yalan söylüyor, diğerinin neyin peşinde olduğunu merak ediyordunuz ve birbirinizi sorgulamaktan çekiniyordunuz. Bence Tony seninle yüzleşmek için annenin ölmesini bekliyordu. Sanırım vicdanını böyle susturdu. Ancak endişeliydi, Alison’dan seni kontrol altında tutmasını istedi. Bu arada sen de herkese Lula’nın sana sarıldığından, dokunaklı barışmanızdan bahsediyordun.”</p>

  <p>“Oradaydım,” diye fısıldadı Bristow. “Annemin dairesindeydim. Tony orada değilse kendi bileceği iş. Ancak benim orada olmadığımı ispatlayamazsın.”</p>

  <p>“Benim derdim orada olmadığını kanıtlamak değil John. Tek söylediğim Valium bağımlısı annen dışında bütün şahitlerini kaybettiğin. Yine de bir an için iddiamın doğru olduğunu varsayalım. Lula, uyuşmuş haldeki anneni ziyaret ettiğinde ve Tony bir yerlerdeki otelde Ursula’yı becerirken iki numaralı dairede saklandığını ve nakit sorununa cüretkâr bir çözüm ürettiğini düşünelim. Bekledin. Parmak izi bırakma riskine girmemek için Deeby’nin dolabındaki siyah deri eldivenleri giydin. Tabii bu kuşku uyandıran bir hamle ve daha o zamandan cinayeti planladığın izlenimi yaratıyor. Son</p>
</body>
</html>