<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>5</h2>

  <p class="gi">Strike ve Robin, New Bond Sokağı durağında ayrıldılar. Robin, Best Films şirketini aramak ve Rochelle Onifade’in teyzesinin telefon numarasını araştırmak için ofise döndü. Geçici Çözümler Ajansı’ndan kaçmak için elinden geleni yapıyordu. (Strike’ın önerisi kapıyı kilitli tutmasıydı.)</p>

  <p>Strike bir gazete alıp Knightsbridge metrosuna bindi ve sonra boş vakti olduğundan yürüyerek Bristow’un öğle yemeği randevusu için seçtiği Serpentine Bar and Kitchen’a gitti.</p>

  <p>Yolculuğu onu, Hyde Park’ın yapraklarla kaplı patikalarından ve Rotten Row’un kumlu yürüyüş yolundan geçirdi. Mel adlı kızın dediklerini metroda uzun uzadıya düşünmüştü. Ve şimdi, aralarından süzülen gün ışığıyla her zamankinden güzel görünen yeşilliklerin arasından geçerken aklı elinde olmadan Robin’in daracık, yeşil elbise içinde ne kadar güzel göründüğüne kayıyordu.</p>

  <p>Tepkisinin kızı hayal kırıklığına uğrattığını biliyordu ama o an aralarında garip bir samimiyet oluşmuştu ve öyle bir samimiyet, hayatında o an için istediği son şeydi. Ne kadar akıllı, profesyonel olursa olsun Robin’le böyle bir macera yaşamayı istemiyordu. Kızın arkadaşlığından hoşlanıyor, mahremiyetine saygı duymasını ve merakına yenik düşmemesini takdir ediyordu. Karşıdan gelen bisikletliyle çarpışmamak için kenara çekilen Strike, bu niteliklere özellikle kadınlarda ne kadar az rastlandığını iyi bilirdi. Yine de yakında Robin’den kurtulacağını bilmek varlığından hoşlanmasının başlıca nedenlerindendi. Parmağındaki nişan yüzüğü gibi, bir gün gidecek olduğu gerçeği de ilişkilerinin sınırlarını belirliyordu ve böylesi dedektife iyi geliyordu. Robin’i sevmişti, ona minnettardı. Hele bu sabahtan sonra becerilerinden etkilendiği bile söylenebilirdi ama gözleri görüyordu ve libidosu yerindeydi. Yani her gün bilgisayarının başına oturan kızın ne kadar çekici olduğunun farkındaydı. Tamam, Charlotte kadar güzel değildi ama hoştu. Robin vücuduna oturan yeşil elbiseyle soyunma odasından çıkana kadar bu acı gerçekle yüzleşmesi gerekmemiş ve doğal olarak mağazadaki o anda da tek aklına gelen gözlerini kaçırmak olmuştu. Robin’in onu baştan çıkarmak için hiçbir girişimde bulunmayacağını biliyordu ama Strike gerçekçi biriydi; akıl sağlığı için aralarındaki mesafe korunmalıydı. Düzenli görüştüğü tek insan oydu ve durumunun hassasiyetinin farkındaydı. Ayrıca bazı tereddütlerden ve kızın yapmaktan kaçındığı yorumlardan, nişanlısının bu başı sonu belirsiz anlaşma için Geçici Çözümler Ajansı’ndan ayrılmasından hoşlanmadığını anlamıştı. Arkadaşlıklarının ileri gitmesine izin vermemek en uygunuydu, elbise içinde ne kadar güzel göründüğünü açıkça söylememesi iyi olmuştu.</p>

  <p>Strike daha önce Serpentine Bar and Kitchen’a hiç gitmemişti. Gölün ortasında bir gemiyi andıran restoran, binadan çok fütüristik bir pagodaya benziyordu. Büyük beyaz çatısı insanda cam duvarların üstüne dev bir kitabın açılıp bırakıldığı izlenimi yaratıyordu. Restoranın yanında yaprakları suya değen yaşlı bir salkım söğüt vardı.</p>

  <p>Soğuk, rüzgârlı bir gündü ve gün ışığında gölün manzarası muhteşemdi. Strike suyun kenarındaki masalardan birine oturup Doom Bar birasından ısmarladı ve gazetesini okumaya koyuldu.</p>

  <p>Uzun boylu, düzgün vücutlu, gri, pahalı takım elbiseli bir adam Strike’ın masasının yanına gelip durduğunda Bristow çoktan on dakika gecikmişti.</p>

  <p>“Bay Strike?”</p>

  <p>Adam altmışlarına merdiven dayamış görünüyordu ama saçları hâlâ gürdü. Güçlü çenesi ve çıkık elmacık kemikleriyle televizyon dizilerindeki zengin iş adamlarını oynamak için tutulmuş yarı ünlü “karakter” oyuncularını andırıyordu. Görsel hafızasıyla gurur duyan Strike, onu Robin’in gösterdiği fotoğraflardan hemen tanıdı. Lula Landry’nin cenazesinde, çevresindeki herkesi küçümsüyormuş gibi bakan uzun boylu adamdı.</p>

  <p>“Ben Tony Landry. John ve Lula’nın dayısıyım. Oturmamın sakıncası var mı?”</p>

  <p>Gülümsemesi Strike’ın o güne kadar şahit olduğu en samimiyet yoksunu ve resmî hareketti. Dudaktan gerilmiş, bembeyaz dişleri ortaya çıkmıştı. Landry paltosunu çıkarıp Strike’ın karşısındaki koltuğun arkasına bıraktı ve oturdu.</p>

  <p>“John’un ofisteki işleri uzadı,” dedi. Rüzgâr saçlarını uçuşturduğunda şakaklarının hafifçe açıldığı ortaya çıktı. “Alison’dan sizi arayıp haber vermesini istediğinde masanın önünden geçiyordum ve kendim gelip mesajı iletmek istedim. Aslında ben de sizinle konuşmak istiyordum, benimle iletişime geçmenizi bekledim. Yeğenimi tanıyan herkesle sırayla görüştüğünüzü biliyorum.”</p>

  <p>Tony Landry gömlek cebinden çelik çerçeveli gözlüğünü çıkarıp taktı ve menüyü incelemek için konuşmasına ara verdi. Strike birasını yudumlayarak adamın konuşmasını bekledi.</p>

  <p>Menüyü bırakıp gözlüklerim çıkardıktan sonra yeniden cebine yerleştirirken, “Duyduğuma göre Bayan Bestigui’yle konuşmuşsunuz?” diye lafa girdi.</p>

  <p>“Doğru duymuşsunuz.”</p>

  <p>“Evet. Eh, Tansy’nin iyi niyetli olduğuna eminim ama polisin hiç şüpheye yer bırakmaksızın doğru olamayacağını ispatladığı bir hikâyeyi tekrarlayarak kendine iyilik etmiyor. Hem de hiç,” diye tekrarladı Landry vurgulamak için. “John’a da böyle söyledim. Öncelikli görevi firmamızın müşterisini korumak, onun çıkarına uygun olanı yapmak.”</p>

  <p>Ardından garsona, “Yahni alacağım,” dedi. “Ve tabii su. Şişede getirin lütfen.” Strike’a döndü. “Herhalde en iyisi açık konuşmak Bay Strike. Hepsi birbirinden sağlam pek çok nedenle Lula’nın ölümünü kurcalamanızın iyi bir fikir olmadığı kanaatindeyim. Bana katılmanızı beklemiyorum. Aile trajedilerinin nahoş koşullarını sömürerek para kazanıyorsunuz.”</p>

  <p>Tony Landry’nin yüzünde yeniden saldırgan, neşesiz bir gülümseme belirdi.</p>

  <p>“Sizi anlamadığımı düşünmeyin. Hepimiz hayatımızı kazanmak zorundayız ve benim mesleğimin de sizinki gibi, insanları sömürmek olduğunu düşünenler vardır. Ancak bazı gerçekleri gözler önüne sermemin ikimizin de yararına olacağını düşündüm. John’un bunları anlatıp anlatmadığından emin değilim.”</p>

  <p>Strike araya girdi. “Konuya girmeden önce bir sorum olacak, John neden gelmedi? Eğer gelemeyecekse onunla yeni bir randevu ayarlamalıyım. Öğleden sonra görüşmem gereken birileri var. Hâlâ Conway Oates meselesini mi çözmeye çalışıyor?”</p>

  <p>Yalnızca Ursula’nın söylediği kadarıyla Conway Oates’un Amerikalı bir banker olduğunu biliyordu ama firmanın merhum müşterisinden bahsetmek Strike’ın arzuladığı etkiyi yaratmıştı. Bunu duyduğunda Tony Landry’nin havası söndü ve görüşmeyi kontrolünde tutma arzusuna rağmen tepeden bakan rahat tavırları tamamen kayboldu. Yerini güçlükle bastırdığı bir öfke ve şaşkınlık aldı.</p>

  <p>“Demek John bundan bahsetmiş. Bu kadar dikkatsizlik etmiş olabilir mi? Bunlar şirket sırlarıdır!”</p>

  <p>“John söylemedi,” dedi Strike. “Bayan Ursula May, Bay Oates’un mirasıyla ilgili sorunlar çıktığından bahsetmişti.”</p>

  <p>Dikkati tamamen dağılan Landry, “Çok şaşırdım,” gibi bir şeyler mırıldandı. “Ursula’nın… Bayan May’in bunu yapmasını beklemezdim.”</p>

  <p>“John bugün gelebilecek mi? Yoksa ona öğle vaktinde onu meşgul edecek başka bir iş mi verdiniz?”</p>

  <p>Landry’nin öfkesiyle mücadele etmesini, kendini toparlamaya ve görüşmenin kontrolünü yeniden ele geçirme çabasını büyük bir zevkle izledi.</p>

  <p>“John birazdan burada olur,” dedi sonunda. “Dediğim gibi, özel olarak konuşup bazı gerçekleri size aktarmak istedim.”</p>

  <p>“Pekâlâ, öyleyse izninizi rica edeyim,” diyen Strike, cebinden not defterini ve kalemini çıkardı.</p>

  <p>Landry de o nesneleri gördüğü zaman Tansy gibi huzursuz olmuştu.</p>

  <p>“Not almak gereksiz,” dedi. “Söyleyeceklerimin Lula’nın ölümüyle bir bağlantısı, yani doğrudan bir ilgisi yok. İntihar ettiği teorisi dışındaki iddialara bir katkısı olmayacak.”</p>

  <p>“Hiç fark etmez,” dedi Strike. “Hatırlamama yardımcı olması için not almalıyım.”</p>

  <p>Landry itiraz edecekmiş gibi göründüyse de akıllılık edip vazgeçti.</p>

  <p>“Öyle olsun. Öncelikle kardeşinin ölümünün yeğenim John’u derinden etkilediğini bilmelisiniz.”</p>

  <p>“Çok normal,” diye karşılık verdi Strike. Avukatın okuyamaması için not defterinin ucunu hafifçe yukarı kaldırdı ve sırf Landry’nin sinirini bozmak için çok etkilenmiş yazdı.</p>

  <p>“Evet, bu doğal. Ve bir özel dedektife asla baskı altında ya da depresyonda olduğu için John’u reddetmesi gerektiğini söyleyecek kadar ileri gitmem. Önceden de söylediğim gibi, hepimiz geçimimizi sağlamak zorundayız. Ama bu sefer…”</p>

  <p>“Sizce hepsi onun hayal ürünü mü?”</p>

  <p>“Bu kelimelerle ifade etmezdim ama en kaba tabirle evet, öyle diyebiliriz. John bugüne dek çoğu insanın ömür boyu yaşayacağından daha acı verici olaylar adattı. Herhalde daha önce de ağabeyini kaybettiğini bilmiyorsunuzdur.”</p>

  <p>“Hayır, biliyorum. Charlie okuldan arkadaşımdı. John bu yüzden benimle çalışmak istedi.”</p>

  <p>Landry, Strike’a şaşkınlıkla, bu durumu kesinlikle onaylamadığını ele veren bir ifadeyle karşılık verdi.</p>

  <p>“Blakeyfield Özel Okulu’na mı gittiniz?”</p>

  <p>“Kısa bir süre. Annem okul ücretini ödeyemeyeceğini anlayana kadar.”</p>

  <p>“Anlıyorum. Bilmiyordum. Öyle bile olsa, kız kardeşimin tabiriyle söyleyecek olursak John her zaman fazlasıyla takıntılı biriydi. Ailesi Charlie’nin ölümünden sonra onu psikologa götürmüştü. Akıl sağlığı konusunda uzman değilim ama bence Lula’nın ölümüyle dengesi iyice bozuldu.”</p>

  <p>Strike not defterine Bristow kafayı sıyırmış yazarken, “Ne demek istediğinizi anlıyorum,” dedi. “Neden John’un kontrolden çıktığını düşünüyorsunuz?”</p>

  <p>“Eh, pek çok kişi olayın yeniden araştırılması için birisini tutmasının mantıksız olduğunu söyleyecektir,” dedi Landry.</p>

  <p>Strike kaleminin ucunu defterden kaldırmadı. Landry’nin çenesi bir an bir şey çiğniyormuş gibi oynadı, sonra kelimeler kerpetenle ağzından sökülüyormuş gibi şunları söyledi:</p>

  <p>“Lula, uyuşturucu bağımlısı sevgilisiyle kavga ettikten sonra balkondan atlayan manik depresif bir kızdı. Olayın esrarengiz bir tarafı yok. Hepimiz için, özellikle de zavallı annesi için korkunç bir olaydı ama gerçekler bunlar. John’un akli melekelerinde bir problem olduğundan başka bir seçenek göremiyorum, açık konuşmama izin verirseniz…”</p>

  <p>“Lütfen buyurun.”</p>

  <p>“John’la işbirliğiniz, onun gerçekleri kabullenmekteki sağlıksız isteksizliğini besliyor.”</p>

  <p>“Gerçek derken kastettiğiniz Lula’nın kendini öldürdüğü mü?”</p>

  <p>“Polisin, patologun ve adli tabibin ortak kanaati bu yönde. Ancak anlayamadığım sebeplerle John cinayet işlendiğini ispatlamaya kararlı. Neden bunun bize kendimizi daha iyi hissettireceğine inandığını ise hiç bilmiyorum.”</p>

  <p>“İntihar edenlerin yakınları genellikle kendilerini suçlar. O kişilere yardım etmek için yapabilecekleri bir şeyler olduğuna inanırlar. Cinayet kararı aileyi böyle bir vicdan azabından kurtarırdı, haksızsam söyleyin lütfen.”</p>

  <p>“Hiçbirimiz kendimizi suçlu hissetmiyoruz,” dedi Landry buz gibi bir sesle. “Lula erken yaşlardan itibaren alabileceği en iyi tıbbi desteği aldı ve kendisini evlat edinen aile yanından hiç eksik olmadı. Yeğenimi tarif etmekte kullanılabilecek en iyi cümle “şımarık züppe” olacaktır Bay Strike. Annesi onun için canını bile verirdi. Bir de aldığı karşılığa bakın!”</p>

  <p>“Lula’nın minnettar olmadığını mı düşünüyorsunuz?”</p>

  <p>“Bu lanet şeyleri yazmanıza gerek yok. Yoksa o notları dedikodu gazetelerine satmayı mı düşünüyorsunuz?”</p>

  <p>Strike, Landry’nin masaya geldiği zamanki ağır tavırlarından bir anda vazgeçmesini ilgiyle izliyordu. Garson, Landry’nin yemeğini getirdi. Adam kıza teşekkür etmedi ama o gidene dek Strike’a öfkeli bakışlar attı. Sonra şöyle devam etti: “Burnunuzu soktuğunuz yerlerden iyi bir şey çıkmaz. John’un ne yapmayı planladığını öğrendiğimde açıkçası şaşkınlıktan küçük dilimi yutacaktım.”</p>

  <p>“İntihar teorisine inanmadığından size bahsetmemiş miydi?”</p>

  <p>“Hepimiz gibi şaşırmıştı ama cinayet olabileceğini söylediğini kesinlikle hatırlamıyorum.”</p>

  <p>“Yeğeninize yakın mısınız Bay Landry?”</p>

  <p>“Bunun konuyla ne ilgisi var?”</p>

  <p>“Sorunun cevabı niçin düşüncelerini size anlatmadığını açıklayabilir.”</p>

  <p>“John’la son derece dostane bir iş ilişkimiz var.”</p>

  <p>“Peki ya iş ilişkisi?”</p>

  <p>“Evet Bay Strike, birlikte çalışıyoruz. İşyeri dışında sürekli birlikte miyiz diye soracak olursanız, hayır. Ancak ikimiz de kız kardeşimin sağlıyla yakından ilgileniyoruz. John’un annesi Leydi Bristow kanserin son safhasında. İş dışındaki konuşmalarımız genelde Yvette hakkındadır.”</p>

  <p>“John bende vefalı bir oğul olduğu izlenimini yarattı.”</p>

  <p>“Yvette onun her şeyi. Öleceğini düşünmek John’un akıl sağlığını kötü etkilemiştir.”</p>

  <p>“Ben olsam her şeyi demezdim. Bir de Alison yok mu?”</p>

  <p>“İlişkilerinin ciddi olduğunu sanmıyorum.”</p>

  <p>“John’un beni tutma nedenlerinden biri de annesinin ölmeden önce gerçeği öğrenmesini istemesi olamaz mı?”</p>

  <p>“Gerçeğin Yvette’e bir faydası olmaz. Kimse Lula’nın ektiğini biçtiği gerçeğiyle yüzleşmek istemez.”</p>

  <p>Strike karşılık vermedi. Tahmin ettiği gibi avukat söylediklerini açıklama arzusuna karşı koyamayıp bir süre bekledikten sonra konuşmaya devam etti:</p>

  <p>“Yvette her zaman çok anaçtı, bebeklere bayılır.” Tony Landry bundan iğrenç bir şey, bir tür sapkınlıkmış gibi bahsediyordu. “Eğer attığını tutturan bir erkek bulsa yirmi çocuk yapan utanç verici annelerden olurdu. Neyse ki Alec kısırdı, yoksa John bundan bahsetmemiş miydi?”</p>

  <p>“Kastettiğiniz buysa John, Sir Alec Bristow’un öz babası olmadığını açıkladı.”</p>

  <p>Landry bu bilgiyi veren ilk kişi olmadığı için hayal kırıklığına uğramışsa bile duraksamadan devam etti.</p>

  <p>“Yvette ve Alec iki oğlan evlat edindi ama Yvette onları nasıl yetiştireceğini bilmiyordu. En basit ifadeyle söyleyeyim, berbat bir annedir. Ne kontrolden ne disiplinden anlar. Çocuklarını şımartıp durdu ve apaçık ortada olan gerçekleri bile görmeyi reddetti. Her açıdan kötü bir anneydi demiyorum, kim bilir ne gibi genetik etkenler söz konusu, ama John mızmız, histerik ve bağımlı bir çocuktu. Charlie ise tam bir serseriydi. Sonuçta…”</p>

  <p>Yanakları kıpkırmızı olan Landry aniden konuşmayı bıraktı.</p>

  <p>“Kayalıklardan aşağı uçmasını buna mı bağlıyorsunuz?” diye şansını zorladı Strike.</p>

  <p>Landry’nin tepkisini görmek için bunları söylemiş ve istediğini almıştı. Adamın içinde bir şeylerin parçalandığını, geçmişe açılan bir kapıyı kapattığını, sıkı sıkı kilitlendiğini hissetti.</p>

  <p>“Pek kibarca ifade etmediniz ama evet… İş işten geçmişti. Yvette çığlıklar atıp Alec’i yumrukladı ve sonra bayıldı. Biraz otoritesi olsaydı oğlan asla onun sözünden çıkmazdı. Oradaydım,” dedi Landry. “Hafta sonu ziyaretlerine gitmiştim. Paskalya pazarıydı. Köyde yürüyüşe çıktım, döndüğümde herkes Charlie’yi arıyordu. Hemen kayalıkların yolunu tuttum. Biliyordum. Oraya gitmesi yasaktı, öyleyse orada olmalıydı.”</p>

  <p>“Cesedi siz buldunuz demek?”</p>

  <p>“Evet, öyle.”</p>

  <p>“Zor olmalı.”</p>

  <p>“Evet,” dedi Landry ama dudakları neredeyse hiç oynamamıştı. “Zordu.”</p>

  <p>“Lula, Charlie öldükten sonra mı evlat edinildi?”</p>

  <p>“Muhtemelen Alec Bristow’un razı olduğu en aptalca karardı bu,” dedi Landry. “Yvette ne kadar berbat bir anne olduğunu zaten ispatlamıştı, herhalde yas döneminde daha başarılı olacak değildi. Elbette her zaman bir kızı, pembeler giydireceği bir bebeği olsun istemişti. Alec’in de tek arzusu Yvette’i mutlu etmekti. Yvette’e ne isterse verirdi. Yvette onun sekreterliğini yapmaya başladığından beri gözü kız kardeşimden başkasını görmemiştir. Tam bir aristokrattı. Yvette ona kıyasla kaba kalırdı.”</p>

  <p>Strike, Landry’nin öfkesinin gerçek kaynağını merak etti.</p>

  <p>“Kız kardeşinizle iyi geçinemiyor musunuz Bay Landry?” diye sordu Strike.</p>

  <p>“Gayet iyi geçiniriz. Ancak Yvette’in gerçekte nasıl biri olduğunu iyi bilirim Bay Strike, kötü bahtının ne kadarının kendi hatası olduğunun da…”</p>

  <p>“Charlie öldükten sonra evlat edinme izni almaları zor olmadı mı?” diye sordu Strike.</p>

  <p>“Alec milyarder olmasaydı muhtemelen yeni bir çocuk evlat edinemezlerdi,” dedi Landry somurtarak. “Yetkililer Yvette’in akıl sağlığından endişeliydi ve ikisi de yaşlanmıştı. Ne yazık ki geri çevrilmediler. Alec bağlantıları olan zengin biriydi. Detayları bilmiyorum ama bir yerlerde paranın devreye girdiğine bahse girerim. Buna rağmen beyaz bir çocuk bulamadılar. Aileye, durmadan depresyona giren ve doğru dürüst karar vermesini beceremeyen histerik bir kadın tarafından yetiştirilmek üzere, nereden geldiğini kimsenin bilmediği bir çocuk daha getirdiler. Felaketle sonuçlanmasına şaşırdım diyemem. Lula, en az John kadar dengesiz ve Charlie kadar ilkeldi. Yvette onunla ne yapacağını hiç bilmiyordu.”</p>

  <p>Strike, Landry’yi kızdırmak için boş notlar almayı sürdürüyordu. Adamın, genetiğin etkisine duyduğu inancın Lula’nın siyahi akrabalarıyla ilgili endişelerini besleyip beslemediğini merak etti. Hiç şüphesiz Bristow da yıllar boyunca dayısının görüşlerine maruz kalmıştı. Akrabaların bakış açıları kolaylıkla çocukların bilinçdışına işlerdi. Strike da buna benzer fikirler edinmişti. Kimse açıkça dile getirmeden çok önce bile kalbinin derinliklerinde annesinin diğer anneler gibi olmadığını, utanılacak şeyler yaptığını biliyordu (Etrafını saran yetişkinlerin kabullendikleri adı konmamış kurallar doğru kabul edilirse tabii.)</p>

  <p>“Sanırım Lula’yla öldüğü gün görüşmüşsünüz,” dedi Strike. O sırada Tony Landry’nin kirpiklerinin beyaza yakın sarı renkte olduğunu gördü.</p>

  <p>“Efendim?”</p>

  <p>“Bir bakalım…”</p>

  <p>Strike not defterinin sayfalarını karıştırıyormuş gibi yaptı ve tamamen boş bir sayfaya gelince durdu. “Kız kardeşinizin dairesinde onunla karşılaşmamış mıydınız? Lula, Leydi Bristow’u ziyarete geldiğinde…”</p>

  <p>“Bunu kim söyledi? John mu?”</p>

  <p>“Hepsi polis raporunda var. Yanlış mı?”</p>

  <p>“Hayır, doğru. Ancak bunun konuştuklarımızla ne ilgisi olduğunu anlamadım.”</p>

  <p>“Özür dilerim, yanıma geldiğinizde sizi aramamı beklediğinizi söylediniz. Ben de dolayısıyla birkaç sorumu yanıtlamaktan rahatsız olmayacağınız izlemine kapıldım.”</p>

  <p>Landry beklenmedik bir anda köşeye sıkıştırılmış vahşi hayvanlar gibi gerildi. Sinirlenmişti.</p>

  <p>“Polise verdiğim ifadeye ekleyeceğim bir şey yok,” dedi sonunda.</p>

  <p>“Yani…” dedi Strike boş sayfaları çevirmeyi sürdürerek. “O sabah kardeşinizi ziyarete gittiniz, yeğeninizle karşılaştınız ve sonra uluslararası aile hukuku konferansına katılmak için arabayla Oxford’a gittiniz.”</p>

  <p>Landry yeniden bir şeyler çiğnermiş gibi çenesini oynattı ve, “Doğru,” dedi.</p>

  <p>“Kız kardeşinizin dairesine kaçta gitmiştiniz?”</p>

  <p>Landry kısa bir duraksamadan sonra, “Herhalde saat ona geliyordu,” dedi.</p>

  <p>“Ne kadar kaldınız?”</p>

  <p>“Yarım saat. Belki daha uzun. Hatırlamıyorum.”</p>

  <p>“Ve oradan doğruca Oxford’daki konferansa mı gittiniz?”</p>

  <p>Strike, Landry’nin arkasında garsona soru soran John Bristow’u gördü. Avukat nefes nefeseydi ve koşarak gelmiş olacaktı ki saçı başı dağılmıştı. Elinde deri evrak çantalarından vardı. Etrafa bakındı, soluklandı ve başını çevirip Tony Landry’yi masada gördüğünde cin çarpmışa döndü.</p>
</body>
</html>