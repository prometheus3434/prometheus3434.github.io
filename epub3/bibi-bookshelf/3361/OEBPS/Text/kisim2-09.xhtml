<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>9</h2>

  <p class="gi">Pazar sabahı hava güneşliydi. Strike duş almak için London Union Üniversitesi’nin yolunu tuttu. Her zaman yaptığı gibi, yılların deneyimiyle, bilinçli olarak cüssesini ön plana çıkardı ve suratına da insanları ona yaklaşmamaları konusunda uyaran bir ifade takındı. Başını dik tutup resepsiyonun önünden geçerken kendini, belgelerini sormaya kalkacak herhangi birinin yaklaşmaktan korkacağı bir karaktere dönüştürmüştü. Takma bacağı, kimsenin hafızasına kazımayı tercih etmeyeceği belirgin bir özellik olduğundan, kıyafetlerini değiştiren öğrencilerin gözleri önünde duş almak zorunda kalmamak için soyunma odasında oyalandı ve içerinin tenhalaşmasını bekledi.</p>

  <p>Yıkanıp tıraş olduktan sonra Hammersmith Broadway metrosuna bindi. Sokağa çıktığında alışveriş dükkânlarının olduğu bölgede vitrinlerden yansıyan baştan çıkarıcı gün ışığının tadını çıkardı. King Sokağı’nın en ucundaki mağazalar bile tıka basa müşteri doluydu; insan hangi gün olduğunu bilmese bile cumartesi olduğunu tahmin ederdi. Aslında burası sürekli hareket halinde olan, ruhsuz bir ticaret merkeziydi. Fakat Strike bu manzaraya tamamen zıt olan sessiz sakin Thames Nehri kıyısına en fazla on dakikalık mesafede olduklarını biliyordu.</p>

  <p>Gürleyerek akan trafiğe aldırmaksızın yürürken çocukluğunda kilise ve kumsal dışında her yerin kapalı olduğu, Cornwall’da geçirdiği pazar günlerini hatırladı. O yıllarda pazar günlerinin kendine özgü bir tadı vardı. Fısıltılarla bolünse de her yanı kaplayan sessizlik, porselenlerin çınlaması ve yemeğe dökülen sosun kokusu, boş ana cadde kadar sıkıcı olan televizyon ve ilkel çözümlere başvurmak zorunda kaldıklarında, Lucy’yle birlikte çakıllı kumsal üzerinde koşarken kıyıya çarpan dalgaların bitmek bilmez enerjisi…</p>

  <p>Annesi bir keresinde ona şöyle demişti: “Joan haklıysa ve cehennemi boylarsam beni sonsuza kadar St. Maves’de pazar günü geçirmeye mahkûm edeceklerine eminim.”</p>

  <p>Alışveriş dükkânlarının olduğu bölgeden Thames’e doğru yürüyen Strike, gürültüden yeterince uzaklaştığında yürüyüşüne ara vermeden müşterisine telefon açtı.</p>

  <p>“John Bristow?”</p>

  <p>“John, hafta sonu seni rahatsız ettiğim için özür dilerim.”</p>

  <p>“Cormoran sen misin?” diyen Bristow’un sesi bir anda arkadaş canlısı bir tona büründü. “Dert değil, kesinlikle dert değil. Wilson’la görüşmen nasıl gitti?”</p>

  <p>“İyi gitti, çok işime yaradı, teşekkürler. Lula’nın bir arkadaşını bulmama yardım edip edemeyeceğini sormak için aramıştım. Tedavi görürken tanışmışlar. Kızın adı R harfiyle başlıyor, Rachel veya Raquelle gibi bir şeymiş. Lula öldüğünde Hammersmith’teki St. Elmo Sığınma Evi’nde kalıyormuş. Tanıdık geliyor mu?”</p>

  <p>Karşı taraf bir anda sessizleşti. Bristow yeniden konuştuğunda sesindeki hayal kırıklığı rahatsız olduğunu belli eden bir hisle karışmıştı.</p>

  <p>“Onunla neden konuşmak istiyorsun ki? Tansy üst kattan duyulanın bir erkek sesi olduğuna emin.”</p>

  <p>“Kız şüpheli listemde değil ama şahit olarak söyleyecekleriyle ilgileniyorum. Lula, annenizin evinde seni gördükten hemen sonra onunla buluşmak için Vashti diye bir mağazaya gitmiş.”</p>

  <p>“Evet, biliyorum. Soruşturmada ortaya çıkmıştı. Ama ben… Bak, elbette işini sana öğretmek istemem ama o kız gece yaşananlar hakkında ne bilebilir ki? Dinle, Cormoran bir saniye bekle lütfen… Annemdeyim ve yanımda başkaları da var, sakince konuşabileceğim bir yer bulmalıyım.”</p>

  <p>Strike adamın hareket ettiğini ele veren gürültüler duydu. <i>İzninizle</i> sözcüğünün ardından mırıldanışlar geldi ve sonra Bristow yeniden hattın diğer ucunda belirdi.</p>

  <p>“Özür dilerim, hemşirenin önünde konuşmak istemedim. Aslında aradığında Duffield’ı konuşmak isteyenlerden biri olduğunu sandım. Tanıdık tanımadık kim varsa haber vermek için aradı.”</p>

  <p>“Neyi haber vermek için?”</p>

  <p>“Belli ki <i>Dünyadan Haberler</i>’i okumuyorsun. Her şey orada, fotoğraflar bile var. Duffield, dün nereden estiyse annemi ziyarete gelmiş. Evin önü fotoğrafçı doluymuş. Komşular son derece rahatsız olmuş, kimileri sinirlenmiş. Alison ve ben dışarıdaydık, burada olsam onu kesinlikle içeri almazdım.”</p>

  <p>“Ne istiyormuş?”</p>

  <p>“Güzel soru. Dayım Tony para istediğini düşünüyor ama o insanların her zaman para peşinde olduğunu düşünür. Her neyse, tüm yetkiler bende olduğu için elde edebileceği bir şey yoktu. Kim bilir niye gelmiş… Durumun tek iyi yanı, annem onun kim olduğunu anlamamış gibi görünüyor. Güçlü ağrı kesiciler kullanıyor şu sıralar.”</p>

  <p>“Basın buraya geleceğini nasıl öğrenmiş?”</p>

  <p>“İşte bu mükemmel bir soru,” dedi Bristow. “Tony’ye sorarsan Duffield kendisi arayıp haber vermiş.”</p>

  <p>“Annen nasıl?”</p>

  <p>“İyi değil, hem de hiç iyi değil. Birkaç hafta daha dayanır diyorlar ama her an onu kaybedebiliriz de…”</p>

  <p>“Çok üzüldüm,” dedi Strike. Trafiğin büyük bir gürültüyle aktığı viyadüğün altından geçerken sesini yükseltti. “Lula’nın Vashti’deki arkadaşının adını hatırlarsa…”</p>

  <p>“Özür dilerim ama niye o kızla ilgilendiğini anlamıyorum.”</p>

  <p>“Lula kızdan ta Hammersmith’ten Notting Hill’e gelmesini istemiş. Yanında on beş dakika kalmış, sonra da yürüyüp gitmiş. Niçin daha uzun süre kalmadı? Neden bu kadar kısa süreliğine buluştular? Kavga mı ettiler? Ani bir ölümün öncesinde yaşanan her tür olağandışı gelişme konuyla bağlantılı olabilir.”</p>

  <p>“Anlıyorum,” dedi Bristow. “Ama… Böyle davranışlar Lula için pek sıradışı sayılmaz. Sana onun kimi zaman… bencilce davranabildiğini söylemiştim. Şöyle bir uğramasının dahi kızı mutlu edeceğini düşünmüş olabilir. Hep böyle olurdu. Bir süre birilerinden hoşlanır, sonra onlardan soğurdu.”</p>

  <p>Strike’ın soruşturmayı yürütme şeklinden duyduğu hayal kırıklığı öylesine açıktı ki müşterisinin ödediği akıl almaz ücreti haklı çıkarmak için biraz ödün vermenin uygun olacağını düşündü.</p>

  <p>“Aramamın bir diğer nedeni de yarın akşam soruşturmaya bakan polislerden biriyle buluşacağımı haber vermek. Eric Wardle’la görüşeceğim. Polis dosyasını bana göstereceğini umuyorum.”</p>

  <p>“Harika!” Bristow belli ki etkilenmişti. “Ne kadar çabuk halletmişsin!”</p>

  <p>“Hâlâ polis kuvvetlerinde tanıdıklarım var.”</p>

  <p>“O zaman belki de Kaçak hakkında bilgi edinebilirsin. Notlarımı okudun mu?”</p>

  <p>“Evet, çok işime yaradı,” dedi Strike.</p>

  <p>“Tanışabilmen ve ifadesini kendi kulaklarınla duyman için bu hafta Tansy Bestigui’yle öğle yemeği ayarlamaya çalışıyorum. Kesinleştiğinde sekreterini arayıp haber vermem uygun olur mu?”</p>

  <p>“Kesinlikle.”</p>

  <p>Telefonu kapatır kapatmaz Strike’ın aklından geçen ilk düşünce, parasının yetmediği becerikli bir sekretere sahip olmanın ne büyük bir avantaj olduğuydu. Karşısındaki insanlar onu profesyonel sanıyordu.</p>

  <p>St. Elmo Sığınma Evi gürültülü betonarme viyadüğün hemen arkasına inşa edilmişti. Lula’nın Mayfair’deki evinin sade, şekilsiz ve modern mimariye göre yapılmış bir kopyası olarak görülebilirdi. Mütevazı, kızıl renkli tuğladan dış cephesi ve içeride kirli beyaz duvarları vardı. Ancak burada ne taş basamaklar ne bahçe ne de şık komşular bulunuyordu. Derme çatma kapısı doğrudan sokağa açılıyordu. Pencere pervazlarının boyası dökülmüştü ve binanın genel olarak boğucu bir havası vardı. İşlevi önemseyen modern dünya, ev harabeye dönüp kendisini çevreleyen ortamdan kopuncaya dek onu sömürmüştü. En fazla yirmi metre öteden geçen yol yüzünden üst kat pencerelerinden görülen yegâne manzara, beton duvarlar ve bitmek bilmeyen trafikti. Kapının yanındaki gümüş rengi büyük zilden ve hoparlörden resmî kuramlara özgü bir köhnelik akıyordu. Kapının üstündeki siyah kamera ve kablolar tel örgülerle çevrelenmiş bir kafese yerleştirilmişti.</p>

  <p>Dudağının kenarı uçuklamış genç bir kız kapının önünde durmuş sigara içiyordu. Kendisine büyük gelen leş gibi bir erkek pantolonu giymişti. Sırtını duvara yaslamış boş gözlerle beş dakikalık yürüme mesafesindeki alışveriş merkezine bakıyordu. Strike içeri girebilmek için zile bastığında kafasındaki çarkların dönüp ince hesaplar yaptığını ele veren bakışlarla adamı süzdü ve onun kaç paralık bir herif olduğunu hesapladı.</p>

  <p>Kapı, ucuz ahşap panelleri ve çirkin parkeleri olan küçük ve döküntü bir lobiye açılıyordu. Strike sağ ve solda kalan kilitli cam kapılardan boş hole baktı. Ortaya broşür dolu bir masa konmuş, delik deşik görünen duvara da mantar pano iliştirilmişti. Girişin tam karşısında yine tel kafesle koruma altına alınmış danışma masası vardı. Görev başındaki kadın sakız çiğneyip gazetesini okuyordu. Strike, adı Rachel’a benzeyen ve bir zamanlar Lula Landry’nin arkadaşı olan kızla konuşup konuşamayacağını sorduğunda görevli kadın onu şüpheci gözlerle süzdü.</p>

  <p>“Gazeteci misin?”</p>

  <p>“Hayır değilim, kızın bir arkadaşının arkadaşıyım.”</p>

  <p>“Öyle olsa adını bilmen gerekmez miydi?”</p>

  <p>“Rachel? Raquelle? Öyle bir şey.”</p>

  <p>Kel kafalı bir adam arka odadan çıkıp danışma masasının başındaki şüpheci kadının yanına geldi.</p>

  <p>“Özel dedektifim,” dedi sesini yükselten Strike. Kel adam ilgilenmişçesine başını kaldırıp ona baktı.</p>

  <p>“İşte kartvizitim. Beni Lula Landry’nin ağabeyi tuttu. Konuşmak istediğim kişi…”</p>

  <p>Tellere yaklaşan kel görevli, “Rochelle’i mi arıyorsun?” diye sordu. “Burada değil ahbap, çekip gitti.”</p>

  <p>Strike’la konuşma arzusu yüzünden öfkeli bakışların hedefi olan kel adam danışma masasını işgal etmeyi bırakıp gözden kaybolan kadının yerine oturdu.</p>

  <p>“Ne zaman gitti?”</p>

  <p>“Haftalar önce. Hatta aylar önce.”</p>

  <p>“Nereye gittiğini biliyor musun?”</p>

  <p>“Hiçbir fikrim yok dostum. Muhtemelen sokaklarda yaşıyordur. Birkaç kere sığınma evinde kalıp sokaklara dönmüşlüğü var. Sorunlu bir tiptir. Akıl sağlığı yerinde değil. Bekle bir saniye, belki Carrianne bir şeyler biliyordur. Carrianne! Hey Carrianne!”</p>

  <p>Dudağı uçuklamış, bembeyaz suratlı genç kız güneşlendiği yerden kalkıp içeri döndü ve gözlerini kısarak kel görevliye baktı.</p>

  <p>“Ne var?”</p>

  <p>“Rochelle’i gördün mü?”</p>

  <p>“O sürtüğü ne diye görecekmişim?”</p>

  <p>“Yani görmedin mi?”</p>

  <p>“Görmedim. Sigaran var mı?”</p>

  <p>Kız, Strike’ın verdiği sigarayı kulağının arkasına taktı.</p>

  <p>“Hâlâ buralarda bir yerlerdeymiş. Janine onu görmüş,” dedi Carrianne. “Rochelle daire tuttuğuyla ilgili bir şeyler söylemiş. Yalancı sürtük! Lula Landry her şeyini ona bırakmışmış. Ne yalanlar ne yalanlar!” Sonra Strike’a dönüp, “Rochelle’i niye arıyorsun?” diye sordu. Belli ki Strike’ın işini görüp göremeyeceğini ve para koparıp koparamayacağını merak ediyordu.</p>

  <p>“Sormak istediğim sorular var.”</p>

  <p>“Neyle ilgili?”</p>

  <p>“Lula Landry.”</p>

  <p>“Haa!” dedi Carrianne ve içten pazarlıklı gözleri seğirir gibi oldu. “Yakın arkadaş değillerdi. Rochelle denilen yalancı sürtüğün her söylediğine inanılmaz.”</p>

  <p>“Ne yalanı söyledi?” diye sordu Strike.</p>

  <p>“Hayatı yalandı. Landry’nin onun için aldığını söylediği şeylerin yarısını çaldığına bahse girerim.”</p>

  <p>“Haydi ama Carrianne!” dedi kel görevli kibarca. “İkisi arkadaştı,” dedi Strike’a dönüp. Göz ucuyla Carrianne’a bakarak, “Landry eskiden arabasıyla gelip onu alırdı,” diye de ekledi. “Buralarda biraz heyecan yaşanırdı.”</p>

  <p>“Beni heyecanlandırdığı falan yok,” diye cevabı yapıştırdı Carrianne. “Landry de hayatın kıyak geçtiği sürtüğün tekiydi. Abartıldığı kadar güzel bile değil.”</p>

  <p>“Rochelle, Kilburn’de bir teyzesi olduğundan bahsetmişti,” dedi görevli.</p>

  <p>Carrianne de, “Hiç anlaşamazlarmış,” diye ekledi.</p>

  <p>“Teyzesinin adı veya adresi sizde var mı?” diye sordu Strike. Başlarını iki yana salladılar. “Rochelle’in soyadı ne?”</p>

  <p>“Bilmiyorum, sen biliyor musun Carrianne? Burada insanları sadece adlarıyla biliriz genellikle.”</p>

  <p>Strike’ın onlardan öğrenilebileceği fazla bir şey kalmamıştı. Rochelle son olarak iki ay önce sığınma evinde kalmıştı. Kel görevli, kızın St. Thomas’taki bir kliniğe yattığını duymuştu ama şimdilerde tedavi için oraya gidip gitmediğini bilmiyordu.</p>

  <p>“Arada bir psikoza girer. Bir sürü ilaç kullanıyor.”</p>

  <p>“Lula öldüğünde umurunda bile olmadı,” dedi Carrianne aniden. “Zerre kadar iplemedi.”</p>

  <p>İki adam da aynı anda ona baktı. Kız herkesin söylemekten kaçındığı acı gerçeği dile getirmişçesine omuz silkti.</p>

  <p>“Dinleyin, Rochelle yeniden uğrarsa ona telefonumu verip beni aramasını söyler misiniz?”</p>

  <p>Onlara kartvizitini verdi ve ikisi de büyük bir ilgiyle incelediler. Dikkatleri ellerindeki kâğıtlardayken Strike’ın bakışları sakız çiğneyen kadının danışma masasını koruyan demirlerin ortasındaki boşluktan ucu görünen <i>Dünyadan Haberler</i> gazetesine kaydı ve çaktırmadan gazeteyi alıp koltuğunun altına sıkıştırdı. Ardından ikiliyle vedalaşıp binadan ayrıldı.</p>

  <p>Ilık bir bahar akşamıydı. Strike yeşile boyanmış demir süslemeleri güneşte parlayan Hammersmith Köprüsü’nün yolunu tuttu. Thames Nehri’nin karşı kıyısında bir kuğu tek başına sularda yüzüyordu. İşyerleri ve mağazalar sanki yüzlerce kilometre ötede kalmıştı. Sağa sapan Strike, nehir kenarındaki koşu yolundan bazıları sarmaşıklarla kaplı, bazıları hoş balkonlarıyla dikkat çeken sıra sıra dizilmiş alçak binalara doğru yürüdü.</p>

  <p>Blue Anchor’a gidip kendini bir birayla ödüllendirdi ve dışarıdaki ahşap banka oturup yüzünü nehre, sırtını da binanın mavi beyaz duvarına döndü. Bir sigara yakıp gazetenin dördüncü sayfasını açtı. Başını öne eğmiş, elinde beyaz çiçeklerden büyükçe bir buket tutan, siyah paltosunun etekleri rüzgârda uçuşan Evan Duffield’ın renkli fotoğrafının üstüne şu başlık atılmıştı: <i>Duffield’ın, Lula’nın Ölüm Döşeğindeki Annesini Ziyareti</i>.</p>

  <p>Makale renksizdi, fotoğrafın altındaki iki satırlık yazı da laf olsun diye kaleme alınmış gibiydi. Adamın gözlerine çektiği sürmeler, paltonun uçuşan etekleri, dalgın yüz ifadesi merhum kız arkadaşının cenazesine katıldığı zaman çekilen fotoğraflarını hatırlatıyordu. Fotoğraf açıklamasına ise <i>Zor günler geçiren aktör ve müzisyen Evan Duffield</i> yazılmıştı.</p>

  <p>Strike’ın cep telefonu titredi. Dedektif telefonu çıkardı. Tanımadığı bir numaradan mesaj gelmişti.</p>

  <p class="alinti"><i>Dünyadan Haberler, sayfa dört, Evan Duffield. Robin</i>.</p>

  <p>Telefonu cebine koymadan önce dedektif ekrana bakıp gülümsedi. Güneş nazikçe başını ve omuzlarını okşuyordu. Çığlık çığlığa uçuşan martılar nehre doğru pike yaparken Strike hiçbir yere gitmek zorunda olmamanın, hiç kimsenin kendisini beklemiyor olmasının keyfini çıkardı. Güneşli bankta oturup gazeteyi ölüm ilanlarına varana kadar okudu.</p>
</body>
</html>