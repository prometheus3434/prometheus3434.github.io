<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>5</h2>

  <p class="gi">On beş kilometre uzaktaki ofiste, Robin telefondaki kişiye, “Sizi aramadığı için özür dilerim,” diyordu. “Bay Strike şu aralar çok meşgul. Adınızı ve numaranızı alayım, öğleden sonra sizi aramasını sağlarım.”</p>

  <p>“Buna gerek yok,” dedi kadın. Kahkahasını hem seksi hem cüretkâr kılacak hafif buğulu, eğitimli, hoş bir sesi vardı.</p>

  <p>“Onunla konuşmam gerekmiyor. Benim için bir mesaj iletebilir misin? Tek istediğim ona bir haber vermekti. Tanrım böylesi… çok utanç verici, kesinlikle böyle olmasını tercih etmezdim. Şey, her neyse. Ona Charlotte Campbell’ın aradığını ve Jago Ross’la nişanlandığını söylediğini iletebilir misiniz? Başkasından duymasını veya gazetelerde okumasını istemedim. Jago’nun ailesi gidip <i>Times</i>’a ilan vermiş. Çok utanç verici.”</p>

  <p>Robin’in beyni de kalemi gibi donup kalmıştı. “Şey… Pekâlâ,” diyebildi.</p>

  <p>“Teşekkürler… Robin mi demiştin? Çok teşekkür ederim. İyi günler.”</p>

  <p>Telefonu kapatan taraf Charlotte oldu. Robin ahizeyi ağır hareketlerle yerine bırakırken hiç olmadığı kadar tedirgindi. Bu haberi veren kişi olmak istemiyordu. Sadece haberci olsa da bu haberi ilettiğinde Strike’ın özel hayatını mahrem tutma yönündeki kararlılığına, eşyalarının durduğu kolilerden, yer yatağından, genç kadının sabahları çöp kutularını gördüğü akşam yemeği kalıntılarından bahsetmekten özenle kaçınmasına ihanet etmiş gibi hissedecekti.</p>

  <p>Robin seçeneklerini ölçüp biçti. Mesajı iletmeyi unutabilirdi. Strike’a yalnızca Charlotte’ı aramasını söyler ve pis işlerini halletmeyi kadına bırakırdı. Çünkü Robin kadının haberi vermesinde iyi niyet görmemişti. Peki ya Strike onu aramayı ihmal eder ve nişan haberini başkasından duyarsa ne olurdu? Strike ile bu kadının ortak arkadaşları olup olmadığını bilmesinin yolu yoktu. Bir gün Matthew’le ayrılırlarsa ve Matthew gidip başkasıyla nişanlanırsa (bunu düşünmek bile Robin’in kalbini sızlattı) bütün yakın arkadaşları ve ailesi işin içine girer ve hiç şüphesiz haberi Robin’e yetiştirmek için birbirleriyle yarışırlardı. Robin de muhtemelen önceden uyarılmayı, özel hayatının mahremiyetine müdahale edilmemesini tercih ederdi.</p>

  <p>Bir saat sonra ses tonundan keyfinin yerinde olduğu anlaşılan Strike’ın, cep telefonuyla konuşarak merdivenleri çıktığını duyduğunda Robin sınava girmek üzere olan öğrenciler gibi paniğe kapıldı. Dedektif cam kapıyı açıp içeri girerken midesi kasılan Robin adamın elinde cep telefonu olmadığını, kendi kendine konuştuğunu gördü. O zaman da iyice morali bozuldu.</p>

  <p>Strike kucağında elektrikli vantilatör kutusuyla, “Sana da ilaçlarına da lanet olsun Johari,” diye mırıldandı. “Tünaydın.”</p>

  <p>“Merhaba.”</p>

  <p>“İşimize yarayacağını düşündüm. Burası çok havasız.”</p>

  <p>“Evet, vantilatör almak iyi bir fikir.”</p>

  <p>Vantilatörü köşeye bırakıp ceketini çıkaran Strike, “Mağazada Deeby Macc’in parçasını çalıyorlardı,” diye Robin’e açıklama yaptı. “<i>Bir şey, bir şey ve Ferrari, sana da ilaçlarına da lanet olsun Johari</i>, diyor. Acaba Johari kim? Sence atıştığı başka bir rapçi mi?”</p>

  <p>“Hayır,” dedi Robin. İçinden de keşke Strike bu kadar neşeli olmasaydı diye düşünüyordu. “Psikoloji terimi. Johari penceresinden bahsediyor. Kendimizi ne kadar iyi tanıdığımız ve başkalarının bizi ne kadar tanıdığıyla ilgili.”</p>

  <p>Strike ceketini asamadan duraksadı ve Robin’e döndü. “Bunu <i>Heat</i> dergisinden öğrenmemişsindir herhalde.”</p>

  <p>“Hayır, üniversitede psikoloji okuyordum. Mezun olmadan ayrıldım.”</p>

  <p>Robin kötü haberi vermeden önce kendi başarısızlıklarından birini ona anlatarak sanki ortamı hazırlamaya çalışıyordu.</p>

  <p>“Üniversiteyi mi bıraktın?” Strike onunla ilk kez bu kadar ilgilenmişti. “Tesadüfe bak. Ben de öyleyim. İyi ama neden <i>lanet okun Johari</i> diyor?”</p>

  <p>“Deeby Macc hapishanedeyken terapi görmüş. Psikoloji ilgisini çekmiş ve bu konuları okumaya başlamış. Hepsi gazetelerde yazıyor.”</p>

  <p>“Tam bir bilgi bankasısın.”</p>

  <p>Robin bu söz üzerine yeniden midesine yumruk yemiş gibi hissetmişti.</p>

  <p>“Sen dışarıdayken biri aradı. Charlotte Campbell.”</p>

  <p>Strike’ın başı birden dikleşmiş, kaşları çatılmıştı.</p>

  <p>“İletmemi istediği bir mesaj var,” diyen Robin’in gözleri yana kaydı ve bir süre Strike’ın kulağında dolaştı. “O… Jago Ross’la nişanlanmış.” Bu cümleyi söyledikten sonra gözleri yeniden mıknatısın çekimine kapılmışçasına Strike’ın yüzüne kaydı ve oradaki ifadeyi gördüğünde tepeden tırnağa ürperdi.</p>

  <p>Robin’in çocukluğuna dair hatırladığı en eski anılardan biri ailecek köpeklerini uyuttukları gündü. Babasının söylediklerini anlamayacak kadar küçüktü, ağabeyinin sevgili labradoru Bruno’nun sonsuza kadar var olacağını sanmıştı. Ailesinin ciddiyeti kafasını karıştırınca ne tepki vermesi gerektiğini çözmek umuduyla Stephan’a dönmüş ve kısa hayatında ilk kez, hissettiği bütün güvenlik duygusu paramparça olmuştu. Çünkü ağabeyinin ufak tefek ve rahatlamış yüzündeki bütün mutluluk ve huzur kırıntıları kaybolup gitmiş, ağzı korkuyla açılırken dudakları bembeyaz kesilmişti. Küçük Robin, sonrasında hayatının en korkunç çığlığını duyacağı o bitmek tükenmek bilmeyen sessizlikte, yok oluşun ilk izlerini görmüş ve sonra hüngür hüngür ağlamıştı. Bruno için değil, ağabeyinin ürkütücü acısı yüzünden mahvolmuştu.</p>

  <p>Strike hemen karşılık vermedi. Derken, güçlükle de olsa, “Tamam, teşekkürler,” demeyi başardı. Ardından bürosuna girip kapıyı kapadı.</p>

  <p>Kendini cellat gibi hisseden Robin masasının başına yığıldı. Ne yapacağına karar veremiyordu. Dedektifin kapısını tıklatıp bir fincan çay ikram etmeyi düşündüyse de bunu yapmaması gerektiğine karar kıldı. Beş dakika kadar ne yaptığını bilmeksizin huzursuzca masasındaki eşyaları düzenledi. Bakışları sürekli büronun kapalı kapısındaydı. Derken kapı açıldı. Hazırlıksız yakalanan Robin klavyede bir şeyler yazıyormuş gibi yaparak dedektife durumunu belli etmemeye çalıştı.</p>

  <p>“Robin, ben bir süreliğine dışarı çıkıyorum.”</p>

  <p>“Tamam.”</p>

  <p>“Saat beşe kadar dönmezsem kapıyı kilitleyebilirsin.”</p>

  <p>“Peki, tamam.”</p>

  <p>“Yarın görüşürüz,” diyen Strike ceketini aldı ve Robin’in yutmadığı bir özgüvenle işyerinden ayrıldı.</p>

  <p>Yol çalışmaları bulaşıcı bir hastalık gibi mahalleye yayılıyordu. Kargaşa büyüyor ve yayaları koruması için inşa edilen geçici yapılar ve yıkıntılar arasında yollarını bulmalarını sağlayacak geçitlere yenileri ekleniyordu. Strike’ın gözü hiçbirini görmedi. Titreyen tahtaları aşıp farkında olmadan Tottenham’a, kaçış ve sığınmayla özdeşleştirdiği yere yürüdü.</p>

  <p>Ordnance Arms gibi burası da girişteki masalardan birine yerleşmiş tek bir müşteri haricinde boştu. Strike bir bardak Doom Bar ısmarlayıp duvara dizilmiş, deri kaplama taburelerden birine, gül goncaları saçan tatlı, şapşal ve basit, duygusal Vîktorya Dönemi hizmetçisi resminin neredeyse tam altına yerleşti.</p>

  <p>Jago Ross… Demek Charlotte birlikte oldukları dönemde de onunla teması kesmemişti. Hatta belki de görüşüyorlardı. Charlotte gibi erkekleri büyülemek konusunda baş döndürücü yeteneklere sahip, özgüven dolu bir kadın bile üç haftada o adamla nişanlı mertebesine atlayamazdı. Belli ki Strike’a ne kadar âşık olduğuna dair yeminler ederken bir yanda da Ross’la işi pişiyordu.</p>

  <p>Bu bilgi, ilişkileri bitmeden bir ay önce aralarına bomba gibi düşen habere ve delil sunmayı reddetmesine, kafa karışıklığına ve tarihleri değiştirmesine de bambaşka bir anlam getirmişti.</p>

  <p>Jago Ross önceden bir kere evlenmişti. Çocukları vardı. Charlotte dedikodulardan onun çok içtiğini öğrenmişti. Bir keresinde kahkahalar atarak Strike’a yıllar önce adamın elinden kurtulmakla ne kadar şanslı olduğundan bahsetmişti. Güya karısına çok acıyordu.</p>

  <p>Strike ikinci, ardından üçüncü birasını ısmarladı. Elektrik akımları gibi çatırdayarak vücuduna yaydan, beynine hâkim olmaya çalışan ilkel içgüdüleri bastırmaya çalışıyor, Charlotte’ı bulup sertçe sarsma, Jago Ross’un suratını dağıtma arzusunu alkolle boğmak istiyordu.</p>

  <p>Ne Ordnance Arms’ta ne de sonrasında yemek yemişti ve bir oturuşta çoktandır ilk kez bu kadar içiyordu. Bir saatlik aralıksız, yapayalnız, kararlı bira tüketimi hepten kafayı bulmasına yetmişti.</p>

  <p>Sonunda açık tenli, ipince bir siluet masasının başına dikildiğinde büyük bir kabalıkla kadına, “Yanlış masa ve yanlış adam,” dedi.</p>

  <p>“Hayır, yanlış değil,” dedi pes etmeye niyeti olmayan Robin. “Ben de gidip kendime içecek bir şeyler alacağım, olur mu?”</p>

  <p>Ve Strike’ı bulanmış gözlerle tabureye koyduğu çantasına bakar halde bıraktı. Kahverengi, döküntü çanta nedense ona huzur vermişti. Gözüne aşina geliyordu. Robin çantayı çoğunlukla ofisteki palto askısına asardı. Strike çantaya dostane bir tebessümle baktıktan sonra şerefine içti. Bara gittiğinde çekingen görünüşlü bir genç olan barmen, Robin’e, “Bence yeterince içti,” dedi.</p>

  <p>Robin de, “Benim hatam değil ya!” diye karşılık verdi.</p>

  <p>Strike’ı bulmak umuduyla önce Intrepid Fox’a uğramıştı. İşyerine en yakın bar orasıydı. Sonra sırayla Molly Moggs, Spice of Life ve Cambridge’e gitmişti. Tottenham uğramayı planladığı son bardı.</p>

  <p>Masaya oturduğunda Strike, “Sorrun nedim?” diye sordu.</p>

  <p>“Sorun yok,” dedi birasını yudumlayan Robin. “İyi olduğuna emin olmak istedim.”</p>

  <p>“Ben şok iyiyyim,” dedi Strike dili sürçerek. Daha sonra kendini toparlamak için ciddi bir çaba harcadı. “Ben iiiyiyim.”</p>

  <p>“Güzel.”</p>

  <p>“Nişanlımın nişanınını… kutluyorrrdum….” dedi on birinci kadehini titreyen ellerle şerefe kaldırırken. “Onu hiçççç terk etmemeliyydiii!” dedi bağıra çağıra. “Niye terkk etti ki? Saygıdeğerrrr Jago Ross… Çok zeçkin bir orosbu çocuğu…”</p>

  <p>Son kelimeleri bütün barın duyacağı kadar yüksek sesle söylemişti. Bar, Strike’ın geldiği zamankinden daha kalabalıktı ve müşterilerin çoğu son haykırışını duymuştu. Küfürler saçmasından önce de ona endişeli bakışlar fırlatıyorlardı. İri yarı bir adam olması, kapanmak üzere olan gözleri ve öfkeli surat ifadesi etrafında <i>aman yaklaşmayın</i> alanı oluşmasını garantilemişti. İnsanlar tuvalete giderken iki metre uzağından geçmeye dikkat ediyordu.</p>

  <p>“Yürüyüşe çıkalım mı?” diye önerdi Robin. “Bir şeyler yiyelim.”</p>

  <p>Dedektif öne eğilip dirseklerini masaya yasladığında az kalsın birasını deviriyordu. “Robin, bak sana ne diyeceğim.”</p>

  <p>Düşmesin diye birayı tutan Robin, “Ne?” dedi. Sinirleri o kadar bozulmuştu ki neredeyse gülecek durumdaydı. Diğer müşteriler endişeli gözlerle onlara bakıyordu.</p>

  <p>“Sen çok hoş bir kısssın…” dedi Strike. “Hoşsun, iyi birissin. Fark etmedim sanmaaa…” dedi, ciddiyetle başını sallayarak. “Evet, fark ettim!”</p>

  <p>“Teşekkürler,” dedi Robin gülümseyerek. Fakat kahkaha atmamak için kendini zor tutuyordu.</p>

  <p>Arkasına yaslanan dedektif gözlerini kapatıp konuşmasına devam etti:</p>

  <p>“Özür dilerim… Tepemin tassı attı.”</p>

  <p>“Evet.”</p>

  <p>“Bu günlerrrde pek…”</p>

  <p>“Önemli değil…”</p>

  <p>“Hiçççbir şey yemedim.”</p>

  <p>“Öyleyse gidip bir şeyler yiyelim mi?”</p>

  <p>“Evet, yiyelim,” dedi Strike gözlerini açmaksızın. “Bana hamile olduğunu söyledi…”</p>

  <p>“Ah!” dedi hüzünlenen Robin.</p>

  <p>“Evet. Öööyle dedi! Ve sonra bebek gittiii… Benim bebeğim olamazdı. Günler uymuyordu.”</p>

  <p>Robin karşılık vermedi. Adamın bunları anlattığını hatırlamasını istemiyordu. Strike gözlerini açtı.</p>

  <p>“Onu benim için terk etti veee şimdi onu benim… hayır, beni onun için…”</p>

  <p>“Çok üzgünüm.”</p>

  <p>“… onun için beni terk etti. Üzülme. Sennnn iyi birrisin.”</p>

  <p>Strike sigarasını cebinden çıkarıp dudaklarının arasına bir sigara yerleştirdi.</p>

  <p>“Burada sigara içemezsin,” diye ikaz etti Robin. Ancak fırsat bekliyormuş gibi görünen barmen bütün korkusuna rağmen koşa koşa yanlarına gelmişti bile.</p>

  <p>“Sigara içmek için dışarı çıkmanız gerek,” dedi Strike’a yüksek sesle.</p>

  <p>Strike sulanmış gözlerle oğlanı süzerken şaşkındı.</p>

  <p>“Sorun değil,” dedi Robin. Çantasını aldı. “Haydi Cormoran!”</p>

  <p>Strike ayağa kalktı. Gerçekten dev gibiydi. Ayakta duramıyordu. Körkütük sarhoştu. Masanın arkasından çıkabilmek için şekilden şekle girdi ve Robin’in birkaç adım gerilediği için suçlayamayacağı barmene gözlerinden şimşekler saçarak baktı.</p>

  <p>“Bağırmana gerek yok!” dedi Strike barmene bakıp.</p>

  <p>Dedektifin geçebilmesi için kenara çekilen Robin, “Tamam Cormoran, haydi gidelim,” dedi.</p>

  <p>“Bir saniyeee Robin,” diyen Strike iri elini havaya kaldırdı.“Bir saniyeee, birrrr…”</p>

  <p>Robin alçak sesle, “Tanrım,” dedi.</p>

  <p>Strike korkudan tir tir titreyen barmene, “Sen hiçç boks yaptın mı?” diye sordu.</p>

  <p>“Gidelim Cormoran.”</p>

  <p>“Ben boksördüm ahbapp! Hem de orduda!”</p>

  <p>Bardaki ukalalardan biri, “Ben de dünya şampiyonuydum,” diye mırıldandı.</p>

  <p>“Gidelim Cormoran,” dedi Robin. Strike’ın koluna girdi ve onun da kuzu kuzu geldiğini görünce hem şaşırdı hem çok rahatladı. Kendini dayısının çiftliğinde tuttuğu dev Clydesdale’i yönlendiriyormuş gibi hissediyordu.</p>

  <p>Temiz havaya çıktıklarında Strike, vitrinlerden birine yaslanıp uzunca bir süre sigarasını yakmayı denedi. Sonunda haline acıyan Robin onun yerine çakmağı çaktı.</p>

  <p>Robin, patronuna, “Yemek yemelisin,” dedi. Strike gözleri kapalı halde sigarasını içerken sağa sola sallanıyordu. Robin onun düşüp kalmasından korktu. “Seni ayıltmalıyız.”</p>

  <p>“Ayılmak istemiyorum…” diye mırıldandı Strike. Dengesini bulmaya çalışırken yeniden yalpaladı ve ancak yana doğru koca bir yengeç gibi hızlı hızlı birkaç adım atarak düşmekten kurtuldu.</p>

  <p>“Haydi!” diyen Robin dedektifi takırdayan makinelerin ve inşaat işçilerinin sonunda sessizleşip o gece için terk ettikleri enkazın ortasına kurulan tahta köprüden geçirdi.</p>

  <p>“Robin, boksssör olduğumu biliyor muydun?”</p>

  <p>“Hayır, bilmiyordum.”</p>

  <p>Strike’ı ofise götürüp orada bir şeyler yedirmeyi planlamıştı ama Denmark Sokağı’nın sonundaki kebapçıya gelince duraksadıklarında Robin onu durduramadan lokantanın kapısından içeri daldı. Kaldırımdaki masaya dönüp kebaplarını yerken Strike ordudaki boks kariyerini anlattı ve hiç durmadan Robin’e ne kadar iyi biri olduğunu söyledi. Robin onu alçak sesle konuşmaya ikna etmişti. Tükettiği onca alkolün etkisi hâlâ hissediliyordu ve yemeğin fazla bir yararı dokunmamıştı. Strike tuvalete gittiğinde o kadar uzun kalmıştı ki Robin onun oracıkta sızmış olabileceğinden korktu.</p>

  <p>Saatini kontrol etti, yediyi on geçiyordu. Matthew’u arayıp ofiste acil bir durumla ilgilendiğini söyledi. Tabii ki nişanlısı bu habere hiç sevinmemişti.</p>

  <p>Strike yalpalayarak tuvaletten çıkarken kafasını kapının pervazına çarptı. Geldiğinde de sırtını pencereye yaslayıp bir sigara daha yakmayı denedi.</p>

  <p>Sonunda pes edip, “Robin…” dedi. “Robin, Kairos anı nedir?” Hıçkırdı. “Nedir bilir misin?”</p>

  <p>Bunun cinsellikle ilgili bir anlama gelmemesini ve öğrendikten sonra asla unutamayacağı bir şey olmamasını umarak, “Kairos anı mı?” diye sordu. Kebapçının sahibi pis pis sırıtarak, çaktırmadan onları dinliyordu. “Hayır, bilmiyorum. Ofise dönelim mi?”</p>

  <p>Gözlerini Robin’e diken dedektif, “Ne olduğunu bilmiyor musun?” diye sordu.</p>

  <p>“Bilmiyorum.”</p>

  <p>“Yunanca…” dedi kadına. “Kairos anı…” Beyni alkole boğulmuş olsa da kelimeler şaşırtıcı bir netlikle dökülüyordu.”… Aydınlanma anıdır. Özel andır. Üstün an.”</p>

  <p><i>Ah lütfen, lütfen öyle bir anı paylaştığımızı söyleme</i>, diye düşündü Robin.</p>

  <p>“Bizimki neydi biliyor musun Robin… Charlotte ile benimki…” Strike yakamadığı sigarasıyla boşluğa bakıyordu. “Koğuştan içeri girdiği an… Uzun zamandır hastanedeydim ve iki yıldır onu görmemiştim. Bir haber bile vermeden geldi… Onu kapıda gördüm. Herkes aynı anda başını çevirip baktı! Tek kelime etmeden koğuşu aşıp yanıma geldi.” Nefes almak için duraksadı ve tekrar hıçkırdı. “İki yıl sonra beni öptü ve o andan itibaren birlikteydik. Kimseden çıt çıkmıyordu. O kadar güzeldi ki! Gördüğüm en güzel kadındı. Berbat hayatımın herhalde en güzel anıydı. Küfürler için özür dilerim Robin,” diye ekledi. “Kahretsin, çok üzgünüm.”</p>

  <p>Robin gülsün mü ağlasın mı bilmiyordu. Neden bu kadar hüzünlendiğini de çözemiyordu.</p>

  <p>“Sigaranı yakayım mı?”</p>

  <p>“Sen çok iyi birisin Robin, biliyor musun?”</p>

  <p>Strike, Denmark Sokağı’nın girişine varınca donup kaldı. Hâlâ fırtınaya tutulmuş ağaçlar gibi bir o yana bir bu yana sallanıyordu. Kadına dönüp Charlotte’ın, Jago Ross’u sevmediğini, hepsinin Strike’ı incitmek için oynadığı bir oyun olduğunu söyledi. Hem de bağıra çağıra.</p>

  <p>Binanın kapısına geldiklerinde yeniden döndü, iki elini havaya kaldırıp kızın peşinden üst kata gelmesini engelledi.</p>

  <p>“Robin, eve dönme zamanın.”</p>

  <p>“İzin ver de sağ salim üst kata çıktığından emin olayım.”</p>

  <p>“Yo, hayır, artık iyiyim. Belki kusarım. Ayaklarımın üstünde de duramıyorum… Protez… Bilirsin işte…” dedi Strike. “İnsan bu esprilerden hiç sıkılmıyor. Yoksa sıkılıyor mu? Yapılabilecek bütün esprileri duymuşumdur. Söylemiş miydim?”</p>

  <p>“Neden bahsettiğini bilmiyorum.”</p>

  <p>“Takma kafana Robin. Şimdi evine dön. Kusacağım galiba.”</p>

  <p>“Emin misin?”</p>

  <p>“Sürekli küfrettiğim için kabalığımı mazur gör. Sen çok iyi birisin Robin. Güle güle.”</p>

  <p>Robin, Charing Cross Yolu’na ulaştığında başını çevirip Strike’a baktı. Zil zurna sarhoş insanlara özgü hantal adımlarla Denmark Sokağı’nın girişine doğru yürüyordu. Vardığında hiç şüphesiz karanlık sokağa kusacak ve sonra yalpalayan adımlarla üst kata çıkıp kendini uyku tulumuna bırakacaktı.</p>
</body>
</html>