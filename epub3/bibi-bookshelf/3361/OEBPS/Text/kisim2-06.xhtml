<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>6</h2>

  <p class="gi">Strike bir keresinde gençliğinde gittiği okulları saymayı denemiş ve birkaçını unuttuğundan şüphelenmekle birlikte on yedi sayısına ulaşmıştı. Brixton’daki günleri de saymıyordu. Annesinin kaçak olarak yaşadığı Atlantic Yolu’ndaki evde, üvey kardeşiyle kaldıkları iki aylık dönemde aldığı eğitimi bu uzun listeye eklememişti. Annesinin kendine Shumma diyen, o zamanki beyaz <i>reggae</i> müzisyeni erkek arkadaşı, okul sisteminin ataerkil değerleri ve materyalizmi genç beyinlere işlediğine inanıyor, üvey çocuklarının beyinlerinin kirlenmemesi gerektiğini düşünüyordu. O iki aylık ev eğitiminde Strike’ın öğrendiği başlıca ders ise esrarın hangi formda kullanılırsa kullanılsın insanı aptallaştırıp paranoyaklaştırabileceği olmuştu.</p>

  <p>Derrick Wilson’la buluşacağı kafeye giderken yolu uzatıp Brixton çarşısından geçti. Kapalı reyonlardan gelen pis kokular, Afrika ve tropik iklimlerden getirilen yabancı meyve ve sebzelerle dolu tezgâhların renkli görüntüsü, helal et satan kasaplar, vitrinlerinde boncuklu buklelerin, örgülerin fotoğrafları ve sıra sıra dizilmiş plastik kafalara takılmış peruklarıyla kuaförler… Tüm bunlar Strike’ı yirmi altı yıl öncesine götürdü. O günlerde annesi ve Shumma kafayı bulmuş, karavanın pis minderlerinde yatıp çocuklara öğretilmesi gereken önemli ruhani kavramları tartışırdı. Strike da üvey kardeşi Lucy’yle birlikte Brixton sokaklarında boş boş dolaşmaktan başka bir şey yapmazdı.</p>

  <p>Yedi yaşındaki Lucy, Batı Hint Adaları’ndan gelen kızların saçlarına özenirdi. Brixton’daki hayatlarını sona erdiren uzun St. Mawes seyahatinde, dayıları Ted ve yengeleri Joan, Morris Minör marka arabalarının arka koltuğunda otururken saçlarının boncuklar takılarak örülmesini ne kadar istediğini avazı çıktığı kadar haykırmıştı.</p>

  <p>Yengeleri Joan bu saç tarzının hoş olduğu görüşüne hak verse de dikiz aynasından görünen çatık kaşları hiç de öyle düşünmediğini ele veriyordu. Joan çocukların önünde annelerini eleştirmemek için büyük çaba harcasa da geçen yıllarla beraber kendini tutma becerisi gittikçe azalmıştı.</p>

  <p>Strike, dayısı Ted’in nerede oturduklarını nasıl öğrendiğini hiçbir zaman keşfedemedi. Tek bildiği, bir akşam Lucy’yle birlikte karavana döndüklerinde annelerinin iri kıyım ağabeyini odanın ortasına dikilmiş, burnu kanlar içindeki Shumma’yı tehdit ederken bulduklarıydı. İki gün geçmeden Strike ile Lucy, St. Mawes’a dönmüş, yıllardır gittikleri ilkokula tekrar yazılmış ve hiç ayrılmamış gibi eski arkadaşlarıyla kaldıkları yerden hayatlarına devam etmişlerdi. Leda’nın onları götürdüğü yerlere uyum sağlayabilmek için edindikleri aksandan da yavaş yavaş kurtulmuşlardı.</p>

  <p>Derrick Wilson’ın, Robin’e verdiği ayrıntılı yol tarifine bakmaya ihtiyacı yoktu çünkü Coldharbour Yolu’ndaki Phoenix Kafe’yi eski günlerden biliyordu. Shumma ve annesi ara sıra onları o kafeye götürürdü. Kahverengiye boyanmış, ufacık, kulübeye benzeyen bu yerde Strike’ın annesi ve Shumma gibi vejetaryen değilseniz yumurta ve domuz pastırmasının büyük porsiyonlarda sunulduğu leziz kahvaltılar edebilir, kan kırmızı çaydan istediğiniz kadar içebilirdiniz.</p>

  <p>Mekân tam olarak Strike’ın hatırladığı gibiydi. Yapay ahşap formika masaları yansıtan aynalı duvarları, koyu kırmızı ve beyaz leş gibi parkeleri, küflü duvar kâğıdıyla kaplanmış kirli beyaz tavanıyla samimi, kuytu ve salaştı. Kısa saçlı, kulaklarında sallanan turuncu plastik küpeler takmış orta yaşlı ve tıknaz garson, Strike’ın geçebilmesi için kenara çekildi.</p>

  <p>Batı Hint Adaları’ndan geldiği belli olan iri yapılı bir adam tek başına masalardan birine oturmuş, Pukka Pies<a class="dipnot2" id="k2" href="../Text/dipnotlar.xhtml#a2"><sup>[2]</sup></a> eşantiyonu plastik saatin altında <i>The Sun</i> gazetesini okuyordu.</p>

  <p>“Derrick?”</p>

  <p>“Evet… Sen Strike mısın?”</p>

  <p>Strike, güvenlik görevlisi Wilson’ın iri, kuru elini sıkıp bir sandalye çekti. Ayağa kalkmasa da Wilson’ın kendi boylarında olacağını tahmin etti. Adamın kazağının kollarına bakılırsa kaslarının hatırı sayılırdı ama vücudu yağ toplamaya başlamıştı. Saçları kısa kesilmişti ve sinekkaydı tıraş olmuştu. Onun için badem gözlü denebilirdi. Strike arka duvardaki tahtada yazan yemeklerden birini ısmarladı. 4,75 sterlini de müşterisine fatura edebileceğini düşünerek keyiflendi.</p>

  <p>“İyi seçim, buranın Cockney yemekleri harikadır,” dedi Wilson.</p>

  <p>Londra aksanına Karayipler’in tınısı sızmıştı. Wilson’ın sesi genizden, sakin ve ölçülü geliyordu. Strike, güvenlik görevlisi üniforması içinde adamın son derece güvenilir bir duruşu olacağına kanaat getirdi.</p>

  <p>“Görüşmeyi kabul ettiğin için teşekkür ederim. John Bristow, kız kardeşinin ölümüyle ilgili soruşturmanın sonuçlarından memnun kalmamış, delilleri gözden geçirmem için beni tuttu.”</p>

  <p>“Haberim var,” dedi Wilson.</p>

  <p>Strike, “Benimle görüşmen için sana ne kadar verdi?” diye soruverdi.</p>

  <p>Wilson gözlerini kırpıştırdıktan sonra diyaframından gelen yarı suçlu bir kahkahayla karşılık verdi.</p>

  <p>“Çuvalla para ödedi,” dedi. “Adam kendini böyle iyi hissedecekse ne önemi var? Bir şey değişmeyecek. Kız kendini öldürdü. Sen yine de sorularını sor, bence bir mahsuru yok.”</p>

  <p>Bunu söyledikten sonra gazetesini kapattı. Ön sayfada gözlerinin altı torba torba olmuş, yorgunluktan ölecekmiş gibi duran Gordon Brown’ın fotoğrafı vardı.</p>

  <p>Strike not defterini açıp tabağının yanına bırakırken, “Polisle bütün detayların üzerinden geçmişsiniz,” dedi. “Ancak o gece neler olduğunu ilk ağızdan duymayı tercih ederim.”</p>

  <p>“Tamam, mesele değil. Kieran Kolovas-Jones da gelebilir,” diye ekledi Wilson.</p>

  <p>Belli ki Strike’ın kimden bahsettiğini bilmesini bekliyordu.</p>

  <p>“Kim?” diye sordu Strike.</p>

  <p>“Kieran Kolovas-Jones. Lula’nın her zamanki şoförü. O da seninle konuşmak istiyor.”</p>

  <p>“Tamam, harika!” dedi Strike. “Ne zaman burada olur?”</p>

  <p>“Bilmiyorum. İşe çıktı. Gelebilirse gelecek.”</p>

  <p>Garson çay fincanını bıraktı. Strike teşekkür ederken kaleminin arkasını masanın üzerinde tıklatıyordu. Ve daha bir şey soramadan, Wilson konuya balıklama daldı.</p>

  <p>“Eski askermişsin, Bay Bristow öyle dedi.”</p>

  <p>“Evet,” dedi Strike.</p>

  <p>Çayını yudumlayan Wilson, “Yeğenim Afganistan’da,” dedi. “Helmand bölgesinde.”</p>

  <p>“Hangi birlikte?”</p>

  <p>“Keşif birliğinde,” dedi Wilson.</p>

  <p>“Ne kadardır orada?”</p>

  <p>“Dört ay. Annesinin gözüne bir damla uyku girmiyor. Sen nasıl oldu da ayrıldın?”</p>

  <p>Strike genellikle tercih etmediği bir dürüstlükle, “Bacağım havaya uçtu,” dedi.</p>

  <p>Bu, gerçek hikâyenin ufak bir bölümü olsa da bir yabancıya yapılabilecek en basit açıklamaydı. Orduda kalabilirdi; onu ellerinde tutmak işlerine gelirdi ama ayağını ve baldırını kaybetmek son birkaç yıldır meylettiği kararı vermesini hızlandırmıştı. Geri dönüşü olmayan noktaya yaklaştığını biliyordu ve o noktayı geçtiğinde bir daha sivil hayata uyum sağlayabileceğinden şüpheliydi. Ordudan ayrılmazsa bir daha bunu düşünmenin bile fazlasıyla zahmetli olacağını kavramıştı. Ordu yıllar içinde insanı yontar, en basit alışkanlığı dahi şekillendirilirdi. Askerliğin gelgitli yapısına uyum sağlamak zamanla mümkün olabiliyordu. Fakat Strike hiçbir zaman kendini tamamen bu işe kaptırmamış, daha doğrusu kaptırmadan önce ayrılmayı seçmişti. Her şeye rağmen, bacağını kaybetse de orduyu sevgiyle hatırlıyordu. Keşke Charlotte’ı da aynı saf şefkatle hatırlayabilseydi.</p>

  <p>Wilson, Strike’ın açıklamasına hafif bir baş hareketiyle karşılık verdi ve genizden gelen sesiyle, “Zor,” dedi.</p>

  <p>“Başkalarına kıyasla ucuz kurtuldum.”</p>

  <p>“Evet. Yeğenimin müfrezesindeki bir adam iki hafta önce havaya uçmuş.”</p>

  <p>Wilson çayını yudumladı.</p>

  <p>Kalemini hazırlayan Strike, “Lula Landry’yle aranız nasıldı?” diye sordu. “Onu sık görür müydün?”</p>

  <p>“Sadece masamın önünden geçtiğinde konuşurduk. Her zaman ‘iyi günler’, ‘lütfen’ ve ‘teşekkürler’ derdi. O zengin pisliklerin çoğu buna tenezzül etmez. En uzun sohbetimiz Jamaika hakkındaydı. Oradaki bir işi kabul etmeyi düşünüyordu ve nerede kalabileceğini, oraların nasıl olduğunu sormuştu. Yeğenim Jason için doğum günü hediyesi olarak imzalı fotoğrafını almıştım. Kartpostallardan birini imzalatıp Afganistan’a yolladım. Ölümünden üç hafta önceydi. O günden sonra yeğenimin adını hiç unutmadı, ne zaman karşılaşsak Jason’ı sordu. Sırf bunun için bile onu severdim. Bilirsin işte. Uzun yıllardır güvenlik işindeyim; çoğu kişi silahlı saldırı olsa senden vücudunu siper etmeni bekler ama adını hatırlamaya bile zahmet etmez. Ama o iyi bir kızdı.”</p>

  <p>Strike’ın yemeği geldiğinde dumanı tütüyordu. Tepeleme dolu tabağa bakıp gözlerine ziyafet çektikleri bir sessizliği paylaştılar. Ağzı sulanan Strike çatalı ve bıçağı eline alırken yeni sorusunu sordu:</p>

  <p>“Lula’nın öldüğü gece neler olduğunu sırasıyla anlatabilir misin? Dışarı çıktığında saat kaçtı?”</p>

  <p>Güvenlik görevlisi düşüncelere dalarken kazağının kolunu sıvayıp bileğini kaşıdı. Haçlardan ve harflerden oluşan dövmeler Strike’ın dikkatini çekti.</p>

  <p>“Gittiğinde saat yediye geliyordu. Arkadaşı Ciara Porter’laydı. Onlar çıkarken Bay Bestigui’nin geldiğini hatırlıyorum. Lula’ya bir şeyler söylediği için aklımda kalmış. Ne dediğini duymadım ama kızın hoşuna gitmediği suratından belliydi.”</p>

  <p>“Nasıl bir ifade vardı suratında?”</p>

  <p>“Alınmış gibiydi,” dedi Wilson. “Sonra ekranda ikisinin, yani Lula ve Porter’ın arabaya bindiğini gördüm. Kapının önünü gösteren bir kameramız da var. Masadaki ekranlardan birine bağlı. Bu sayede içeri girmek için zile kimin bastığını görebiliyoruz.”</p>

  <p>“Görüntüleri kaydediyor musunuz? Kasedi görebilir miyim?”</p>

  <p>Wilson başını iki yana salladı.</p>

  <p>“Bay Bestigui kapıda o tür bir güvenlik istememiş. Kayıt yok. İlk mülk sahibidir, daha binanın inşaatı tamamlanmadan dairesini satın almış. Bu yüzden bütün düzenlemelerde onun dediği olmuş.”</p>

  <p>“Yani kamera aslında sadece gözetleme deliğinin ileri teknoloji versiyonu öyle mi?”</p>

  <p>Wilson başını evet anlamında salladı. Sol gözünün altından elmacık kemiğine uzanan belirsiz bir yara izi vardı.</p>

  <p>“Evet. Neyse, kızların arabaya bindiklerini gördüm. O gece arabayı Kieran, yani bizimle buluşmaya gelecek adam kullanmıyordu. Kieran’ı, Deeby Macc’i almaya yollamışlar.”</p>

  <p>“O gece Lula’nın şoförü kimdi?”</p>

  <p>“Execars Şirketi’nden Mick diye biri. Önceden de Lula’nın şoförlüğünü yapmıştı. Giderlerken fotoğrafçıların arabanın çevresine toplandığını gördüm. Bütün hafta pusudalardı çünkü Lula’nın, Evan Duffield’la yeniden bir araya geldiğini duymuşlardı.”</p>

  <p>“Lula ile Ciara çıktığında Bestigui ne yaptı?”</p>

  <p>“Benden kendisine gelen mektupları alıp üst kattaki dairesine gitti.”</p>

  <p>Strike her lokmayı ağzına attıktan sonra not almak için çatalını bırakıyordu.</p>

  <p>“Sonrasında gelen giden oldu mu?”</p>

  <p>“Evet, yemek şirketinden geldiler. Bestiguilerin dairesine gittiler, o gece misafirleri vardı. Saat sekize doğru ise Amerikalı bir çift gelip bir numaralı daireye çıktı. Sonrasında, neredeyse gece yarısına kadar gelen giden olmadı. Lula bir buçukta evine dönene kadar başka kimseyi görmedim.</p>

  <p>Dışarıda paparazzilerin ona bağırdıklarını duydum. Kalabalık iyice büyümüştü. Bir kısmı gece kulübünden çıkarken kızın peşine takılmış. Bir de zaten pusu kurup Deeby Macc’in gelmesini bekleyenler vardı. Adamın yanına doğru gelebileceğini duymuşlar. Lula zile bastı ve onu içeri aldım.”</p>

  <p>“Kapının şifresini kendisi girmedi mi?”</p>

  <p>“Paparazziler etrafındayken bunu asla yapmazdı. Çabucak içeri girmek istedi. Bağırıyor, onu itip kakıyorlardı.”</p>

  <p>“Yeraltı otoparkını kullansa onlarla karşılaşmaktan kurtulmaz mıydı?”</p>

  <p>“Evet, arabayı Kieran’ın kullandığı zamanlarda bazen öyle yapardı, ona garajın elektronik kapısının kumandasını vermişti. Fakat Mick’in kumandası yoktu, bu yüzden ön kapıyı kullanmak zorundaydı. Ona iyi günler dedikten sonra kar yağıyor mu diye sordum çünkü saçında kar taneleri vardı. Daracık mini elbisesi içinde bir civciv gibi tir tir titriyordu. Havanın çok soğuk olduğuyla ilgili bir şeyler söyledi. Daha sonra, ‘Keşke defolup gitseler, bütün gece kapının önünde mi kalacaklar?’ dedi. Paparazzileri kastediyordu. Geç kalan Deeby Macc’i beklediklerini söyledim. Öfkelenmiş gibiydi. Ardından asansöre binip dairesine çıktı.”</p>

  <p>“Öfkeli mi görünüyordu?”</p>

  <p>“Evet, hem de nasıl.”</p>

  <p>“İntihar edecek kadar öfkeli miydi?”</p>

  <p>“Hayır, birinin canına okuyacak kadar öfkeliydi,” dedi Wilson.</p>

  <p>“Sonra ne oldu?”</p>

  <p>“Sonra arka tarafa gitmem gerekti. Bağırsaklarım bozulmuştu. Tuvalete gitmeliydim. Acildi işte, anlarsın ya. Karnı ağrıdığı için o gün izin alan Robson’ın rahatsızlığına ben de yakalanmışım. En fazla on beş dakika yerimde değildim. Yapabileceğim bir şey yoktu. Hiç bu kadar kötü olmamıştım.</p>

  <p>Bağrışmalar duyulduğunda hâlâ tuvaletteydim. Hayır hayır, bir saniye, ilk önce <i>pat</i> sesini duydum. Güçlüydü ama uzaktan geliyordu, sonradan ne olduğunu anladım, cesedin (Lula’nın demek istiyorum) düşerken çıkardığı ses olmalıydı. Sonra bağrışmalar başladı ve gittikçe şiddetlendi. Birinin merdivenden indiğini duydum. O zaman pantolonumu çekip koşa koşa lobiye gittim. Tir tir titreyip çığlıklar atan Bayan Bestigui’yi gördüm. İç çamaşırlarıylaydı ve delirmiş gibi davranıyordu. ‘Lula öldü,’ dedi. Dairesindeki bir erkek onu balkondan aşağı itmiş.</p>

  <p>Bayan Bestigui’ye olduğu yerde kalmasını söyledim. Kapıya koştum. Lula gerçekten de oradaydı. Yolun ortasında yüzü karlara gömülmüş halde yatıyordu.”</p>

  <p>Wilson çayından bir yudum alıp kocaman elinde tuttuğu fincanla oynamayı sürdürürken şöyle dedi:</p>

  <p>“Başının yarısı ezilmişti. Karda kan izleri vardı. Boynunun kırıldığı anlaşılıyordu ve bir de… bilirsin işte.”</p>

  <p>İnsan beyninin başka hiçbir şeyle karıştırılamayacak şekerimsi kokusu Strike’ın burnuna gelir gibi oldu. Pek çok kez almıştı o kokuyu. Unutulacak şey değildi.</p>

  <p>“Koşarak içeri döndüm,” diye devam etti Wilson. “Bestiguilerin ikisi de lobideydi. Adam, karısını üst kata çıkıp giyinmeye ikna etmeye çalışıyor, kadın da hâlâ haykırıyordu. Onlara polisi aramalarını ve katilin asansörü kullanarak aşağı inmesi ihtimaline karşılık gözlerini o taraftan ayırmamalarını söyledim. Arka odadan maymuncuğu alıp üst kata koştum. Merdivende kimse yoktu. Lula’nın dairesinin kapısının kilidini açtım…”</p>

  <p>“Korunmak için yanına herhangi bir şey almak aklına gelmedi mi?” diye araya girdi Strike. “Madem orada birini bulacağını, az önce kızcağızı öldürmüş olan kişiyi görebileceğini düşünüyordun…”</p>

  <p>Uzun bir sessizlik oluştu, o ana kadarki en uzun boşluk buydu.</p>

  <p>“Herhangi bir şeye ihtiyacım olacağını düşünmedim,” dedi Wilson. “Onu rahatça alt edebileceğimi varsaydım.”</p>

  <p>“O derken?”</p>

  <p>“Duffield,” dedi Wilson alçak sesle. “Yukarıdakinin Duffield olduğunu düşünmüştüm.”</p>

  <p>“Niçin?”</p>

  <p>“Ben tuvaletteyken içeri girdiğini varsaydım. Kapının şifresini biliyordu. Üst kata çıkmıştır, kız da onu içeri almıştır dedim. Daha önce de kavga ettiklerine, adamın öfkelendiğine şahit olmuştum. Evet, kızı onun ittiğini düşündüm. Üst kata çıktığımda daire boştu. Bütün odaları kontrol ettim ama kimseyle karşılaşmadım. Dolapları bile açıp baktım. Salonun pencereleri sonuna kadar açılmıştı. O gece hava buz gibiydi. Pencereleri kapatmadım, hiçbir şeye dokunmadım. Girdiğim gibi çıkıp asansörün düğmesine bastım. Kapılar hemen açıldı, asansör hâlâ o kattaydı ve boştu. Koşa koşa aşağı indim. Ben kapılarının önünden geçerken Bestiguiler dairelerindeydi, seslerini duyabiliyordum. Kadın hâlâ çığlık atıyor, adam da kadını azarlıyordu. Polisi arayıp aramadıklarını bilmiyorum. Lobideki masadan telefonumu alıp binanın önüne çıktım ve Lula’nın yanına döndüm. Sanırım onu orada öylece yapayalnız bırakmak istemedim. Geleceklerine emin olmak için sokağa çıktığımda polisi arayacaktım ama daha ilk tuşa basamadan sirenleri duydum. Olay yerine çok çabuk geldiler.”</p>

  <p>“Bestiguilerden biri polisi aramış yanılmıyorsam.”</p>

  <p>“Evet, adam aramış. Siyah beyaz arabalarıyla iki devriye polisi geldi.”</p>

  <p>“Pekâlâ,” dedi Strike. “Bir noktaya açıklık getirmek istiyorum, Bayan Bestigui üst kattan bir erkeğin sesinin geldiğini söylediğinde ona inandın mı?”</p>

  <p>“Kesinlikle.”</p>

  <p>“Niçin?”</p>

  <p>Wilson kaşlarını hafifçe çattı, düşünüyordu. Bakışları Strike’ın sağ omzunun arkasında kalan sokağa kaymıştı.</p>

  <p>Strike, “Bayan Bestigui o sırada herhangi bir detay vermiş miydi?” diye sordu. “Adamı duyduğunda ne yapıyormuş örneğin? Ya da gecenin ikisinde niye uyanık olduğunu açıklayacak bir şey söylemiş miydi?”</p>

  <p>“Hayır,” dedi Wilson. “Bana herhangi bir açıklama yapmadı. Fakat hareketlerinden her şey anlaşılıyordu. Sanki sinir krizi geçiriyordu. Islak köpekler gibi titriyordu. ‘Yukarıda biri var, Lula’yı aşağı attı,’ deyip duruyordu. Gerçekten korkmuştu. Ancak yukarıda kimsecikler yoktu, çocuklarımın hayatı üzerine yemin ederim. Daire, asansör ve merdiven boştu. Ama orada bir adam varsa nereye kayboldu bilemiyorum.”</p>

  <p>Aklı yeniden karanlık, karlı sokağa ve parçalanmış cesede giden Strike, “Polisler geldi dedin…” diye söze girdi. “Sonra ne oldu?”</p>

  <p>“Bayan Bestigui penceresinden polis arabasını görünce sabahlığıyla hemen aşağı indi. Kocası da peşinden koşuyordu. Kadın sokağa fırlayıp karların arasına daldı ve polislere binada katil var diye bağırmaya başladı. Bütün dairelerin ışıkları birer birer yanıyordu. Pencerelerde yüzler belirdi. Sokağın yarısı uyanmıştı. İnsanlar kaldırıma çıktı. Polislerden biri cesedin yanında kaldı ve telsizle destek istedi. Diğeri de bizimle, yani benimle ve Bestiguilerle binaya girdi. Onlara dairelerine gidip beklemelerini söyledi ve sonra da binayı gezdirmemi istedi. Tekrar üst kata çıktık. Lula’nın kapısını açtım, daireyi polise gösterdim ve açık camı işaret ettim. Her yanı kontrol etti. Hâlâ Lula’nın katında olan asansöre baktık ve merdivenleri kullanarak alt kata indik. Ortadaki daireyi sordu, bendeki anahtarla kapıyı açtım.</p>

  <p>İçerisi karanlıktı ve girdiğimizde alarm çaldı. Henüz elektrik düğmesini bulmama ya da alarm kontrol paneline gitmeme fırsat kalmadan polis içeri daldı ve holdeki masaya çarpıp büyük gül vazosunu devirdi. Vazo paramparça oldu, cam kırıkları, sular ve çiçekler yere saçıldı. Sonradan bu yüzden bir sürü kavga gürültü koptu… Daireyi kontrol ettik. Odalar ve dolaplar boştu. Pencereler kapalıydı ve içeriden sürgülenmişti. Lobiye döndük.</p>

  <p>Bu arada sivil polisler de gelmişti. Bodrumdaki spor salonunun, havuzun ve otoparkın anahtarını istediler. Aralarından biri Bayan Bestigui’nin ifadesini almak için üst kata çıktı. Diğeri binanın önünde durmuş daha fazla destek gönderilmesi için karakolla görüşüyordu çünkü sokak komşularla dolmuştu ve kimileri oldukları yerde dikilip telefonla konuşuyor, diğerleri fotoğraf çekiyordu. Devriye polisler insanları evlerine dönmeye ikna etmeyi deniyordu. Şiddetli bir kar fırtınası vardı. Olay yeri ekibi geldiğinde cesedin üstüne çadır kurdular. Gazeteciler de hemen hemen aynı zamanda geldi. Polisler sokağın ortasına güvenlik şeridi çekip arabalarıyla yolu kapadı.”</p>

  <p>Strike ölümdekileri silip süpürmüştü. Tabağı bir kenara ittirdi, ikisi için yeniden çay ısmarladı ve kalemini eline aldı.</p>

  <p>“On sekiz numarada kaç kişi çalışıyor?”</p>

  <p>“Üç güvenlik görevlisi var. Ben, Colin McLeod ve Ian Robson. Vardiyalı çalışırız, birimiz her zaman görev başındadır ve yirmi dört saat güvenlik vardır. O gece izin gecemdi ama Robson dörde doğru beni arayıp midesini bozduğunu ve kendini kötü hissettiğini söyledi. Ben de bir sonraki vardiyaya da kalırım dedim. Önceki ay ailevi birkaç işimi halletmem için benimle yer değiştirmişti. Ona borçluydum yani. Yoksa kapıdaki ben olmamalıydım.”</p>

  <p>Bunları söyleyen Wilson bir süre konuşmadan oturdu ve orada bir başkası olsa olayların nasıl gelişebileceğini hayal etti.</p>

  <p>“Diğer güvenlik görevlileri de Lula’yla iyi geçinir miydi?”</p>

  <p>“Evet, sorsan benim söylediklerimi söyler, iyi kızdı derler.”</p>

  <p>“Binada başka kimse çalışıyor mu?”</p>

  <p>“Polonyalı temizlikçiler var. İkisinin de İngilizcesi çok kötü. Onlardan pek bir şey öğrenemezsin.”</p>

  <p>Strike, Aldershot’a yaptığı son ziyaretlerden birinde yürüttüğü not defterine bir şeyler karalarken Wilson’ın ifadesi dikkate değer ölçüde başarılı, diye düşündü. Detaylı, net ve sağlam gözlemlere dayandırılmış. Pek az insan kendilerine sorulan soruları cevaplar, çok daha azı sorulan soruları cevaplarken tüm detayları kapsayacak şekilde ifade vermeyi başarırdı. İnsanlar genellikle kendilerini sorgulayan kişiye tam olarak istenen bilgiyi sunmayı beceremezdi. Strike travma yaşamış insanların anılarını deşmeye, tarihî eser arayan arkeologlar gibi kalıntıların arasını araştırmaya alışkındı. Serserilerin kendisine güvenmesini sağlar, göz korkutmanın işe yarayacağı kişilere kabadayılık taslar, tehlikeli olanlara olta atar ve kurnazlara da tuzak kurardı. Ancak John Bristow’un muhtemel paranoyası yüzünden gereksiz yere vaktini aldığı Wilson’la konuşurken bu becerilerin hiçbirini kullanması gerekmemişti.</p>

  <p>Her şeye rağmen Strike işini düzgün yapmak ve hiçbir detayı atlamamak konusunda takıntılıydı. Görüşmeyi atlayıp, iç çamaşırlarıyla uyku tulumuna girip bir sigara yaktıktan sonra bütün gününü yan gelip yatarak geçirmek aklına bile gelmezdi. Hem eğitimi hem de eğilimleri bunu gerektirdiğinden, ayrıca müşterisine ve kendine olan saygısı yüzünden ordudakilerin hem saygı duyduğu hem nefret ettiği o meşhur titizliğiyle sorgulamasını sürdürdü.</p>

  <p>“Şimdilik ölümü bir tarafa bırakıp öncesinde yaşananların üzerinden geçebilir miyiz? Saat kaçta işe geldin?”</p>

  <p>“Her zamanki gibi dokuzda. Görevi Colin’den devraldım.”</p>

  <p>“Binaya girip çıkanların kaydını tutar mısınız?”</p>

  <p>“Evet, apartman sakinleri dışında gelip giden herkes kaydedilir. Lobideki masada bunun için bir defter tutulur.”</p>

  <p>“O gün kimlerin gelip gittiğini hatırlıyor musun?”</p>

  <p>Wilson tereddüt etti.</p>

  <p>Strike, “John Bristow o sabah kız kardeşim ziyarete gelmemiş miydi?” diye hatırlattı. “Galiba kız kardeşi onu içeri almamanı söylemiş.”</p>

  <p>Rahatlamış görünen Wilson, “Demek size bunu anlattı ha?” diye sordu. “Evet, içeri alma demişti. Ancak adamın haline üzüldüm. Elinde kıza getirdiği kontrat vardı ve endişeliydi. Ben de çıkmasına izin verdim.”</p>

  <p>“Hatırladığın kadarıyla binaya başka giren oldu mu?”</p>

  <p>“Evet, Lechsinka çoktan gelmişti. Temizlikçilerden biridir. Her sabah yedide gelir. İşbaşı yaptığımda merdiveni paspaslıyordu. Güvenlik şirketinin alarmları kontrol etmesi için yolladığı herif gelene kadar başka kimse görünmedi. Altı ayda bir kontroller yapılır. Adam geldiğinde dokuzu kırk geçiyordu.”</p>

  <p>“Güvenlik şirketinin yolladığı adam tanıdığın biri miydi?”</p>

  <p>“Hayır, yeniydi. Çok gençti ama zaten her seferinde başka birini yollarlar. Bayan Bestigui ve Lula hâlâ dairelerindeydi, ben de onu orta kattaki daireye soktum. Kontrol panelinin yerini gösterdim. İşe koyuldu. Lula dışarı çıktığında hâlâ oradaydım, görevliye sigorta kutusunu ve acil düğmelerini gösteriyordum.”</p>

  <p>“Kızın çıktığını gördün demek?”</p>

  <p>“Evet, açık kapının önünden geçti.”</p>

  <p>“Selam verdi mi?”</p>

  <p>“Hayır.”</p>

  <p>“Genelde selam verdiğini söylemiştin?”</p>

  <p>“Beni fark ettiğini sanmıyorum. Acelesi vardı. Hasta annesini ziyarete gidiyordu.”</p>

  <p>“Seninle konuşmadıysa bunu nereden biliyorsun?”</p>

  <p>Suratı asılan Wilson, “Sonradan öğrendim,” dedi. “Şirketin yolladığı adama her şeyin yerini gösterdikten sonra aşağıya indim ve Bayan Bestigui çıktığında alarmı kontrol etmesi için görevliyi onların dairesine aldım. Yanında kalmama gerek yoktu. Alarmlar ve acil düğmeleri bütün dairelerde aynı yerdedir.”</p>

  <p>“Bay Bestigui neredeydi?”</p>

  <p>“Çoktan işe gitmişti. Her gün sekizde çıkar.”</p>

  <p>Fosforlu sarı yelek giyip baret takmış üç adam kollarının altında katlanmış gazeteleri, ayaklarında kir içindeki işçi botlarıyla kafeye gelip yan masaya oturdu.</p>

  <p>“Alarmları kontrole gelen adamla ilgilenmek için görev yerinden ayrıldığında lobi yaklaşık ne kadar boş kalmıştır?”</p>

  <p>“Orta kata bakarken belki beş dakika sürmüş olabilir,” dedi Wilson. “Diğer dairelerde de en fazla on dakika.”</p>

  <p>“Şirketin yolladığı adam ne zaman gitti peki?”</p>

  <p>“Öğlene doğru. Tam saatini hatırlamıyorum.”</p>

  <p>“Peki, gittiğine emin misin?”</p>

  <p>“Evet, kesinlikle.”</p>

  <p>“Başka gelen oldu mu?”</p>

  <p>“Birkaç teslimat yapıldıysa da haftanın kalanıyla kıyaslandığında sakin bir gündü.”</p>

  <p>“Önceki günlerde gelen giden çok muydu?”</p>

  <p>“Deeby Macc, Los Angeles’tan geleceği için sürekli birileri uğruyordu. Müzik şirketinin adamları iki numaralı daireye girip çıkıyor, içerisinin hoşuna gidecek şekilde düzenlenmesini sağlıyor, buzdolabını falan dolduruyordu.”</p>

  <p>“O gün hangi teslimatların yapıldığını hatırlıyor musun?”</p>

  <p>“Macc ve Lula’ya paketler geldi. Macc’e gelen güllerden bahsetmiştim sana zaten. O kadar büyük bir buketti ki taşıması için çocuğa yardım ettim.” Wilson ebatlarını göstermek için koca ellerim iki yana açtı. “Dev gibi bir vazoya konulmuşlardı. Onları ikinci dairedeki masaya bıraktık. Sonradan kırılan vazo oydu.”</p>

  <p>“Vazonun kırılmasının kavga gürültüye yol açtığını söylemiştin, tam olarak ne oldu?”</p>

  <p>“Onları Deeby Macc’e, Bay Bestigui yollamıştı ve vazonun kırıldığını duyunca kıyameti kopardı. Deli gibi bağırıp çağırdı.”</p>

  <p>“Ne zamandı?”</p>

  <p>“Polisler hâlâ binadayken. Eşini sorgulamaya çalıştıklarında.”</p>

  <p>“Bir kadın üst kattan düşüp ölmüş, adamın camının önünden aşağı uçmuş, Bestigui de biri yolladığı çiçekleri mahvetti diye mi öfkelendi yani?”</p>

  <p>“Evet,” dedi Wilson omuz silkerek. “Öyle bir tiptir.”</p>

  <p>“Bestigui, Deeby Macc’i tanıyor muymuş?”</p>

  <p>Wilson yeniden omuz silkti.</p>

  <p>“Peki Deeby Macc daireye hiç geldi mi?”</p>

  <p>Wilson başını iki yana salladı.</p>

  <p>“Bunca kargaşa yaşanınca otele yerleşmiş.”</p>

  <p>“Güllerin iki numaralı daireye taşınmasına yardım ederken lobiyi ne kadar boş bıraktın?”</p>

  <p>“Beş, en fazla on dakika. Sonrasında bütün gün masamın başındaydım.”</p>

  <p>“Macc ve Lula’ya paket geldiğinden bahsettin.”</p>

  <p>“Evet, tasarımcının birindendi. Paketleri dairelerine bırakması için Lechsinka’ya teslim ettim. Adama kıyafet, kıza da çanta yollanmıştı.”</p>

  <p>“Ve bildiğin kadarıyla o gün binaya giren herkes dışarı çıktı, öyle mi?”</p>

  <p>“Kesinlikle,” dedi Wilson. “Hepsi girişteki masada duran defterde kayıtlı.”</p>

  <p>“Dış kapının şifresi ne sıklıkla değiştirilir?”</p>

  <p>“Lula öldükten sonra değiştirildi çünkü araştırmaları bittiğinde polis kuvvetlerinin yarısı şifreyi öğrenmişti,” dedi Wilson. “Ama Lula’nın orada oturduğu üç ayda hiç değişmedi.”</p>

  <p>“Eski şifrenin ne olduğunu bana söylemenin bir sakıncası var mı?”</p>

  <p>“On dokuz altmış altı.”</p>

  <p>“Herkesin şifreyi duyacağını mı düşündüler?”</p>

  <p>“Evet,” dedi Wilson. “McLeod söylenip duruyordu. Değiştirilmesini istedi.”</p>

  <p>“Lula ölmeden önce sence kaç kişi şifreyi biliyordu?”</p>

  <p>“Fazla değil.”</p>

  <p>“Kargocular, postacılar ya da gaz sayaçlarını okumaya gelen belediye görevlisi biliyor muydu mesela?”</p>

  <p>“Saydıklarının hepsi içeri girebilmek için zili çalar ve kapı öyle açılır. Bina sakinleri de normalde şifreyi girmeye gerek duymaz çünkü kameradan onları görüp kapıyı açarız. Panelin yerleştirilmesinin yegâne sebebi, lobide görevli olmadığında bina sakinlerinin içeri sorunsuzca girebilmesi. Bazen arka tarafta olabiliyoruz veya üst kattaki birilerine yardım etmeye gidebiliyoruz.”</p>

  <p>“Bütün dairelerin anahtarları farklı mı?”</p>

  <p>“Evet, alarm kodları da farklı.”</p>

  <p>“Lula’nın dairesinin alarmı açık mıydı?”</p>

  <p>“Hayır.”</p>

  <p>“Ya havuz ve spor salonu? Onların da alarmı var mı?”</p>

  <p>“Hayır, anahtarla girilir. Binada oturan herkese dairelerinin anahtarlarıyla birlikte havuzun ve spor salonunun anahtarları verilir. Bir de yer altı otoparkına açılan kapının anahtarı. O kapının da alarmı var.”</p>

  <p>“O gece açık mıydı?”</p>

  <p>“Bilmiyorum, onu kontrol ettiklerinde yanlarında değildim. Alarmın açık olması gerekir. O sabah güvenlik şirketinin yolladığı adam hepsini kontrol etmişti.”</p>

  <p>“Lula’nın öldüğü gece bütün kapılar kilitli miydi?”</p>

  <p>Wilson tereddüt etti.</p>

  <p>“Hepsi değil. Havuzun kapısı açıktı.”</p>

  <p>“O gün kimse havuzu kullandı mı, biliyor musun?” “Kimsenin kullandığını hatırlamıyorum.”</p>

  <p>“Sence ne kadardır açıktı?”</p>

  <p>“Bilemem. Önceki gece Colin görevdeydi. Vardiya bitiminde kontrol etmesi gerekirdi.”</p>

  <p>“Pekâla,” dedi Strike. “Önceden kavga ettiklerini işittiğin için Bayan Bestigui’nin duyduğu adamın Duffield olduğunu düşündüğünü söyledin. Kavga ne zaman gerçekleşti?”</p>

  <p>“Ayrılmalarından kısa süre önce, ölümünden de yaklaşık iki ay önceydi. Lula, Duffield’ı daireden atmıştı. Duffield kapıyı yumruklayıp tekmeliyor, kırmayı deniyor, kıza küfürler savuruyordu. Onu dışarı atmak için üst kata çıktım.”</p>

  <p>“Kaba kuvvet kullandın mı?”</p>

  <p>“Gerek kalmadı. Beni görünce eşyalarını topladı. Kız adamın peşi sıra ceketini ve ayakkabılarını da dışarı atmıştı ve yanımdan geçip gitti. Belli ki kafayı bulmuştu. Gözbebekleri büyümüştü, terliyordu. Leş gibi bir tişört giymişti. Lula’nın onda ne bulduğunu hiçbir zaman anlamadım.”</p>

  <p>“Ahh, işte Kieran da geldi,” dediğinde Wilson’ın sesindeki sıkıntı azaldı. “Lula’nın şoförü,” diye hatırlattı Strike’a.</p>
</body>
</html>