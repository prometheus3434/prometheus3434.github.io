<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>2</h2>

  <p class="gi">Lucy’nin, Bromley’deki evinin ön bahçesinde kocaman bir manolya ağacı vardı. Bahar etkisini daha da hissettirince ön bahçe sağa sola serpiştirilmiş mendilleri andıran çiçeklerle dolacaktı ama şimdi, henüz nisan ayı olduğu için manolya ağacı, Hindistan cevizi beyazı yapraklarıyla bir bulutu andırıyordu. Lucy’yle dışarıda buluşmayı tercih eden Strike, o evi iki ya da üç kereden fazla ziyaret etmemişti. Hem kardeşi daha rahat ettiği hem de Strike kendisini pek sevmeyen eniştesiyle karşılaşmaktan hoşlanmadığı için böylesi daha iyiydi.</p>

  <p>Bahçe kapısının demirlerine bağlanmış helyum dolu balonlar hafif esintiyle sallanıyordu. Strike koltuğunun altında Robin’in paketlediği hediyeyle evin kapısına uzanan yolu adımlarken çilesinin uzun sürmeyeceğini söyleyerek kendi kendini teselli etti.</p>

  <p>Kısa boylu, sarışın, ay yüzlü bir kadın olan Lucy kapıyı açar açmaz, “Charlotte nerede?” diye sordu.</p>

  <p>Holdeki balonlara çocuğun yaşına uygun olarak 7 şekli verilmişti. Evin görülmeyen bölümlerinden, banliyönün huzurlu havasını kaçıran sevinç veya acı göstergesi olabilecek çığlıklar yükseliyordu.</p>

  <p>“Hafta sonu için Ayr’a döndü,” diye yalan söyledi Strike.</p>

  <p>Ağabeyinin girmesi için geri çekilen Lucy, “Niçin?” diye sordu.</p>

  <p>“Kız kardeşinin başı dertteymiş. Jack nerede?”</p>

  <p>“Herkes bahçede. Neyse ki yağmur kesildi, yoksa çocukları eve almamız gerekecekti,” diyen Lucy bahçeye çıkan yolu gösterdi.</p>

  <p>Yeğenlerinin üçü de doğum gününe gelirken en şık kıyafetlerini giymiş yirmi kadar oğlan ve kızla birlikte arka bahçede oynuyordu. Çığlıkların kaynağıysa meyve resimleri yapıştırılmış kriket sopaları arasında koşturdukları bir oyundu. Lucy’ye yardım etmek için kalan anne babalar o güneşsiz günde plastik bardaklardan şarap içiyor, Lucy’nin kocası Greg ise portatif masaya kurulan müzik setine takılmış iPod’la ilgileniyordu. Lucy, Strike’a bir bira verip hızla yanından uzaklaştı ve yere düştüğü için âdeta zevkle ağlamaya başlayan en küçük oğluna bakmaya gitti.</p>

  <p>Strike hiçbir zaman çocuk sahibi olmayı istememişti. Bu, Charlotte’la her zaman uzlaştıkları noktalardandı ve yıllar içinde diğer sevgililerinden ayrılmasının başlıca nedeniydi. Lucy bu bakış açısını ve adamın gerekçelerini küçümserdi. Strike ne zaman kendi hedeflerinin onunkilerden farklı olduğunu açıklamaya çalışsa, Lucy seçimlerine ve kararlarına saldırılıyormuş gibi bir tutum içinde olurdu.</p>

  <p>Greg müziğin kontrolünü başka bir babaya devrettikten sonra, “Her şey yolunda mı Corm?” diye sordu. Lucy’nin eşi Greg bir depo denetçisiydi. Strike’la nasıl bir tonla konuşması gerektiğini hiçbir zaman çözememiş ve sonunda Strike’ın sinir bozucu bulduğu bir kabalık ile aşırı samimiyet arasında karar kılmıştı. “Güzeller güzeli Charlotte nerede? Yoksa yine mi ayrıldınız? Hahhahha! Sizi takip etmek imkânsız.”</p>

  <p>Küçük kızlardan biri ittirilince yere düşmüştü. Greg de gözyaşları ve çimen lekeleriyle baş etmeye çalışan anneye yardıma gitti. Oyun son sürat devam ediyordu. En nihayetinde kazanan belirlendi. İkinci olan çocuk ağladı, teselli ödülü olarak ona çiçeklerin arasındaki torbada duran şekerlerden verildi. Derken aynı oyunun ikinci turunun başlayacağı duyuruldu.</p>

  <p>Strike’a yaklaşan orta yaşlı bir kadın, “Merhaba!” dedi. “Sanırım Lucy’nin ağabeyisiniz!”</p>

  <p>“Evet,” dedi Strike.</p>

  <p>“Zavallı bacağınızın başına gelenleri duyduk,” dedi adamın ayakkabılarına bakarak. “Lucy bizi bilgilendirdi. Tanrım, hiç fark edilmiyor değil mi? Geldiğinizde yürüyüşünüze dikkat ettim, topallamıyorsunuz. Günümüzde tıbbın bu kadar ilerlemesi ne akıl almaz! Eminim eskisinden hızlı koşuyorsunuzdur.”</p>

  <p>Herhalde kadıncağız, Strike’a olimpiyat koşucularınınki gibi çalışan, mekanik bir protez bacak takıldığını hayal ediyordu. Strike birasını yudumladı ve keyifsiz bir gülümsemeyle karşılık verdi.</p>

  <p>“Doğru mu?” diye sordu onu rahatsız etmeyi sürdüren kadın. Suratından merak akıyordu. “Gerçekten Jonny Rokeby’nin oğlu musunuz?”</p>

  <p>Sabrının son kırıntılarının da tükendiğinin o ana kadar bilincinde olmayan Strike sonunda dayanamayıp patladı.</p>

  <p>“Bilemiyorum!” dedi. “Niçin onu arayıp sormuyorsunuz?”</p>

  <p>Kadın şaşkınlıktan küçük dilini yutacak gibi oldu. Birkaç saniye sonra kuyruğunu bacaklarının arasına sıkıştırıp gözden kayboldu. Sonra da Strike, kadının kendisini işaret ederek başka bir kadınla konuştuğunu gördü. Çocuklardan biri daha düşüp kafasını çilek resmi yapıştırılmış kriket sopasına çarptı ve kulakları sağır eden bir çığlık attı. Herkesin dikkatini yeni kazazedeye vermesini fırsat bilen Strike da tekrar eve girdi.</p>

  <p>Üç kişilik bej koltuğu, şöminenin üstündeki İzlenimci resmi ve raflarda üç yeğeninin cam yeşili okul üniformalarıyla çekilmiş çerçeveli fotoğraflarıyla ön taraftaki oda huzur vericiydi. Strike bahçeden gelen gürültüden kurtulmak için kapıyı yavaşça kapattı ve cebinden Wardle’ın yolladığı DVD’yi çıkarıp DVD oynatıcıya koyduktan sonra televizyonu açtı.</p>

  <p>Televizyonun üstünde, Lucy otuzuncu doğum günü partisinde çekilen fotoğraf vardı. Lucy’nin babası Rick de ikinci eşiyle oradaydı. Strike beş yaşından beri bütün grup fotoğraflarında yaptığı gibi arkada duruyordu. O zamanlar iki bacağı da sapasağlamdı. Kendisi gibi askerî polis olan ve Lucy’nin, zamanında ağabeyini evlendirmek istediği Tracey de yanı başındaydı. İlerleyen yıllarda Tracey, ortak arkadaşlarından biriyle evlenmiş ve bir kızı olmuştu. Strike ona çiçek yollamayı istemiş ama bir türlü fırsat bulamamıştı.</p>

  <p>Fotoğraflara bakmayı bırakıp gözlerini ekrana kaydırdı ve <i>oynat</i> tuşuna bastı.</p>

  <p>Karşısında siyah beyaz, karlı görüntü beliriverdi. Beyaz sokak, kameranın önünde uçuşan kar taneleri… 180 derecelik açı Bellamy ve Alderbrook yollarını kapsıyordu.</p>

  <p>Bir adam tek başına sağdan görüntüye girdi. Uzun boyluydu ve ellerini ceplerine sokmuştu. Kat kat giyinmiş, kapüşonunu yüzünü örtecek şekilde öne indirmişti. Yüzü siyah beyaz kayıtta bir garip görünüyor, bir tür göz yanılsaması oluşuyordu. Strike önce yüzün alt kısmının beyaz olduğunu, üstüne siyah bir bez örtüldüğünü düşündü, daha sonra mantığı tam tersinin mümkün olacağını, siyah bir yüze ve alta dolanmış beyaz bir atkıya baktığını söyledi. Ceketinde bir amblem, tam seçilemeyen bir tür logo vardı ama bunun dışında giysileri sıradandı.</p>

  <p>Şüpheli kameraya yaklaşırken başını öne eğdi. Cebinden çıkardığı bir şeye bakıyor gibiydi. Saniyeler sonra Bellamy Yolu’na sapıp kameranın alanından çıktı. Ekranın sağ alt köşesindeki saat 01.39’u gösteriyordu.</p>

  <p>Kare değişti. Yeniden aynı kavşağın bulanık görüntüsü belirdi. Kavşak boştu ama iri kar taneleri net bir görüntü elde etmeyi güçleştirmişti. Şimdi sağ alt köşedeki saat 02.12’ydi.</p>

  <p>İki kaçak görüntüye girdi. Öndekini tanımak kolaydı. Ağzını beyaz atkıyla örtmüş, yarım saat kadar önce kameradan çıkmış adamdı bu. Uzun bacaklıydı ve güçlüydü, kollarından da destek alarak doğrudan Alderbrook Yolu’na koştu. İkinci adam daha ufak tefek, daha cılızdı. Kapüşonu ve şapkası vardı. İkinci adamın, ötekine yetişememenin verdiği öfkeyle siyah ellerini yumruk yaptığını fark etti.</p>

  <p>Strike, kaydın birkaç saniyesini baştan oynattı. Sonra bir kere daha. Koşarak geçen iki insan arasında hiçbir iletişim yoktu. Seslenmiyor, kameranın önünden koşa koşa geçerken birbirlerine bakmıyorlardı. Birbirleriyle bir ilgileri varmış gibi görünmüyordu. Belki de ne yapacaklarını çok önceden hesaplamışlardı.</p>

  <p>Görüntüyü dördüncü kez oynattı ve birkaç denemenin ardından daha yavaş koşan adamın kazağının görüldüğü saniyede kaydı durdurmayı başardı. Gözlerini kısarak ekrana baktı ve bulanık görüntüye iyice yaklaştı. Yaklaşık bir dakikalık incelemenin ardından ilk kelimenin “ck” ile bittiğine emindi ama “J” ile başladığını düşündüğü ikinci kelimeyi çözmenin imkânı yoktu.</p>

  <p><i>Oynat</i> tuşuna bastı ve ikinci adamın hangi sokağa saptığını görmek umuduyla görüntülerin devamına baktı. Strike, iki adamın ayrılışını üç kere izledi ve adı ekranda görünmese de, Wardle haklıysa adamın Halliwell Sokağı’na sapmış olması gerektiğini biliyordu.</p>

  <p>Polis, ilk adamın kameradan çıktıktan sonra arkadaşıyla buluşmasının katil olma ihtimalini azalttığına inanmıştı. İkisinin arkadaş olduğunu varsaymışlardı. Strike da o havada, o saatte kameraya yakalanan iki kişinin birlikte hareket ettiği sonucuna varması gerektiğini bilse de içi rahat değildi.</p>

  <p>Yeniden “oynat” tuşuna bastı, kayıt koptu ve görüntü ani bir geçişle değişti. Şimdi bir otobüsün içini görüyordu. Şoförün üstündeki kamera, otobüse binen kızı kaydetti. İçerisi karanlıktı ve kamera kızı iyi çekmemişti ama atkuyruğu yaptığı sarı saçları dikkat çekiyordu. Arkasından otobüse binen adam ise görülebildiği kadarıyla sonradan Bellamy Sokağı’ndan Kentigern Gardens’a yürüyen adama çok benziyordu. Uzun boylu, kapüşonluydu. Beyaz atkı yüzünün alt kısmını örtmüş, üst kısmıysa görünmeyecek şekilde gölgede kalmıştı. Net görülen tek şey göğsündeki şık tasarımlı GS logosuydu.</p>

  <p>Sonrasında kayıt Theobalds Yolu’na atladı. Hızlı hızlı yürüyen bu kişi otobüse binen kişiyle aynı olsa bile şimdi beyaz atkısını çıkarmıştı ama vücudu ve yürüyüş şekli ilk görüntüye uyuyordu. Bu sefer Strike, adamın özellikle başını öne eğerek yürüdüğü sonucuna vardı.</p>

  <p>Görüntüler sona erdiğinde ekran karardı. Strike arkasına yaslanıp derin düşüncelere daldı. Kendine geldiğinde etrafına bakınıp renkli ve aydınlık bir odada olduğunu fark ederek şaşırdı. Cep telefonunu çıkarıp John Bristow’u aradı ama karşısına telesekreter çıktı. Bristow’a güvenlik kamerası kayıtlarını izlediğini ve polis raporunu okuduğunu söyleyen bir mesaj bıraktı. Sormayı istediği bir iki şey daha vardı ve sonraki hafta Bristow’la buluşmalıydı. Ardından Derrick Wilson’ı aradı ve bu sefer de telesekreter çıktı. Strike, Kentigern Gardens 18 numaranın içini görmesi gerektiğini tekrarladı.</p>

  <p>Odanın kapısı açılıp ortanca yeğeni Jack içeri daldığında Strike telefonu yeni kapamıştı. Pancar suratlı oğlanın belli ki canı sıkılıyordu.</p>

  <p>“Sesini duydum,” dedi Jack ve kapıyı dayısının yaptığı gibi sessizce kapadı.</p>

  <p>“Bahçede olman gerekmiyor mu Jack?”</p>

  <p>“Tuvalete gitmiştim. Bana hediye aldın mı?”</p>

  <p>Geldiğinden beri hediye kâğıdına sarılı oyuncağı yanında taşıyan Strike sonunda elindekini oğlana uzatıp Robin’in itinayla yaptığı paketin, hevesli küçük parmaklar tarafından parçalanışını seyretti.</p>

  <p>Kutuya bakarken sevinçten dört köşe olan Jack, “Harika!” dedi. “Bir asker.”</p>

  <p>“Öyle,” dedi Strike.</p>

  <p>“Hem silahı bile var.”</p>

  <p>“Evet, var.”</p>

  <p>Jack paketin arkasındaki yazıları okumak için kutuyu çevirirken, “Askerdeyken silahın var mıydı?” diye sordu.</p>

  <p>“İki tane vardı,” dedi Strike.</p>

  <p>“Hâlâ var mı?”</p>

  <p>“Hayır, geri vermem gerekti.”</p>

  <p>Jack, sanki bu hayatın acı gerçeklerinden biriymiş gibi büyük bir ciddiyetle, “Ne üzücü,” dedi.</p>

  <p>Bahçeden gelen çığlıklar yeniden canlanırken Strike, “Gidip arkadaşlarınla oynamayacak mısın?” diye sordu.</p>

  <p>“İstemiyorum. Kutuyu açabilir miyim?”</p>

  <p>“Evet, elbette,” dedi Strike.</p>

  <p>Jack oyuncak kutusunu açarken Strike, Wardle’ın DVD’sini çıkarıp cebine kaldırdı. Ardından Jack’in plastik oyuncağı, kutudan kurtarmasına yardım etti ve oyuncak silahı askerin eline yerleştirdi.</p>

  <p>Lucy on dakika sonra ikisini oyun oynarken buldu. Jack oyuncak askeriyle kanepenin arkasından ateş ediyor, Strike da karnından vurulmuş gibi yapıyordu.</p>

  <p>“Tanrı aşkına Corm, bu onun doğum günü, arkadaşlarıyla oynaması gerekir! Jack, sana hediyelerini açamazsın dememiş miydim! Al onu… Ah hayır, olduğu yerde kalsın! Hayır Jack, sonra oynarsın, zaten çay saati geldi…”</p>

  <p>Hayatından bezmiş ve sinirlenmiş görünen Lucy isteksiz oğlunu odadan çıkarırken ağabeyine azarlarcasına baktı. Lucy dudaklarını büzdüğünde, kan bağları olmayan yengeleri Joan’a çok benziyordu.</p>

  <p>Bu benzerlik Strike’ın aslında karakterine ters düşen bir işbirliği havasına girmesini sağladı. Lucy’nin kelimeleriyle ifade edecek olursak, doğum gününün kalanında “uslu durdu”, kendini ipin ucunu kaçırmış çocukların kavgalarını ayırmaya adadı ve sonra meraklı annelerin can sıkıcı sorularından kurtulmak için gecenin kalanını jöle ve dondurma kaplı portatif masanın arkasında saklanarak geçirdi.</p>
</body>
</html>