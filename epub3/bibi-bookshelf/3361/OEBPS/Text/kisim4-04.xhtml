<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>4</h2>

  <p class="gi">Hafta sonu hava güzeldi ve Strike’ın yapmak zorunda olduğu hiçbir şey yoktu. Açık penceresinin önüne oturmuştu. Sigarasını içerek kucağında dava raporu, masasında da polis dosyasıyla Denmark Sokağı’nda alışveriş yapan insanları seyrediyordu. Kafasında açıklığa kavuşturmak istediği noktaların bir listesini yapıyor ve topladığı bilgileri gözden geçiriyordu.</p>

  <p>Bir süre 18 numaranın önünün, Lula’nın ölümünden sonraki sabah çekilen fotoğrafını inceledi. Evin önünün o zamanki hali ile şimdiki hali arasında küçük olmakla beraber Strike’a göre kayda değer bir fark vardı. Zaman zaman, örneğin Deeby Macc’in menajerinin kim olduğunu veya Albris’in hisse fiyatını öğrenmesi gerektiğinde bilgisayarın başına geçiyordu. Not defteri yanı başındaydı. Güçlü, keskin bir el yazısıyla karaladığı yarım yamalak cümleler bir sayfayı aşmıştı. Cep telefonu çaldığında arayanın kim olduğuna bakmaksızın açtı.</p>

  <p>“Alo, Bay Strike,” dedi Peter Gillespie. “Telefonu açmanız ne hoş.”</p>

  <p>“Ah, merhaba Peter,” dedi Strike. “Demek hafta sonları da çalışmaya başladınız…”</p>

  <p>“Bazılarımızın hafta sonu da çalışmaktan başka seçeneği yok. Hafta içi açtığım telefonlara cevap vermediniz.”</p>

  <p>“Meşguldüm. Çalışıyordum.”</p>

  <p>“Anlıyorum. Telefonu açmanız yakın zamanda bir ödeme alabileceğimiz anlamına mı geliyor?”</p>

  <p>“Öyle tahmin ediyorum.”</p>

  <p>“Tahmin mi ediyorsunuz?”</p>

  <p>“Evet,” dedi Strike. “Önümüzdeki haftalarda size ödeme yapacak durumda olacağımı zannediyorum.”</p>

  <p>“Bay Strike, tavrınızı aklım almıyor. Bay Rokeby’ye her ay ödeme yapacağınıza söz verdiniz ve şimdi ödemelerinizin gerisinde kaldığınız gibi bir de…”</p>

  <p>“Cebimde beş kuruş yokken size ödeme yapamam. Biraz dayanırsanız hepsini birden geri ödeyebilirim. Belki de tek seferde.”</p>

  <p>“Korkarım ki bu söyledikleriniz bizim için yeterli değil. Ödemelerinizi bir an evvel yapmazsanız…”</p>

  <p>Strike bakışlarını parlak gökyüzüne kaydırırken, “Gillespie,” dedi. “İkimiz de Jonny’nin, kâhyasının kahrolası banyo tuzuna harcadığı para kadar bile etmeyecek bir borcu geri almak için tek bacaklı savaş kahramanı oğlunu mahkemeye vermeyeceğini biliyoruz. Parasını önümüzdeki aylarda faiziyle ödeyeceğim, o zaman isterse götüne sokup yakabilir de! Ona böyle söylediğimi ve yakamdan düşmesini ilet.”</p>

  <p>Strike telefonu kapadı. Bu sefer Gillespie’yle konuşurken kontrolünü kaybetmediği, hatta keyfinin hâlâ yerinde olduğu dikkatinden kaçmamıştı. Gecenin geç saatlerine kadar Robin’in koltuğu olarak görmeye alıştığı koltukta çalışmaya devam etti. Bilgisayarı kapamadan önce yaptığı son şey Malmaison Oteli, Oxford’un altını üç kere çizmek ve J. P. Agyeman adını kalın bir çember içine almaktı.</p>

  <p>Ülke ağır ağır seçime doğru ilerliyordu. Strike pazar sabahı televizyonu açıp günün gaflarını, iddiaları ve karşı iddiaları, adayların vaatlerim izledi. Bütün haber programlarında hafif bir umutsuzluk vardı. Dış borç öylesine büyümüştü ki insanın aklı almıyordu. Kim kazanırsa kazansın ciddi kesintiler yapılacak, sert ve acı verici önlemler alınacaktı. Bazen sinsi vaatlerle ortaya çıkan parti liderleri, Strike’a bacağını kesmeden önce “ileride biraz rahatsızlık çekebilirsin” diyen cerrahları hatırlatırdı. Vermek üzere oldukları acıyı asla kendileri hissetmeyeceklerdi.</p>

  <p>Pazartesi sabahı Strike, Lula Landry’nin öz annesi olan Marlene Higson’la buluşmak üzere Canning Town’a gitti. Bu görüşmeyi ayarlayabilmek için bir sürü engeli aşmaları gerekmişti. Bristow’un sekreteri Alison, Robin’i arayıp Marlene Higson’ın numarasını vermiş ve Strike, kadını şahsen aramıştı. Strike’ın gazeteci olmadığını duyunca açıkça hayal kırıklığına uğrasa da Higson, Strike’la buluşmayı kabul etmişti. Sonra da iki kere ofisi aramış, ilk önce Robin’e, şehir merkezine yapacağı masrafların ödenip ödenmeyeceğini sormuştu ve aldığı cevap olumsuzdu. Sonra da öfkeyle görüşmeyi iptal etmek için aramıştı. Strike ikinci kez telefon açlığında da kadının müdavimi olduğu barda buluşmayı kararlaştırmışlardı. Ancak bu buluşma da sinir bozucu bir telesekreter mesajıyla iptal edilmişti.</p>

  <p>O zaman Strike kadına üçüncü kez telefon edip soruşturmasının son aşamasına geldiğini, yakında delilleri polise vereceğini ve bunun sonucunda hiç şüphesiz yeni bir reklam patlaması yaşanacağını açıkladı. Dahası, görüşmeyi kabul etmemesinin yararına olacağını, böylece basının yeniden hayatını deşmesi riskinden korunacağını da söyledi. Marlene Higson bunları duyar duymaz herkese her şeyi anlatmaya hakkı olduğunu söyledi ve Strike da kadının önceden önerdiği gibi pazartesi sabahı Ordnance Arms adlı barda onunla buluşmaya razı oldu.</p>

  <p>Strike, Canning Town istasyonuna trenle gitti. Rıhtıma tepeden bakan parlak, ince uzun, fütüristik gökdelenler insana ulusal borcu hatırlatıyordu. O mesafeden gerçek büyüklüklerini tam olarak kavramak imkânsızdı. Ancak birkaç dakikalık yürüyüşün ardından ışıl ışıl, takım elbiseli şirket dünyasından tamamen kopmuştu. Bankacıların oturduğu, mimar elinden çıkma şık evlerin yanı başında rıhtım boyunca uzanan sıkış tıkış binalardan oluşan Canning Town, yoksulluk ve yoksunluk kokuyordu. Strike oraları eski günlerinden bilirdi. Çünkü ona Brett Fearney’in yerini söyleyen eski dostu da bir zamanlar orada otururdu. Sırtını rıhtıma dönüp Barking Yolu’ndan aşağı indi, “Kills 4 Communities” yazılı afişin asıldığı binanın önünden geçti ve birinin S harfini sildiğini kavrayana kadar kaşlarını çatarak birkaç saniye afişe baktı.<a class="dipnot2" id="k8" href="../Text/dipnotlar.xhtml#a8"><sup>[8]</sup></a></p>

  <p>Ordnance Arms denen yer, English Pawnbroking Company Ltd.’nin yanı başındaydı. Alçak tavanlı, boyası dökülmüş, beyaz duvarlı gösterişsiz bir bardı burası. İçeride gereksiz süslemelerden eser yoktu; dekor olarak birkaç duvar saati ve canlı desenleriyle kırmızı bir halıdan başka hiçbir şeyin olmadığı barda her şey işlevseldi. Ayrıca iki büyük bilardo masası ve müdavimlerin yayılarak kafa çekebilecekleri, bolca boş yeri olan uzun bir bar vardı. Şimdilik, yani sabahın on birinde köşede oturmuş içkisini yudumlayan bir ihtiyar ve tek müşterisi olan o ihtiyara Joey diye hitap eden neşeli garson kız dışında içerisi bomboştu. Strike’a nasıl arka tarafa geçeceğini açıklayan da o garson kız oldu.</p>

  <p>“Bira Bahçesi” denilen bölüm, çöp tenekeleri ve tek ahşap masasıyla beton duvarlarla çevrelenmiş bir arka bahçeydi ve insanı boğmaktan beter ediyordu. Beyaz plastik sandalyede oturan şişko kadın bacak bacak üstüne atmış dudağının kenarına yerleştirdiği sigarasını tüttürüyordu. Zaten yüksek olan duvarın tepesine bir de dikenli tel çekilmişti ve o tele takılan plastik bir torba rüzgârda hışırdayıp duruyordu. Duvarın diğer tarafında kalan sarıya boyanmış binalar bakımsız haldeydi.</p>

  <p>“Bayan Higson?”</p>

  <p>“Bana Marlene de tatlım.”</p>

  <p>Marlene Higson dudaklarında laubali bir gülümseme, yüzünde bilmiş bir ifadeyle Strike’ı baştan aşağı süzdü. Gri kapüşonlu eşofman üstünün altına dar, pembe bir bluz giymişti. Taytı da kir içindeki bileklerine birkaç santim kala sona eriyordu. Ayaklarında uyduruk terlikler, parmaklarında da altın yüzükler vardı.</p>

  <p>“Ne içmek istersin?”</p>

  <p>“Çok ısrar edersen bir Carling birası alırım.”</p>

  <p>Vücudunu adama doğru eğmesi, şişmiş gözlerine giren saçlarını arkaya atması, hatta sigarayı tutması bile çekici olmaktan ziyade komikti. Kim bilir, belki de erkeklerle konuşmanın başka bir yolunu bilmiyordu. Strike kadına hem acıdı hem ondan iğrendi.</p>

  <p>Marlene Higson, Strike elinde biralarla masaya döndüğünde, “Şaşırdın mı?” diye sordu. “Onu nasıl verdiğimi anlattığımda hepten şaşıracaksın. Kollarımdan koptuğunda kalbim parçalanmıştı ama daha iyi bir hayata kavuşacağını biliyordum. Yoksa asla ondan vazgeçmezdim. Benim ona veremeyeceğim şeylere sahip olacaktı. Çok yoksulduk, gerçekten. Hiçbir şeyimiz yoktu. <i>Hiçbir şey</i>.”</p>

  <p>Bakışlarını kaçırıp Rothmans sigarasından çok derin bir nefes aldı. Ciğerlerini sigaranın dumanıyla doldururken dudaklarını o kadar büzmüştü ki yüzünün tam ortasında küçük, morumsu bir noktaya dönüşmüştü.</p>

  <p>“Dez, yani o zamanki erkek arkadaşım ona bakmaya hevesli değildi. Bilirsin, bebek siyahi olduğun için kendisinden olmadığını anlamıştı. Büyüdükçe tenleri koyulaşır, doğduğu zaman neredeyse beyaz bir bebekti. Ama daha iyi bir hayata kavuşacağını düşünmesem yine de ondan vazgeçmezdim. Beni özlemeyecekti, hiçbirini hatırlamayacak kadar küçüktü. Ona iyi bir hayat sunacaklardı ve belki büyüdüğünde gelip beni bulurdu. Hayallerim gerçek oldu,” diye ekledi sahte bir duygusallıkla.</p>

  <p>“Gelip beni buldu. Sana gerçekten garip bir şey söyleyeyim mi?” diye devam etti soluklanmak için duraksamaksızın. “Bana telefon etmesinden bir hafta önce arkadaşım olan beylerden biri, ‘Kime benziyorsun, biliyor musun?’ dedi. ‘Kime?’ dedim. ‘Şu mankene,’ dedi. ‘Aptal aptal konuşma!’ dedim ama o ‘Gözlerin, kaşların, tıpatıp benziyorsunuz,’ diye ısrar etti.”</p>

  <p>Onaylamasını beklercesine Strike’a baktı ama dedektif kendini <i>evet</i> demeye ikna edemiyordu. Nefertiti’nin yüzünün bu eğri büğrü grilikler ve morluklar yığınından geldiğini hayal etmek imkânsızdı.</p>

  <p>“Gençlik fotoğraflarıma baksan ne kadar benzediğimizi görürsün,” dedi kadın alınmışçasına. “Ana fikir şu, daha iyi bir hayatı olsun diye ondan vazgeçtim ve sonra kızımı gidip o piçlere verdiler. Kabalığımı mazur gör. Bilseydim onu kendime saklardım. Bunu söyledim de. Duyduğunda ağladı. Evet, onu yanımda tutar, gitmesine asla izin vermezdim.</p>

  <p>Ah, evet. Bana her şeyi anlattı. İçini döktü. Babasıyla, Sir Alec’le iyi anlaşıyormuş. Adam fena biri değilmiş. Ama üvey annesi olacak kadın deli sürtüğün teki. Hem de nasıl! Hapçı. Şeker gibi hap yuvarlıyormuş. Zengin sürtükler sinirlerini yatıştırmak için lanet ilaçlar alır. Lula benimle dertleşebiliyordu, anlıyorsun ya. Aramızda bir bağ vardı. Kan çeker. Lula, gerçek annesini aradığını öğrenirse o sürtüğün yapabileceklerinden korkuyordu. Basın beni öğrendiğinde lanet karının yapacaklarını düşünüp endişeleniyordu. Ama bak, işte buradasın, insan onun kadar meşhursa herkes her şeyi öğrenir, yanlış mıyım? Gazetelerin söylediği o yalanlar yok mu… Benimle ilgili iddialarını düşünüyorum da… Hâlâ dava açıp açmamak konusunda kararsızım.</p>

  <p>Ne diyordum? Annesinden çekiniyordu, evet. Lula’ya dedim ki, ‘Niye endişeleniyorsun hayatım, anlattıklarına bakılırsa onsuz daha mutlusun. Görüşmemizi istemiyorsa bırak öfkeden köpürsün.’ Ama Lula iyi bir kızdı, görev bilinciyle hasta kadını ziyaret etmeyi sürdürdü.</p>

  <p>Neyse, kendi hayatı vardı, ne isterse yapardı, haksız mıyım? Kendine bir adam bulmuştu, Evan. Onu onaylamadığımı söyledim.” dedi Marlene Higson sahte bir ciddiyetle. “Ah, evet. Uyuşturucudan çok kişinin gittiğini gördüm. Ancak itiraf etmeliyim ki tatlı bir oğlandı. Doğruya doğru. Kızımın ölümüyle hiçbir ilgisi olmadığına eminim.”</p>

  <p>“Tanıştınız demek?”</p>

  <p>“Hayır ama bir keresinde benim yanımdayken onu aradı. O zaman telefon konuşmalarını duydum. Sevimli bir çiftlerdi. Hayır, Evan hakkında kötü düşünmüyorum. Kızının ölümüyle ilgili olmadığı ispatlandı. Hakkında söyleyecek tek bir kötü sözüm bile yok. Uyuşturucudan uzak durduğu sürece bence birlikte olmalarının bir sakıncası yoktu. Kızıma ‘Onu getir, ilişkinize izin verdiğimi söyleyeyim,’ dedim ama hiç getirmedi. Oğlan hep meşguldü. Onca affa tafraya rağmen iyi bir çocuktur. Fotoğraflarından da anlaşılıyor.”</p>

  <p>“Lula komşularından bahseder miydi?”</p>

  <p>“Hayvan Fred’den mi? Evet ondan bahsetti. Lula’ya filmde oynamasını teklif etmiş, neden olmasın dedim. Bir tecrübe olurdu. Çok sevmese de bankada yarım milyon sterlini daha olsa fena mı?”</p>

  <p>Marlene boşluğa diktiği kan çanağı gözlerini kıstı. Asla ulaşamayacağı, hayal gücünün sınırlarını zorlayan paraları düşünmek bile geçici olarak hayallere dalmasına yetmişti. Sadece onlardan bahsetmek bile paranın kokusunu almasına, refah içinde yaşayacağı bir hayatın tatlı hayallerine dalmasına yetiyordu.</p>

  <p>“Guy Somé’den hiç bahseder miydi?”</p>

  <p>“Etmez mi! Gee Gee’yi severdi, adam ona karşı kibardı. Ama şahsen daha klasik tasarımlardan hoşlanırım. Pek benim tarzım değil.”</p>

  <p>Pasparlak pembe bluzu ile şişko bacaklarını sıkıştıran daracık taytın lastiğinin arasından fırlayan yağ katmanları, ne zaman sigarasının külünü silkmek için öne eğilse aşağı yukarı jöle gibi sallanıyordu.</p>

  <p>“Ondan ne zaman bahsetsek kardeşim gibidir derdi. Ben de, ‘Boş ver sahte kardeşleri, neden oğullarımı bulmaya çalışmıyoruz?’ derdim. Ama o ilgilenmezdi.”</p>

  <p>“Oğullar mı?”</p>

  <p>“Oğullarım, diğer çocuklarım. Lula’dan sonra iki çocuğum oldu. Biri Dez’den, sonra bir tane daha doğurdum. Sosyal Hizmetler onları benden aldı. ‘Senin paranla oğullarımı bulabiliriz, bana biraz para ver, fazla bir şey istemiyorum, birkaç binlik. Ben de onları bulması için birini tutayım,’ dedim. Basın haber almadan her şeyi hallederdik. Onu bulaştırmayacağımı söyledim ama ilgilenmedi.”</p>

  <p>“Oğulların nerede, biliyor musun peki?”</p>

  <p>“Bebekken onları benden aldılar. Neredeler bilmiyorum. Sorunlarım vardı. Sana yalan söyleyecek halim yok, tıkırında giden bir hayatım olmadı.”</p>

  <p>Ardından Marlene uzun uzadıya zorluklarla geçen hayatını anlattı. Dayak atan erkekler, uyuşturucu bağımlılığı, cehalet, ihmal ve yoksulluk… Ne ararsanız bulabileceğiniz hazin bir hikâyeydi. Bir de gerekli annelik becerilerini hiçbir zaman geliştirmediği için bebekleri doğar doğmaz vermesiyle sonuçlanan, neredeyse hayvanca bir hayatta kalma içgüdüsünün izleri görülüyordu.</p>

  <p>“Yani iki oğlunun şimdi nerede olduğunu bilmiyor musun?” diye tekrarladı Strike yirmi dakika sonra.</p>

  <p>Kendi acıklı hayatının etkisine kapılmış görünen Marlene, “Hayır, nereden bileyim?” dedi. “Zaten kızım onlarla ilgilenmedi. Bir beyaz kardeşi vardı. Ama siyah bir aile istiyordu. Esas arzusu buydu.”</p>

  <p>“Babasını sordu mu?”</p>

  <p>“Evet, ne biliyorsam anlattım. Afrikalı bir öğrenciydi. Barking Yolu’ndaki evde, üst katımda otururdu. İki arkadaşıyla yaşıyordu. Şimdi o dairede bir bahisçi oturuyor. Lula’nın babası yakışıklı bir delikanlıydı. Birkaç kez alışveriş yapmama yardım etmişti.”</p>

  <p>Marlene Higson’ın anlatışına bakılırsa öğrenciyle flörtleşmeleri neredeyse Viktorya Dönemi’nin ahlak kurallarına özgü bir saygıyla başlamıştı. O ve Afrikalı öğrenci tanıştıkları ilk birkaç hafta el ele tutuşmanın ötesine geçmemişlerdi.</p>

  <p>“Derken, onca zaman bana yardım ettiği için bir gün ondan içeri gelmesini istedim, aklımdan teşekkür etmekten fazlası geçmiyordu. Önyargılı değilim. Bana göre herkes aynıdır. Bir kadeh ister misin dedim, hepsi bu. Sonra bir de baktım…” dediğinde Marlene danteller ve çay fincanlarıyla süslü yapay dünyanın içinde gerçek, acı yüzünü göstermişti. “Hamile olduğumu öğrendim.”</p>

  <p>“Ona haber verdin mi?”</p>

  <p>“Verdim tabii. Bana yardım edeceğini, sorumluluklarını yerine getireceğini söyledi. İyi olduğumdan emin olacakmış. Sonra üniversite tatile girdi. Geri geleceğine söz verdi. Zaten hepsi tatlı dillidir, değil mi? Ne yapacaktım, onu bulmak için Afrika’ya mı gidecektim? Pek benim tipim değildi zaten. Kalbim parçalanmadı, Dez’le görüşüyorduk. Bebeğimin olmasına aldırmadı. Joe gidince Dez’in yanına taşındım. “</p>

  <p>“Joe mu?”</p>

  <p>“Adı buydu, Joe.”</p>

  <p>Kadın çok ikna ediciydi. Belki de sürekli aynı yalanı tekrarladığı içindir, diye düşündü Strike. Hikâyeyi anlatmak kolaylaşmış, bir reflekse dönüşmüş olabilirdi.</p>

  <p>“Soyadı neydi?”</p>

  <p>“Hatırlamıyorum. Sen de Lula gibisin. Yirmi küsur yıl önceydi. Mumumba.” dedi Marlene öfkeyle. “Veya öyle bir şey.”</p>

  <p>“Agyeman olabilir mi?”</p>

  <p>“Hayır.”</p>

  <p>“Owusu?”</p>

  <p>“Söyledim ya!” dedi kadın neredeyse saldırganca. “Mumumba gibi bir şeydi.”</p>

  <p>“Macdonald veya Wilson olamaz mı?”</p>

  <p>“Dalga mı geçiyorsun? Macdonald mı? Wilson mı? Afrika’da mı?”</p>

  <p>Strike, Marlene’in o Afrikalıyla ilişkisinin hiçbir zaman birbirlerine soyadlarını söyleme aşamasına gelmediği sonucuna vardı.</p>

  <p>“Öğrenci olduğunu mu söylemiştin? Nerede öğrenciydi?”</p>

  <p>“Üniversitede,” dedi Marlene.</p>

  <p>“Hangisinde olduğunu hatırlayabilecek misin?”</p>

  <p>“Bilmem.” Marlene öncekine kıyasla riyakâr denebilecek bir ses tonuyla, “Bir sigara daha yakmamın sakıncası var mı?” diye ekledi.</p>

  <p>“Buyur.”</p>

  <p>Sigarayı kendi plastik çakmağıyla yakıp hevesle dumanı dışarı üfledikten sonra bedava tütünün verdiği keyifle konuya döndü. “Müzeyle ilgili bir şey olabilir veya müzeye falan bağlı.”</p>

  <p>“Müzeye mi bağlı?”</p>

  <p>“Evet. Çünkü, ‘Boş saatlerimde bazen müzeye giderim,’ dediğini hatırlıyorum.”</p>

  <p>Afrikalı öğrenciyi taklit ederken üst tabakadan bir İngiliz gibi konuşmuştu. Yüzünde, insanın vaktini müzede geçirmesini anlamsız bulduğunu gösteren bir sırıtış vardı.</p>

  <p>“Hangi müze olduğunu hatırlıyor musun?”</p>

  <p>“İngiltere Müzesi veya öyle bir şey,” dedi kadın. Sonra siniri bozulmuşçasına, “Aynı Lula gibisin,” diye devam etti. “Bunca zaman sonra nasıl hatırlayayım?”</p>

  <p>“Evine döndükten sonra onu hiç görmedin mi?”</p>

  <p>“Hayır,” dedi kadın. “Görmeyi beklemiyordum.” Birasını içti. “Muhtemelen ölmüştür.”</p>

  <p>“Niye böyle dedin?”</p>

  <p>“Afrika’ya gitti dedim ya… Vurulmuştur. Açlıktan ölmüştür. Oraları bilirsin, her şey mümkündür.”</p>

  <p>Evet, Strike oraları biliyordu. Nairobi’nin kalabalık sokaklarını, Angola’nın yağmur ormanlarının, sis bulutunu yırtan ağaçlarıyla tepeden görünüşünü ve helikopterle dönerken yeşillikler arasında beliren şelalenin nefes kesici güzelliğini… Strike, kendisini tecavüz iddiası yüzünden sorguya çekerken kucağında bebeğiyle oturan Masai kadınını ve Tracey’nin, kadının arkasında durup kamerayı çalıştırışını hatırlıyordu.</p>

  <p>“Lula babasını bulmayı denedi mi?”</p>

  <p>“Evet, denedi,” dedi Marlene umursamazca.</p>

  <p>“Nasıl?”</p>

  <p>“Üniversite kayıtlarına baktı.”</p>

  <p>“Ama adamın hangi üniversiteye gittiğini hatırlayamadıysan…”</p>

  <p>“Bilmem ki… Doğru okulu bulduğunu düşünüyordu ama sonuçta onu bulamadı. Belki adını da doğru hatırlamıyordum. Hiç durmadan aynı soruları sorar dururdu. Neye benziyormuş, ne okuyormuş… Lula’ya, uzun ince bir adamdı ama kulaklarını ondan değil benden aldığın için şükretmelisin çünkü o fil kulaklarıyla mankenlik falan yapamazdın dedim.”</p>

  <p>“Lula arkadaşlarından hiç bahseder miydi?”</p>

  <p>“Ah, evet. Raquelle mi ne, zenci bir sürtük vardı. Lula’yı ne kadar sömürebilirse o kadar sömürürdü. Ne çok mal götürdü ama! Kahrolası kıyafetler, mücevherler, kim bilir başka neler neler… Bir keresinde Lula’ya yeni bir mantom olsa fena olmazdı dedim, ısrar falan etmedim. Ama Raquelle istediğini koparana kadar bastırırdı.”</p>

  <p>Marlene burnunu çekip içkisini bitirdi.</p>

  <p>“Rochelle’le hiç tanıştın mı?”</p>

  <p>“Adı bu muydu? Evet, bizi tanıştırdı. Bir keresinde kahrolası arabayla ve şoförle beni ziyaret eden Lula’yı almaya geldiler. Arka pencereden Leydi Macbeth havalarında beni süzüyordu. Şimdi o günleri özlüyordur. Koparabileceği her şeyi koparmaya kararlıydı. Bir de Ciara Porter vardı,” diye sayıp dökmeye devam etti Marlene. “Olayın olduğu gece Lula’nın erkek arkadaşıyla yatıyormuş. Adi sürtük!”</p>

  <p>“Ciara Porter’ı tanıyor musun?”</p>

  <p>“Kahrolası gazetelerde gördüm. Evan onun evine gitmiş, yanılıyor muyum? Lula’yla kavga ettikten sonra Ciara’ya gitmiş. Adi kaltak!”</p>

  <p>Marlene anlatmaya devam ederken, Lula’nın öz annesini arkadaşlarıyla tanıştırmadığı ve göz ucuyla Rochelle’i gördüğü gün haricinde, Marlene’in, Lula’nın sosyal hayatına dair bilgisini büyük bir açgözlülükle okuduğu dedikodu gazetelerinden edindiği açıklık kazandı.</p>

  <p>Strike gidip birer bira daha aldı. Marlene’in, kızının balkondan düşüp öldüğünü duyduğunda yaşadığı şoku ve içine düştüğü dehşeti dinledi. Komşuları 8 Mart sabahı koşa koşa gelip ona haber vermişti. Strike ustaca sorularla, ölümünden önceki iki ay boyunca Lula ile Marlene’in görüşmediğini öğrendi. Kadın, kızı öldüğünde Lula’yı evlat edinen aileden ne kadar kötü muamele gördüğünden yakınıyordu.</p>

  <p>“Beni ortalıkta istemiyorlardı, özellikle de o lanet dayısı. Onunla tanıştın mı? Kahrolası Tony Landry… Cenaze için onu aradığımda bir sürü tehdit savurdu. Ona Lula’nın annesi olduğumu, orada bulunmaya hakkım olduğunu söyledim. O da bana onun annesi olmadığımı, Leydi Bristow denen deli sürtüğün Lula’nın annesi olduğunu söyledi. Komiksin, onun bacaklarımın arasından çıkışını hatırlıyorum, dedim. Kabalığımı mazur gör ama neyse onu söylüyorum. O zaman herif gazetecilerle konuşup sorun yarattığımı söyledi.”</p>

  <p>Marlene biraz duraksadı ve ardından Strike’a öfkeyle, “Ben onlarla konuşmadım onlar beni buldu,” dedi. Parmağını kaldırıp duvarın arkasındaki yapıları işaret etti. “Medya gelip beni buldu. Elbette hikâyenin öteki yüzünü anlatacaktım. Sen olsan yapmaz mıydın? Neyse, cenazede olay yaratmak, her şeyi mahvetmek istemiyordum ama beni uzak tutmalarına izin veremezdim. Gidip arka sıralarda oturdum. Rochelle olacak uyuz kız bana pislikmişim gibi bakıyordu. Ama kimse beni durdurmadı. Ne istiyorlarsa almışlardı, kahrolası ailelerine kavuştular. Bense hiçbir şey almadım. Hiç. Lula böyle olsun istemezdi, bunu biliyorum. Bana da bir şeyler kalsın isterdi. Parayı düşündüğümden değil.” Marlene bunu sahte bir onurla söylemişti.</p>

  <p>“Benim için kızımla bağım para demek değildi. Hiçbir şey onun yerini tutamaz on, yirmi milyon bile. İnan bana, beni beş parasız bıraktıklarını duysa çıldırırdı. Bütün para ailesine gitti. İnsanlar bana bir kuruş kalmadığını söylediğimde inanmıyor. Kiramı bile ödeyemiyorum, oysa kızımın milyonları vardı. İşte sana hayat. Zenginler böyle zengin kalmaz mı? İhtiyaçları yoktu ama paranın fazlasına hayır demediler. Tony Landry geceleri nasıl uyuyor bilmiyorum ama bu da onun sorunu.”</p>

  <p>“Lula sana bir şey bırakacağını hiç söyledi mi? Vasiyet hazırladığından bahsetti mi?”</p>

  <p>Bu umut kırıntısı Marlene’i aniden canlandırmıştı.</p>

  <p>“Söylemez mi, bana bakacağını söyledi. Benimle ilgilenecekti. Sence bundan birilerine bahsetmeli miyim?”</p>

  <p>“Vasiyet hazırlatmamış ya da yazılı olarak sana bir şey bırakmamışsa bundan birilerine söz etmen veya söz etmemen bir şeyi değiştirmez,” dedi Strike.</p>

  <p>Kadının yüzündeki umut kırıntıları kayboldu ve yüzündeki çökmüş ifade geri geldi.</p>

  <p>“O pislikler vasiyeti ortadan kaldırmıştır. Onlardan her şey beklenir. Öyle tiplerdir. Dayısının yapamayacağı adilik yoktur.”</p>
</body>
</html>