<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>6</h2>

  <p class="gi">Sorsanız ne zaman uykudan uyandığını ya da bilincinin yerine geldiğini söyleyemezdi. Başlangıçta kırık metal parçaları ve çakıllardan oluşan bir rüya âleminde yüzüstü yatıyordu. Her yandan çığlıklar geliyordu, kanlar içindeydi ve konuşamıyordu. Derken ter içinde yüzü uyku tulumuna gömülmüş olarak uyandı. Beyni zonkluyordu, ağzı kurumuştu ve kokuyordu. Perdeleri örtmediği için bütün gücüyle içeri dolan gün ışığı, kapalıyken bile gözlerini acıtıyordu. Kızıla dönen göz kapağı ve zarif, siyah bir ağ gibi yayılmış kirpikleri ışığa engel olamıyordu.</p>

  <p>Baştan aşağı giyinikti, takma bacağı yerindeydi ve hâlâ takılı olmasına rağmen öylece fırlatılmışçasına tulumun üstünde kalmıştı. Hançer gibi saplanan, cam parçaları gibi şakağını delip içeri giren anılar zihnine doluştu: Barmeni bir bira daha içebileceğine ikna etmesi, Robin’in masanın diğer tarafından ona gülümsemesi… O haldeyken gerçekten kebap yemiş olabilir miydi? Bir noktada deliler gibi çişi geldiği için fermuarını açmaya çalıştığını ama gömleğinin ucunu fermuardan kurtaramadığını hatırladı. Eliyle altını yokladı, en basit hareket bile inlemesine veya kusmak istemesine sebep oluyordu. Ancak fermuarının kapalı olduğunu fark edince rahatladı.</p>

  <p>Omuzlarında kolayca kırılacak bir paketi dengede tutmaya çalışıyormuş gibi ağır ağır hareket ederek oturur pozisyona geçti ve saatin kaç olduğunu, hatta hangi günde olduklarını bilmeksizin gözlerini kısıp aydınlık odayı inceledi.</p>

  <p>Büro ile ofis arasındaki kapı kapalıydı. Diğer taraftan ses gelmiyordu. Belki de Robin bir daha dönmemek üzere gitmişti. Derken yerde, kapının iç tarafında beyaz bir kâğıt gördü. Muhtemelen kapının altındaki boşluktan içeri atılmıştı. Strike elleri ve dizleri üstünde sürüne sürüne gidip Robin’in yazdığı not olduğunu keşfedeceği kâğıdı eline aldı.</p>

  <div class="m1"></div>

  <p><i>Sevgili Cormoran</i>, (herhalde artık Bay Strike’a dönmenin yolu yoktu)</p>

  <p><i>Dosyanın ön tarafına iliştirdiğin kâğıttaki araştırılması gereken konular listesini okudum. İlk ikisini halledebileceğimi düşündüm. (Agyeman ve Malmaison Oteli). Ofise dönmemin daha doğru olacağına karar verirsen cep telefonumdan bana ulaşabilirsin</i>.</p>

  <p><i>Alarmı saat ikiye kurup kapının önüne bıraktım, böylece saat beşteki randevuna hazırlanacak vaktin olur. Arlington 1 numarada Ciara Porter ve Bryony Radford’la görüşeceksin</i>.</p>

  <p><i>Dışarıdaki masada su, ağrı kesici ve Alka-Seltzer var</i>.</p>

  <p><i>Robin</i></p>

  <p><i>Not: Lütfen dün gece yüzünden çekinme. Pişman olacağın bir şey söylemedin ya da yapmadın</i>.</p>

  <div class="m1"></div>

  <p class="gi">Strike elindeki notla beş dakika kadar yer yatağında oturmayı sürdürdü. Kusup kusmayacağını merak ederken sırtına vuran gün ışığının tadını çıkardı.</p>

  <p>Dört ağrı kesici ve suda erittiği Alka-Seltzer kusup kusmayacağına dair merakını cevapsız bırakmadı; tuvalette geçirilen ve hem kulağı hem burnu rahatsız eden bir on beş dakikanın ardından ofise döndü. Orada olmadığı için Robin’e içtenlikle minnettardı. İki şişe daha su içti ve çalmaya başladığında beynini zonklatan alarmı kapattı. Bin bir güçlükle temiz kıyafetlerini, duş jelini, deodorantını, tıraş bıçağını, tıraş kremini ve havlusunu spor çantasından çıkardı, kolilerden birinin dibindeki mayoyu buldu. Boştaki eline de gri, metal değnekleri aldı ve omzunda eşyalarını koyduğu sırt çantası, elinde de değnekleriyle merdivenleri indi.</p>

  <p>Malet Sokağı’na giderken Dairy Milk’in enerji veren gofretlerinden satın aldı. Sıhhiyeden tanıdığı Bernie Coleman bir keresinde Strike’a akşamdan kalma haliyle ilgili belirtilerin büyük kısmının sürekli kusmaktan kaynaklanan susuzluğun ve hipogliseminin etkisi olduğunu anlatmıştı. Strike gofretini yedi, beynine çiviler saplanıyormuş gibi hissetmesine aldırmamaya çalışarak koltuğunun altındaki değneklerle ilerlemeyi sürdürdü.</p>

  <p>Ancak sarhoşluğun kahkahalar atan tanrısının güçlü ellerinden henüz tam olarak kurtulamamıştı. Kimsenin kendisine kimlik sormamasını son derece normal bularak üniversitenin havuzuna giden basamakları indiğinde soyunma odasındaki diğer tek kişi de içeri giren iri yarı adama ve takma bacağına şöyle bir baktıktan sonra ondan uzak durmayı seçti. Protezini eski kıyafetleriyle birlikte dolaba kaldırıp kilide atacak bozuk parası olmadığı için dolabın kapağını açık bırakan Strike koltuklarının altında değnekler ve mayosunun üstünden sarkan yağlanmış göbeğiyle duşlara doğru ilerledi.</p>

  <p>Sabunlanırken yediği gofret ile yuttuğu ağrı kesicinin mide bulantısını ve ağrılarını geçirmeye başladığını fark etti. O gün ilk defa duştan çıkınca havuzu da kullandı. Yüzücü gözlüğü takmış, kendileri dışında dünyadan habersiz iki öğrenci havuzda yüzüyordu. Strike havuzun diğer ucuna gitti, değnekleri dikkatlice basamakların yanına bırakıp yavaş havuza girdi.</p>

  <p>Hayatında hiç bu kadar formdan düşmüş olduğunu hatırlamıyordu. Aşırı kiloluydu ve hantallaşmıştı. Vücudunun ağırlık merkezini doğru ayarlayamadığından sürekli havuzun kenarına çarpıyordu. Tertemiz, buz gibi su hem vücuduna hem de ruhuna iyi gelmişti. İlk turu nefes nefese tamamladı ve kollarını havuzun kenarına yaslayıp vücudunun ağırlığını suyun kaldırma kuvvetine bırakıp bir süre soluklandı. Gözlerini beyaza boyanmış yüksek tavana dikti.</p>

  <p>Havuzun diğer tarafında yüzen genç sporcuların yarattıkları dalgalar ona kadar gelip göğsünü gıdıklıyordu. Kafasındaki berbat acı yavaş yavaş kaybolmuş, sisin arasından görünen parlak kızıl bir ışığa dönüşmüştü. Havuz aşırı derecede klorluydu. Burun deliklerinden giren suyun gırtlağını yakan keskin bir tadı vardı ama artık midesi bulanmıyordu. Strike vücudunu toparlamaktaki kararlılığını zihnine de uygulamaya karar verdi. Bir seferde yaranın üstündeki bandı söker gibi, ne kadar canının yanacağına aldırmadan bütün dikkatim alkolde boğularak unutmaya çalıştığı konuya verdi.</p>

  <p>Jago Ross her açıdan Strike’ın tam zıddıydı. Ari ırktan prensler gibi yakışıklıydı ve yüklü bir mirasa konmuştu. Dünyaya geldiğinde bile bir gün hangi koltuğa oturacağı belliydi. Soy ağacını on iki kuşak öncesine kadar bilen bir aileden gelmenin verdiği özgüveni yaşıyordu. Yüksek mevkilerde çalışmış, birbiri ardına tüm görevlerinden istifa etmiş, alkolik olmuş, cinsi iyi ama huyu kötü hayvanlar gibi şımarık tavırlara bürünmüştü.</p>

  <p>Charlotte ve Ross, aileleri birbirini tanıyan, devlet okullarına gönderilmiş zengin çocuklarından oluşan grubun üyelerindendi. Bu ailelerin çoğu zaten okullar ve evlilikler aracılığıyla birbirlerine bağlıydı. Strike sular kıllı göğsüne çarparken, teleskopun ters ucundan bakıyormuş gibi çok uzaklarda Charlotte’ı ve Ross’u gördü, böylece hikâyelerinin akışı netlik kazandı. Charlotte’ın bir günü bir gününü tutmayan değişken ruh hali, genellikle yıkıcı tavırlarla kendini gösteren duygusal açlığı… On sekizyaşındayken Jago Ross’u avucuna almıştı. Ross, bulabileceği en seçkin örneği avlayabileceğinin ispatıydı; en azından kızın ailesi durumu bu şekilde değerlendirmişti. Belki de delikanlıyı fazla kolay tavladığından veya onunla evlenmesinin beklendiğini bildiğinden onu terk etmiş, ne kadar zeki olursa olsun Charlotte’ın ailesinin düşman ve ehlileştirilemez bir dağ adamı olarak gördüğü Strike’la olmayı seçmişti. Onca yılın ardından duygusal fırtınaların açlığını çeken bir kadın için geriye kalan tek seçenek tekrar ve tekrar Strike’ı terk etmek ve sonunda çemberi gerçek bir gövde gösterisiyle tamamlamak için hikâyelerinin başladığı noktaya dönmek değil miydi?</p>

  <p>Strike ağrıyan vücudunun suda süzülmesine izin verdi. Yarışan öğrencilere baktı. Mantar halkalarla bölünmüş ilk kulvarda ileri geri gidip duruyorlardı.</p>

  <p>Strike, Charlotte’ı iyi tanırdı. Gidip onu kurtarmasını beklediğini biliyordu. Bu son sınavdı ve testlerin en zalimiydi.</p>

  <p>Başladığı noktaya yüzerek dönmedi. Kollarını kullanarak havuzun kenarına tutundu ve hastanede fizik tedavi görürken yaptığı gibi vücudunu kulvar boyunca sürükledi.</p>

  <p>İkinci duş ilkinden daha iyi gelmişti. Sıcak suyu dayanabileceği kadar açtı, vücudunu iyice ısıttı ve çıkmadan önce de soğuk suyu açıp kendine geldi.</p>

  <p>Protezini taktıktan sonra beline bir havlu bağlayıp lavabonun önünde tıraş oldu ve bu sefer her zamankinden farklı olarak giysilerine özen gösterdi. Sahip olduğu en pahalı takım elbiseyi ve gömleği o güne kadar hiç giymemişti. Bunlar son doğum gününde Charlotte’ın verdiği hediyelerdi; nişanlısına yakışacağını düşünmüştü. Strike o gün boy aynasında gözüne hiç tanıdık gelmeyen yansımayı incelerken Charlotte’ın hayranlıkla kendisini süzdüğünü hatırlıyordu. Takım ve gömlek o günden beri ambalajın içindeydi. Çünkü geçen sonbahardan sonra Charlotte’la birlikte pek dışarı çıkmamışlardı. Strike’ın geçen doğum günü birlikte geçirdikleri son mutlu gündü. Çok geçmeden ilişkileri bildik çalkantılara sürüklenmiş, kendilerini yeniden aynı kavgaları ederken bulmuşlardı. Ancak bu sefer aynı açmazlara düşmemeye yeminlilerdi.</p>

  <p>Takım elbiseyi yakabilirdi. Bunun yerine meydan okurcasına onu giymeyi, bütün çağrışımlarından arındırmayı ve sıradan bir kumaş parçasına dönüştürmeyi seçti. Ceketin dikişleri Strike’ı daha zayıf ve zinde göstermişti. Beyaz gömleğinin yakasını açık bıraktı.</p>

  <p>Ordudayken de Strike’ın aşırı alkol tüketiminden olağanüstü bir hızla toparlanabildiği bilinirdi. Ufak aynada gördüğü yansıma, soluk tenli ve gözlerinin altında morluklar olan ama pahalı İtalyan takım elbise sayesinde uzun bir süreden sonra çok daha iyi görünen bir adamdı. Gözündeki şişlik inmiş, tırnak izleri iyileşmişti.</p>

  <p>Temkini elden bırakmayıp hafif bir yemek yedi, bol su içti ve restoranın tuvaletine gidip yeniden midesindekileri boşalttıktan sonra ağrı kesici aldı. Ardından saat beşte, olması gerektiği gibi Arlington Meydanı 1 numaradaydı.</p>

  <p>Kapı ikinci çalışta açıldı ve karşısına siyah gözlüklü, kısa, gri saçlı ve sert bakışlı bir kadın çıktı. Belirgin bir isteksizlikle Strike’ı içeri alıp ferforje tırabzanlı muhteşem merdivenle sona eren taş zeminli holden geçirdi. “Guy! Strike adında biri seni soruyor!” diye yukarı seslendi.</p>

  <p>Holün iki tarafında odalar vardı. Soldakinde her biri siyahlar içinde, kafa kafaya vermiş bir grup insan çarpan ışığın aydınlattığı ve mest olmuş yüzlerle Strike’ın ne olduğunu göremediği aydınlık bir yere bakıyordu.</p>

  <p>Somé aynı kapıdan hole çıktı. O da kapıyı açan kız gibi gözlük takıyordu fakat gözlükler onu yaşlı göstermişti. Aşırı bol, her tarafi yırtık bir kot ve ilk bakışta kan ağladığı izlenimi uyandıran göz desenli bir tişört giyiyordu. Daha yakından bakınca kanın kırmızı pullarla yapıldığını anlamıştı.</p>

  <p>Somé lafı uzatmadan, “Beklemen gerekecek,” dedi. “Bryony şimdi meşgul ve Ciara’nın işi de saatler sonra bitecek. İstersen şu tarafta oturabilirsin.” Tepsiler dolusu yiyeceğin konduğu masanın sağ tarafındaki odayı işaret etti. “Veya ortalıkta dolanıp bu işe yaramaz serseriler gibi gösteriyi izleyebilirsin.” Sesi yükselirken Somé’nin öfkeli bakışları, ışığın geldiği yöne bakan zarif kadın ve erkeklere dönmüştü. Hep birlikte ayağa kalkan gençler itiraz etmeksizin çil yavrusu gibi dağıldı ve bir kısmı holü geçip diğer taraftaki odaya sığındı.</p>

  <p>Somé kibrinden taviz vermeksizin, “Bu seferki takımın daha iyi,” diye ekledi. Ardından geldiği gibi giderek odaya döndü.</p>

  <p>Strike da tasarımcının peşinden gitti ve odadan çıkan seyircilerden boşalan yerlerden birine oturdu. Oda uzun ve neredeyse boştu ama süslemeli kornişler, beyaz duvarlar ve perdesiz camlar ona en güzel günleri mazide kalmış, ihtişamlı salonlara özgü hüzünlü bir hava vermişti. Aralarında fotoğraf makinesine doğru eğilmiş, uzun saçlı fotoğrafçının da olduğu başka bir grup Strike ile odanın diğer ucundaki sahnenin arasındaydı. Sahne ışıktan kemerler ve ekranlar tarafından göz alacak kadar aydınlatılmıştı. Biri yana devrilmiş eski püskü sandalyeler sanatsal bir aranjmana dönüştürülmüş ve üç manken sandalyelerin arasına yerleştirilmişti. Yüzleri ile vücutları tuhaf ve güzel arasındaki nüansta dolaşıyor, birbirlerine birkaç adım mesafeyle duruyorlardı. Aşırı zayıf vücutları ve bir deri bir kemik halleriyle bu mankenler Strike’ın tahminine göre giydikleri renkler ve eşyalarla tezat oluşturmaları için özellikle seçilmişti. Somé gibi bir siyahi olan Afro saçlı, altı beyaz taytlı, üstü çıplak görünen baştan çıkarıcı bir kız, Christine Keeler gibi sandalyeyi ters çevirip oturmuş, altı cinsel organını örten zincirlerle donatılmış, beyaz ceketli, asimetrik kesimli siyah saçlı Avrupalı-Uzak Doğulu bir kız da ilkinin tepesine dikilmişti. Diğer taraftaysa, sandalyeye yaslanan Ciara Porter tek başınaydı. Platin sarısı saçları ve meme uçlarının açıkça görülebildiği yarı şeffaf beyaz tulumu içinde sahnenin odak noktası oydu.</p>

  <p>Mankenler kadar uzun boylu ve zayıf olan makyöz Bryony, siyah kıza doğru eğilmiş burnunu pudralıyordu. Üç manken hiç konuşmadan, heykeller gibi kıpırdamadan durup fotoğraflarının çekilmesini bekliyorlardı. Üçünün de yüzü ifadesizdi. Odadaki diğer insanlar (fotoğrafçının iki asistanı vardı; tırnaklarını kemirmeye başlayan Somé’ye de çatık kaşlı, gözlüklü kadın eşlik ediyordu) büyüyü bozmaktan korkuyormuş gibi fısıldayarak konuşuyorlardı.</p>

  <p>En sonunda makyöz de Somé’nin yanına gitti ve onun elini kolunu sallayarak hızlıca söylediği şeyleri dinledi. Ardından parlak ışığa geri döndü ve mankenle hiç konuşmadan Ciara Porter’ın yeleyi andıran saçlarını kabartıp şekillendirdi. Ciara kendisine dokunulduğunun farkında değilmiş gibi sabırlı bir sessizlik içinde bekledi. Bryony sahneden uzaklaştı, Somé’nin yanına dönüp bir şeyler sordu. Modacı omuz silkerek karşılık verdi ve önceki gibi dışarıdan duyulmayan birtakım talimatlar fısıldadı. Bu sefer kadının gözleri odada dolaşıp Strike’ı buldu.</p>

  <p>Süslü merdivenin dibinde buluştular.</p>

  <p>“Merhaba,” diye fısıldadı kadın. “Şu taraftan.”</p>

  <p>Dedektifi holün karşısındaki, ilkinden daha küçük olan ve yiyeceklerin açık büfe şeklinde yerleştirildiği odaya aldı. Mermer şöminenin önünde allı pullu, tüylü kıyafetlerin renklerine göre dizildiği tekerlekli giysi askıları duruyordu. Stüdyodan kovulan hepsi yirmili yaşlardaki seyirciler bu odaya toplanmış alçak sesle sohbet ediyor, yarı yarıya boşalmış mozzarella peyniri ve Parma jambonu tabaklarında kalanları atıştırıp telefonlarıyla oynuyorlardı. Pek çoğu Bryony’nin peşinden makyaj odasına dönüştürülen ufacık arka odaya geçen Strike’ın kim olduğunu çözmeye çalışan bakışlar fırlattı.</p>

  <p>Taşınabilir aynalı iki büyük masa, odanın bahçeye açılan yegâne cam kapısının önündeydi. Oraya buraya dağılmış siyah, plastik kutular Strike’a, dayısı Ted’in balık tutmaya giderken yanına aldığı kutuları anımsattı. Ama Bryony’nin kutularının çekmeceleri renk renk pudralar ve boyalarla, masaların üstleriyse havlulara dizilmiş fırçalar ve tüplerle doluydu.</p>

  <p>“Merhaba,” dedi fısıldamayı kesen kadın. “Tanrım, havanın ne kadar gergin olduğunu hissetmişsindir. Guy tam bir mükemmeliyetçidir ve bu Lula öldüğünden beri yaptığımız ilk gerçek çekim. Tahmin edersin ki bu sebeple her zamankinden sinirli.”</p>

  <p>Saçları rüzgârda kalmış gibi dağınık, teni solgundu. Vücuduysa mankenlere kıyasla biraz daha kilolu da olsa çekiciydi. Uzun, dolgun bacaklarını dar bir kota hapsetmiş, üstünü siyah ceketle tamamlayıp boynuna altın zincirler, parmaklarına ve başparmağına ise birbirine benzeyen irili ufaklı yüzükler takmıştı. Ayağında siyah deriden, bale pabuçlarını andıran ayakkabılar vardı. Babetler Strike’ın bütün cinsel iştahını kaçırırdı çünkü onları gördüğünde yengesi Joan’ın çantasında taşıdığı katlanır terliklerini ve dolayısıyla ayaklarında şişlikleri ve nasırları hatırlatırdı.</p>

  <p>Strike kadından ne istediğini açıklayacaktı ama makyöz onu konuşturmadı.</p>

  <p>“Guy her şeyi anlattı. Bir sigara ister misin? Kapıyı açarsak burada içebiliyoruz.” Daha konuşurken eli bahçeye açılan cam kapıya gitmişti.</p>

  <p>Makyaj malzemeleriyle dolu masalardan birindeki eşyaları kaydırıp üstüne tünedi. Strike da boş sandalyelerden birine oturup not defterini çıkardı.</p>

  <p>“Tamam, dökül bakalım,” diyen kadın yine dedektife konuşma şansı vermeden cümlesine devam etti. “Sürekli o öğleden sonrayı düşünüyorum, ne kadar üzücü…”</p>

  <p>“Lula’yı iyi tanır mıydın?” diye sordu Strike.</p>

  <p>“Evet, çok iyi tanırdım. Yağmur ormanları için düzenlenen yardım gecesinde ve başka bir iki çekimde makyajını ben yapmıştım. Ona kaşlarını iple alabileceğimi söylediğimde…”</p>

  <p>“İple ne?”</p>

  <p>“Kaşı iple almak. Cımbızla almak gibidir ama ip kullanılır.”</p>

  <p>Strike bunun nasıl yapılabileceğini gözünde canlandıramadı. “Pekâlâ…”</p>

  <p>“Kaşlarını evinde halletmemizi rica etti. Güzellik salonuna gideceği zamanlarda bile paparazziler peşindeydi. Tam bir delilik. Onu kırmadım tabii.”</p>

  <p>Bryony upuzun kâküllerinin gözüne girmesini engellemek için sürekli başını geriye savuruyor, muhtemelen bu hareketin kendisine yakıştığını zannediyordu. Derken başını yana yatırdı; parmaklarını tutamların arasında dolaştırırken kâkülünün arasından adamı süzmeye koyulmuştu.</p>

  <p>“Saat üçe doğru oradaydım. O ve Ciara, Deeby Macc’in gelişi sebebiyle çok heyecanlıydı. Kız kıza dedikodu yapıyorlardı, bizi böyle bir şeyin beklediğini asla tahmin edemezdim. Asla.”</p>

  <p>“Demek Lula heyecanlıydı?”</p>

  <p>“Hem de nasıl… Ama normal değil mi? Biri senin hakkında şarkı yazsa ne hissederdin? Bilemiyorum…” dedi iç gıcıklayıcı bir kahkahayla. “Belki o ruh hali kızlara özgüdür. Deeby Macc çok karizmatik. Ciara’yla birlikte, Lula’nın kaşlarını aldığım sırada bundan bahsedip gülüştük. Sonra Ciara manikür yapmamı rica etti. İkisine de manikür yaptım. Yaklaşık üç saat yanlarındaydım. Evet, saat altıya doğru çıktım.”</p>

  <p>“Peki, Lula’nın ruh halini tarif etmen gerekirse heyecan içindeydi diyebilir misin?”</p>

  <p>“Evet. Ayrıca dalgındı, sürekli telefonunu kontrol ediyordu. Kaşlarını aldığım sırada bile telefonunu bir saniye olsun elinden bırakmadı. Bunun ne anlama geldiğini biliyordum. Evan yine onu parmağında oynatmaya başlamıştı.”</p>

  <p>“Bunu o mu söyledi?”</p>

  <p>“Hayır ama ona çok kızdığını biliyordum. Yoksa neden Gara’ya ağabeyinden bahsedip her şeyi ona bırakacağını söylesin?”</p>

  <p>Bu kadarı Strike’a biraz zorlama gelmişti. “Böyle söylediğini duydun mu?”</p>

  <p>“Ne? Hayır ama bundan bahsedildiğini duydum. Sonradan Ciara hepimize anlattı. Galiba bunu söylediğinde tuvaletteymişim. Neyse, baştan sona inanıyorum.”</p>

  <p>“Niçin bu kadar inanıyorsun?”</p>

  <p>Kadının kafası karışmış gibiydi.</p>

  <p>“Şey… Adamı gerçekten severdi, yanılıyor muyum? Bunu hepimiz biliyorduk. Ağabeyi hayatta güvenebileceği tek kişiydi. Aylar önce Evan’la ilk defa ayrıldıklarında onu Stella defilesine hazırlıyordum, herkese ağabeyinin sürekli Evan’ın beleşçinin teki olduğunu söyleyerek onu ne kadar kızdırdığından bahsediyordu. Sonra… muhtemelen biliyorsundur, Evan yine ondan bir şeyler dilenmeye başladı ve Lula da James’in -adı James miydi John muydu?- baştan beri haklı olduğunu düşündü. Ara sıra patronluk taslasa da ağabeyinin her zaman onun çıkarlarını koruduğunu bilirdi. Bizim işimizde insanı fena sömürürler. Herkes art niyetlidir.”</p>

  <p>“Sence kimlerin Lula için planları vardı?”</p>

  <p>Bryony elindeki sigarasıyla kocaman bir daire çizip dışarıdaki bütün odaları işaret ederek, “Tanrım, herkesin…” dedi. “Piyasadaki en popüler mankendi, herkes onun peşindeydi. Aslında Guy bile…” Bryony cümlesini tamamlamadı. “Guy de iş adamıdır ama Lula’ya bayılırdı. Sapığı başını ağrıttığında Lula’dan yanına taşınmasını istemişti. Öldüğünde yıkıldı. Medyumlar aracılığıyla Lula’yla konuşmayı denediğini bile söylediler. Margo Leiter anlattı. Guy yıkılmış, ağlamadan Lula’nın adını bile anamıyor. Neyse… Bütün bildiğim bu. O öğleden sonranın Lula’yı son görüşüm olacağı aklımın ucundan bile geçmezdi. Hâlâ aklım almıyor.”</p>

  <p>“Siz kaşlarını alırken Duffield’dan bahsetti mi?”</p>

  <p>“Hayır. Adam canını sıkmışsa niye bahsetsin ki?”</p>

  <p>“Öyleyse hatırlayabildiğin kadarıyla çoğunlukla Deeby Macc’ten bahsetti?”</p>

  <p>“Şey… aslında ondan çok Ciara ve ben konuşuyorduk.”</p>

  <p>“Ama onunla tanışacağı için heyecanlandığı izlenimine kapıldığını söyledin…”</p>

  <p>“Evet, elbette.”</p>

  <p>“Söyler misin, dairesindeyken üzerinde Lula’nın el yazısı olan mavi bir kâğıt gördün mü?”</p>

  <p>Bryony başını iki yana salladığında saçları yeniden yüzüne düştü ve Strike, kadının parmaklarıyla kâkülünü geriye atışını izledi.</p>

  <p>“Ne? Hayır, öyle bir şey görmedim. Neden, neymiş?”</p>

  <p>“Bilmiyorum,” dedi Strike. “Benim de öğrenmek istediğim bu.”</p>

  <p>“Hayır, görmedim. Mavi mi dedin? Hayır…”</p>

  <p>“Üzerinde yazı olan başka bir kâğıt gördün mü?”</p>

  <p>“Hayır, hiç kâğıt gördüğümü hatırlamıyorum. Hayır, görmedim.” Kafasını sallayıp saçlarını geriye attı. “Ortada olsa da belki dikkatimi çekmemiştir.”</p>

  <p>İçerisi loştu. Strike, kadının yanaklarının kızardığını hayal etmiş olabilirdi ama sağ ayağını dizine doğru kaldırıp deri bale pabucunun tabanını orada olmayan bir kâğıt yapışmış mı diye kontrol ettiğini hayal etmemişti.</p>

  <p>“Lula’nın şoförü, Kieran Kolovas-Jones…”</p>

  <p>“Ah, şu feci yakışıklı çocuk mu?” dedi Bryony. “Kieran yüzünden onunla dalga geçerdik, o çocuk Lula’ya deli gibi âşıktı. Sanırım şimdilerde Ciara ara sıra onu kullanıyor.” Bryony’nin dudaklarından manalı bir kıkırtı dökülmüştü. “Eğlenmesini bilen bir kız olarak adı çıkmıştır Ciara’nın. Onun gibileri bilirsin, eğlencelidirler…”</p>

  <p>“Kolovas-Jones, annesine uğradığı gün Lula’nın arka koltukta mavi bir kâğıda bir şeyler yazdığını söylüyor.”</p>

  <p>“Lula’nın annesiyle konuştun mu? Tuhaf kadındır.”</p>

  <p>“O kâğıtta neler yazdığını öğrenmek isterdim.”</p>

  <p>İzmaritini açık kapıdan dışarı fırlatan Bryony masada huzursuzca kıpırdandı. “Her şey olabilir.”</p>

  <p>Strike, kadının ilk akla gelen seçeneği dile getirmesini bekledi ve hayal kırıklığına uğramadı. “Alışveriş listesi veya ona benzer bir şey…”</p>

  <p>“Evet, olabilir. Ama diyelim ki intihar mektubuydu…”</p>

  <p>“Değildi. Yani bu çok aptalca değil mi? Nasıl intihar mektubu olabilir ki? Kim o kadar önceden intihar mektubunu yazıp sonra makyajını yaptırır ve eğlenmeye gider? Hiç mantıklı geliyor mu?”</p>

  <p>“Akla yatkın olmadığına katılıyorum, yine de o kâğıtta ne yazdığını bilmek iyi olurdu,” dedi Strike.</p>

  <p>“Belki ölümüyle bir ilgisi yoktur. Neden Evan’a pisliğin teki olduğunu yazdığı bir not olmasın?”</p>

  <p>“Çünkü günün ilerleyen saatlerine kadar kavga etmediler. Ayrıca telefon numarasını bildiği ve gece buluşacağı birine niye not yazsın?”</p>

  <p>Sorularla iyice gerilen Bryony, “Bilmem,” dedi. “Demek istediğim, önemsiz bir şey olabilir.”</p>

  <p>“Notu görmediğine eminsin?”</p>

  <p>“Evet, eminim.” Bryony’nin yüzü şüpheye mahal vermeyecek kadar kızarmıştı. “İşimi yapmaya gitmiştim, eşyalarını karıştırmaya değil. Soracakların bitti mi?”</p>

  <p>“Evet, o öğleden sonraya dair başka bir sorum yok,” dedi Strike. “Ancak başka bir konuda yardımcı olabileceğini düşündüm. Tansy Bestigui’yi tanıyor musun?”</p>

  <p>“Hayır. Yalnızca kardeşi Ursula’yı tanıyorum. Büyük partiler için bir iki kere beni tutmuştu. Rezil biridir.”</p>

  <p>“Ne açıdan?”</p>

  <p>“Bildiğin şımarık zengin kadınlardan biri işte,” dedi Bryony surat asarak. “Ancak olmayı arzuladığı kadar zengin değil. İki Chillingham kızı da çuvalla parası olan yaşlı ve zengin erkeklerle evlendi, bildiğin servet avcıları. Ursula, Ciprian May’le evlendiğinde turnayı gözünden vurduğunu sandı ama adamın ona yetecek parası yok. Ursula kırkına yaklaşıyor, karşısına çıkan fırsatlar eskisi kadar çok değil. Herhalde bu yüzden henüz onu bırakıp daha iyisine geçmedi.”</p>

  <p>Ardından sözlerine bir açıklama getirmesi gerektiğini hissetmiş olacak ki şöyle devam etti:</p>

  <p>“Özür dilerim ama beni telesekreterini dinlemekle suçladı.” Makyöz kollarını göğsünde kavuşturup öfkeyle Strike’a baktı. “İnanabiliyor musun? Cep telefonunu bana verip lütfen veya teşekkürler bile demeden taksi çağırmamı istedi. Bende disleksi var. Yanlış düğmeye basmışım ve bir de baktım tepemde dikilmiş bana bağırıyor.”</p>

  <p>“Sence neden o kadar kızdı?”</p>

  <p>“Çünkü kocası olmayan bir adamın otel odasında yatağa uzandığını ve onunla ilgili fanteziler kurduğundan bahsedişini duymuştum,” dedi Bryony buz gibi bir sesle.</p>

  <p>“Yani belki de haklısındır, daha iyisini bulmuş olabilir,” dedi Strike.</p>

  <p>“Öyle bir şey değildi,” diyen Bryony kısa bir duraksamanın ardından büyük bir hevesle ekledi. “Çok açık saçık bir mesajdı. Neyse, şimdi geri dönmen gerek, yoksa Guy öfkeden deliye döner.”</p>

  <p>Strike makyözün gitmesine izin verdi. Kadın çıktığında aldığı notlar iki sayfayı doldurmuştu. Bryony Radford’un son derece güvenilmez, yönlendirilebilir, hatta yalancı bir tanık olduğu ortadaydı ama Strike’a farkında olmadan gereğinden fazla şey anlatmıştı.</p>
</body>
</html>