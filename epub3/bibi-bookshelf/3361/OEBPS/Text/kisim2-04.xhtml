<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>4</h2>

  <p class="gi">Strike cuma sabahı Charlotte’ın dairesine vardığında saat dokuz buçuktu. Şöyle bir düşünmüş ve dokuzu geçirirse kendisi gelmeden önce kadının evden uzaklaşmak için yarım saati olacağını hesaplamıştı. Elbette içeride kendisine pusu kurmamış, gerçekten gitmeyi planlamışsa.</p>

  <p>Geniş sokağın iki tarafındaki görkemli ve zarif beyaz malikâneler, haşmetli ağaçlar, 1950’lerden kalma kasap dükkânı, üst orta sınıftan insanlarla kaynayan kafeler ve şık restoranlar Strike’a her zaman sahte gelmiş, bir tür dekoratif unsur gibi görünmüştü. Belki hiçbir zaman dile getirmese de içten içe baştan beri oraya ait olmadığını biliyordu.</p>

  <p>Ön kapının kilidini açana kadar Charlotte’la karşılaşmayı beklemişti. Ama eşikten içeri adımını attığı anda evin boş olduğunu anladı. Evde kimsenin oturmadığı odaların kayıtsızlığını yansıtan bir sessizlik vardı ve adımlarının koridordan geçerken çıkardığı sesler bile oraya ait olmadıkları hemen anlaşılan, fazla gürültülü, evin doğasına aykırı seslerdi.</p>

  <p>Salonun ortasında dört koli vardı. Kapakları içindekileri inceleyebilmesi için açık bırakılmıştı. Strike’ın ucuz ve pratik olduğu için seçtiği eşyaları bitpazarındaki mallar gibi üst üste yığılmıştı. Alttakilere bakmak için en üsttekilerden birkaçını kaldırdı ama eşyalarından hiçbiri parçalanmış, yırtılmış veya boyaya bulanmış gibi görünmüyordu. Onun yaşındaki insanların evlerinde bulaşık makineleri bulunur, genellikle arabaları, televizyonları, mobilyaları, bahçeleri, dağ bisikletleri ve çim biçme makineleri olurdu. Strike’ın ise dört kutu süprüntüsü ve benzersiz hatıralarından başka bir şeyi yoktu.</p>

  <p>Ortasında durduğu sessiz odanın her köşesinden özgüven ve zevk akıyordu. Ten rengi ile pembe arası mat duvarlar, antika halı, kararmış ahşap mobilyalar ve ağzına kadar dolu bir kitaplık. Pazar gecesinden bu yana değişen tek şey kanepenin yanındaki cam masanın üstüydü. Önceden orada Charlotte ile St. Mawes plajında kahkahalar atarken çekilmiş bir fotoğrafları vardı. Şimdi ise aynı gümüş çerçeveden o fotoğraf çıkarılmış, yerine Charlotte’ın pis pis sırıtan babasının stüdyoda çekilmiş siyah beyaz portresi konmuştu.</p>

  <p>Şöminenin üstünde Charlotte’ın on sekiz yaşındayken yapılmış yağlı boya resmi asılıydı. Koyu renk saçların çerçevelediği, Floransa resim geleneğindeki melekleri andıran güzel bir yüz… Charlotte’ın çocuklarını ölümsüzleştirmek için ressam tutmaktan kaçınmayacak bir ailesi vardı. Strike’ın tamamen yabancısı olduğu bir sınıfa aitti. Dedektif, kadının çevresini düşman topraklarını keşfeder gibi keşfetmişti. Charlotte’tan, benzerini o güne kadar görmediğini servetlerinin de mutsuzluk ve vahşiliklerle kol kola yürüyebileceğini öğrenmişti. Kadının ailesi bütün kibar tavırlarına, gösterişlerine, zarafetlerine, becerilerine ve birikimlerine rağmen Strike’ın ailesinden bile tuhaftı, hatta deliydi. Charlotte’la ilk tanıştıklarında bu benzerlik güçlü bir bağ kurmalarını sağlamıştı.</p>

  <p>Portreye bakarken garip bir düşünce belirdi aklında. Resmin yapılma nedeni o andı; bir gün iri ela gözleri Strike’ın gidişini izleyebilsin diye oraya o asılmıştı. Charlotte, on sekiz yaşındaki baş döndürücü halinin gözleri önünde boş dairede dolaşmasının ona neler hissettireceğini tahmin etmiş miydi? Resmin, kendisinin fiziksel varlığından daha güçlü bir etki bırakacağını hesaplamış mıydı?</p>

  <p>Strike dönüp diğer odaları dolaştı ama Charlotte yapılacak bir iş bırakmamıştı. Strike’tan geriye kalan ne varsa, diş ipinden asker çizmelerine kadar toplanıp kolilere tıkmıştı. Özel bir ilgiyle incelediği yatak odası kararmış tahtaları, beyaz perdeleri ve zarif komodiniyle aynı şekilde karşılık verdi ona; derli toplu ve sakin. Yataktan da tıpkı şöminenin üstündeki portre gibi kendine özgü bir enerji yayılıyordu. <i>Burada yaşadıklarını ve bir daha asla yaşayamayacaklarını hatırla!</i></p>

  <p>Dört koliyi birer birer dışarı taşıdı. Son seferinde kapısını kilitlemekle meşgul olan ukala yan komşusuyla burun buruna geldi. Adam yakasını yukarı kaldırdığı <i>ragbi</i> gömleklerinden giymişti. Ne zaman karşılaşsalar Charlotte’ın en soğuk esprilerine bile katıla katıla gülerdi.</p>

  <p>“Bahar temizliği mi?” diye sordu adam.</p>

  <p>Strike, Charlotte’ın kapısını adamın suratına kapadı.</p>

  <p>Evin anahtarlarını anahtarlığından çıkarıp holdeki aynanın önüne, yarım ay şeklindeki masaya, kokulu otlarla dolu kâsenin yanına bıraktı. Aynadan Strike’a bakan yüz yıpranmış, kirli bir yüzdü. Sağ gözü hâlâ şişti ve sararıp morarmıştı. On yedi yıl öncesinden bir ses boşluğun içinden ona seslendi: “Senin gibi pis bir kurbağa nasıl oldu da böyle bir kızı tavlamayı başardı Strike?” Ve o an, bir daha asla görmeyeceği holde öylece dururken bu gerçek kendisine de her zamankinden inanılmaz geldi.</p>

  <p>Son bir delilik anı. Kalp atışları arasındaki bir saniyelik boşluk. Beş gün önce kadının peşinden gitmeye yeltenmesine yol açan bir dürtüye benziyordu bu. Bu dürtüye göre orada kalacaktı, kadının dönmesini bekleyecek, mükemmel yüzünü avuçlarının arasına alıp “yeniden deneyelim” diyecekti.</p>

  <p>Ama sayısız kez denemişlerdi. Yeniden ve yeniden ve yeniden… Her zaman ayrılığın verdiği hasret sona erdiğinde geçmiş, çirkin yüzünü göstermeye hazırlanır, sil baştan inşa etmeye çalıştıkları geleceği yıkmak için gölgelerin arasına saklanıp beklerdi.</p>

  <p>Kapıyı çekip evden çıktı. Çokbilmiş komşu ortalıkta yoktu. Kolileri kaldırıma taşıyıp siyah taksilerden birinin geçmesini bekledi.</p>
</body>
</html>