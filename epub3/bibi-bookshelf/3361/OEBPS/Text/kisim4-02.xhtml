<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>2</h2>

  <p class="gi">Charlotte’ın, Strike’ın sessizliğini kabullenmesinin o güne kadar bir örneği daha görülmemişti. Ne telefon açmış ne de tekrar mesaj atmıştı. Bir depremi andıran son kavgalarının kendisini tamamen değiştirdiği, bütün aşkını tükettiği ve onu öfkesinden arındırdığı numarasına devam ediyordu. Ne var ki Strike için Charlotte on beş yıldır kanında dolaşan bir mikrop gibiydi. Onu iyi tanıyor ve kadının acıya verdiği tek tepkinin, bedeli ne olursa olsun ona zarar veren kişiyi yaralayabileceği kadar derinden yaralamak olduğunu biliyordu. Strike onunla konuşmayıp iletişim taleplerini reddetmeyi sürdürürse ne olurdu? O güne kadar hiç denemediği tek stratejiydi ve elinde bir tek bu kalmıştı.</p>

  <p>Arada sırada Strike’ın direnci kırılır gibi olduğunda (örneğin geceleri yer yatağında yalnız yatarken) enfeksiyon yeniden alevlenirdi. Pişmanlık ve özlem güçlenir, Charlotte’ın güzel, çıplak vücuduyla kulağına aşk dolu sözcükler fısıldamasını veya sessizce gözyaşı dökmesini, kendisinin ne kadar sefil, çaresiz biri olduğunu, Strike’ınsa o güne kadar karşısına çıkan en güzel ve en gerçek şey olduğunu söylemesini hayal ederdi. Böyle zamanlarda Charlotte’la arasında bir telefonluk mesafe olması fazlasıyla baştan çıkarıcı gelir ve karşı koyamayacağına inandığı anlarda uyku tulumundan çıkan Strike karanlıkta hoplayarak Robin’in boş masasına gider, lambayı yakar ve bazen saatlerce dava dosyalarına bakardı. Bir iki kere sabahın erken saatlerinde Rochelle Onifade’i cep telefonundan aramayı denedi ama kız hiç açmadı.</p>

  <p>Perşembe sabahı Strike, St. Thomas’ın duvarındaki yerini aldı ve Rochelle’i yeniden görmek umuduyla üç saat bekledi. Ancak kız gelmedi. Robin’e hastaneyi arattırdı ama bu sefer Rochelle’in gelmemesiyle ilgili yorum yapmadıkları gibi adresini vermeyi de reddettiler.</p>

  <p>Strike cuma sabahı Starbucks’tan döndüğünde Spanner’ı herkes gibi Robin’in masasının yanındaki kanepede değil, masada otururken buldu. Ağzında sardığı sigarası vardı ama yakmamıştı. Robin’e doğru eğilmişti. Anlaşılan Strike’la konuştuğu zamanlardakinden çok daha keyifli bir günündeydi. Robin, Spanner’ın anlattıklarına hoş ama mesafeli kahkahalarla gülüyor, ancak genç adamın aklındakileri gerçekleştiremeyeceğini de sözsüz bir şekilde ortaya koyuyordu.</p>

  <p>“Günaydın Spanner!” dedi Strike. Ama verdiği selamdaki hafif alınganlık, bilgisayar uzmanının vücut dilini ya da bütün dişlerini ortaya çıkaran gülümsemesini etkilememişti.</p>

  <p>“Fed, her şey yolunda mı? Sana Dell’ini geri getirdim.” “Harika!” diyen Strike, Robin’in içeceğini masaya buralarken, “İşte kafeinsiz duble latte,” dedi. Robin’in çantasına uzandığını görünce de, “Benden,” diye ekledi.</p>

  <p>Robin’in masraf kavanozunu ne kadar az kullandığını görmek Strike’ı etkilemişti. Misafirin önünde patronuna itiraz etmeyen Robin, Strike’a teşekkür edip işinin başına döndü, yani iskemlesini saat yönünde çevirip bakışlarını iki erkekten uzaklaştırdı.</p>

  <p>Kibritin alevi, Strike’ın dikkatini kendi duble espressosundan alıp misafirine doğru yöneltti.</p>

  <p>“Burada sigara içilmez Spanner.”</p>

  <p>“Ne? Sen baca gibi içersin.”</p>

  <p>“Hayır, burada içmem. Benimle gel.”</p>

  <p>Strike, Spanner’ı kendi bürosuna alıp kapıyı arkalarından sıkıca kapadı.</p>

  <p>Koltuğuna otururken, “O nişanlı,” dedi.</p>

  <p>“Kurşunlarımı boşa mı harcamışım yani? Neyse, nişanı atarlarsa hakkımda iyi şeyler söylersin. Tam benim tipim.”</p>

  <p>“Senin onun tipi olduğunu sanmıyorum ama.”</p>

  <p>Spanner bilmiş bilmiş sırıttı. “Bakıyorum çoktan sıraya girmişiz.”</p>

  <p>“Hayır,” dedi Strike. “Ama nişanlısının <i>ragbi</i> oynayan bir muhasebeci olduğunu biliyorum. Düzgün tıraşlı, güçlü çeneli bir Yorkshirelı.”</p>

  <p>Fotoğrafını dahi görmediği Matthew’un şaşırtıcı ölçüde derli toplu bir tasvirini yapmıştı.</p>

  <p>Spanner, Lula Landry’nin bilgisayarını masaya bırakıp Strike’ın karşısına otururken, “Hiç belli olmaz, belki ayrıldıktan sonra başka sularda yüzmek ister,” dedi. Eski püskü bir kazak ve sandalet giymişti. Ayakları çıplaktı. Yılın o zamana kadarki en sıcak gününü yaşıyorlardı. “Bu hurdaya iyice baktım, teknik detayların ne kadarını istiyorsun?”</p>

  <p>“Hiçbirini. Fakat mahkemede her şeyi açık bir dille anlatıp anlatamayacağını bilmem gerek.”</p>

  <p>Spanner’ın merakı ilk kez o zaman gerçekten uyanmıştı. “Ciddi misin?”</p>

  <p>“Evet. Savunma avukatıyla karşı karşıya gelirsen işini bildiğini ispatlayabilir misin?”</p>

  <p>“Elbette.”</p>

  <p>“O zaman bana önemli bölümleri anlat.”</p>

  <p>Strike’ın yüz ifadesini çözmeye çalışan Spanner bir an tereddüt etti. Sonunda açıklamaya başladı:</p>

  <p>“Şifre Agyeman, ölümünden beş gün önce değiştirilmiş.”</p>

  <p>“Harf harf söyler misin?”</p>

  <p>Spanner harf harf söyleyip Strike’ı şaşırtan bir bilgi ekledi: “Bu Gana’ya özgü bir soyadı. Bilgisayarda SOAS’ın<a class="dipnot2" id="k6" href="../Text/dipnotlar.xhtml#a6"><sup>[6]</sup></a> internet sayfası işaretlenmişti. Orada yazıyordu. Bak, işte.”</p>

  <p>Konuşurken Spanner’ın becerikli parmakları klavyenin tuşlarında dolaştı. Bahsettiği sayfayı açtı. Kenardaki parlak yeşil bölümde okul, haberler, personel, öğrenciler, kütüphane ve buna benzer başlıklar vardı.</p>

  <p>“Ama öldüğünde sayfa böyle görünüyormuş.”</p>

  <p>Birkaç tuşa daha bastığında öncekinin neredeyse aynısı bir sayfa açıldı, hızla hareket eden ok kısa süre içinde Afrika Siyaset Tarihi profesörü J. P. Agyeman’ın ölüm ilanının bağlantısına kaydı.</p>

  <p>“Seninki sayfanın bu versiyonunu kaydetmiş,” dedi Spanner. “İnternette geçmişte neleri araştırdığına baktığımda ölmeden önce Amazon’da adamın kitaplarını incelediğini gördüm. <i>Afrika Tarihi ve Afrika Siyaseti</i> kitaplarına bakmış.”</p>

  <p>“SOAS’a kaydolduğuna dair bir delil var mıydı?”</p>

  <p>“Burada yoktu.”</p>

  <p>“İlginç başka bir şeye rastladın mı?”</p>

  <p>“Dikkatimi çeken tek diğer konu 17 Mart’ta silinen büyük bir fotoğraf dosyası.”</p>

  <p>“Nereden biliyorsun?”</p>

  <p>“İnsanların tamamen silindiğini zannettikleri şeyleri kurtarmaya yarayan bir yazılım var,” dedi Spanner. “Yoksa onca sapığı nasıl yakaladıklarını sanıyorsun…”</p>

  <p>“Fotoğraftan geri getirdin mi?”</p>

  <p>“Evet. Hepsi burada.” Strike’a bir hafıza kartı uzattı. “Onları bilgisayara geri koymamı istemeyeceğini düşündüm.”</p>

  <p>“Evet. Eee, fotoğraflarda ne var?”</p>

  <p>“Çarpıcı bir şey yok ama silinmeleri ilginç. Dediğim gibi, sıradan kullanıcılar bir şeyleri saklamak için sil tuşuna basmaktan fazlasını yapman gerektiğini bilmez.”</p>

  <p>“17 Mart,” dedi Strike.</p>

  <p>“Evet Aziz Patrick günü.”</p>

  <p>“Ölümünden on hafta sonra.”</p>

  <p>“Polis yapmış olabilir,” diye fikir yürüttü Spanner.</p>

  <p>“Polis olamaz,” dedi Strike.</p>

  <p>Strike, Spanner çıktıktan sonra aceleyle ofisinden dışarı fırladı ve bilgisayardan silinen fotoğraflara bakmak için Robin’i yerinden kaldırdı. Spanner’ın ne bulduğunu anlatıp hafıza kartındaki dosyayı açarken Robin’in de heyecanlandığını hissetti.</p>

  <p>İlk fotoğraf ekranda belirirken Robin saniyenin binde biri kadar bir süre korkunç bir manzarayla karşılaşacaklarını, sapıklık veya suç delilleri göreceklerini zannederek ürktü. İğrenç taciz vakalarıyla ilgili fotoğrafların nasıl saklandığına dair hikâyeler duymuştu. Ancak dakikalar geçtikten sonra Strike’ın söyledikleri Robin’in duygularına tercüman olmuştu: “Cemiyet sayfalarına uyacak fotoğraflar.”</p>

  <p>Sesinden Robin kadar hayal kırıklığına uğramadığı anlaşılıyordu ve bunu bilen genç kadın kendinden utandı. Kötü bir şey çıkmasını mı istemişti? Strike sayfayı aşağı kaydırdı, gülüşen kızları, diğer mankenlerin ve bazen aralarına karışan meşhur insanların yer aldığı fotoğraftan inceledi. Lula’nın Evan Duffield’la çekilmiş sayısız resmi vardı. Birkaçı, belli ki ya biri ya diğeri tarafından kol mesafesinde tuttukları fotoğraf makineleriyle ikisinin de kafalarının kıyak olduğu veya sarhoş oldukları zamanlarda çekilmişti. Somé de sık görülen yüzlerdendi. Lula onunlayken daha resmî ve daha sakindi.</p>

  <p>Ciara Porter ile Lula’nın barlarda, gece kulüplerinde ve birinin kalabalık dairesinde gülüşürken çekilmiş bolca fotoğrafını da gördüler.</p>

  <p>Strike aniden, “Bu Rochelle!” dedi. Grup fotoğrafında Ciara’nın koltuk altından görünen çökmüş yüzlü kızı işaret etti. Kieran Kolovas-Jones bile kendini resme dahil etmenin bir yolunu bulmuştu. En kenarda durmuş sırıtıyordu.</p>

  <p>Strike iki yüz resme bakma işini tamamladıktan sonra, “Bana bir iyilik yapar mısın?” diye sordu. “Benim için hepsini gözden geçirip ünlü kişilerin kimler olduğunu bulmaya çalış. Böylece fotoğrafların silinmesini kimin istediğini belki öğrenebiliriz.”</p>

  <p>“Ama bunlarda kimseyi suçlu duruma düşürecek bir şey yok ki!” dedi Robin.</p>

  <p>“Olmalı,” diyen Strike bürosuna dönüp John Bristow’u aradı ancak toplantıda olduğunu ve rahatsız edilemeyeceğini öğrendi. <i>Lütfen en kısa zamanda beni aramasını söyleyin</i>, dedikten sonra Eric Wardle’ı aradı. Bu kez de telesekreter çıktı ve Strike, <i>Lula Landry’nin bilgisayarı hakkında bir iki sorum olacaktı</i>, deyip kapattı. Ve son olarak Rochelle Onifade’in numarasını tuşladı. Bütün gün şansını denemişti ama yine cevap veren çıkmadı. Mesaj da bırakamadı çünkü telesekreter de meşguldü.</p>

  <p>Robin de Strike’a, “Hâlâ Bay Bestigui’ye ulaşamadım,” dedi. Dedektif kendi ofisinden çıktığında, Robin, Lula’nın yanında poz vermiş bir kumralın izini sürüyordu. “Sabah yeniden aradım ama telefonlarıma çıkmadığı gibi geri dönüş de yapmıyor. Her yolu denedim, başkalarıymış gibi davrandım, acil olduğunu söyledim… Komik olan nedir?”</p>

  <p>“İş görüşmesine gittiğin onca şirketin niye sana hâlâ iş teklif etmediğini merak ediyorum.”</p>

  <p>“Şeyy…” dedi yanakları hafifçe kızaran Robin. “Ettiler. Hem de hepsi. İnsan kaynakları işini kabul ettim.”</p>

  <p>“Ha, pekâlâ. Söylememiştin, tebrikler.”</p>

  <p>Robin, “Özür dilerim, haber verdiğimi sanıyordum,” diye yalan söyledi.</p>

  <p>“Peki ne zaman ayrılacaksın?”</p>

  <p>“İki hafta sonra.”</p>

  <p>“Öyle mi? Tahminimce Matthew bu habere çok sevinmiştir.”</p>

  <p>Hazırlıksız yakalanan Robin, “Evet,” dedi. “Öyle.”</p>

  <p>Sanki Strike, Matthew’un nişanlısının dedektiflik bürosunda çalışmasından hiç hoşlanmadığını biliyordu! Strike’ın bunu bilmesi imkânsızdı, Robin evdeki gerilimi işe yansıtmamakta çok dikkatli davranmıştı.</p>

  <p>Telefon çaldı ve Robin hemen açtı. “Cormoran Strike’ın ofisi. Evet, kim aramıştı? Derrick Wilson,” dedi Robin ahizeyi dedektife uzatırken.</p>

  <p>“Alo, Derrick.”</p>

  <p>“Bay Bestigui birkaç günlüğüne gitti,” dedi Wilson. “Binaya bakmak için uğrayacaksan…”</p>

  <p>“Yarım saate kadar oradayım.”</p>

  <p>Strike ayağa fırladı, ceplerinde cüzdanını ve anahtarlarını ararken kimseyi zora sokacak bir şey içermiyormuş gibi görünen fotoğrafları incelemeyi sürdüren Robin’in hayal kırıklığına uğradığını fark etti.</p>

  <p>“Gelmek ister misin?”</p>

  <p>Robin büyük bir zevkle, “Evet!” deyip çantasını kaptı ve bilgisayarını kapattı.</p>
</body>
</html>