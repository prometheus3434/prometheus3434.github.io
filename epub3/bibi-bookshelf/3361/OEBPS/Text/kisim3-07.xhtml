<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>7</h2>

  <p class="gi">Strike’ın takma bacağı, kesilen noktaya sürtünüp duruyor, Kensington metrosuna doğru attığı her adımda ona daha fazla acı veriyordu. Batmakta olan güneş uzaktaki parkı aydınlatırken kalın paltosunun içinde boncuk boncuk terleyen Strike içine düşen garip şüphenin, gölün bulanık sularının derinliklerinde süzülen bir gölgeden fazlası olup olmadığını sordu kendine. Bu bir ışık oyunu muydu, rüzgâr sebebiyle suda oluşan dalgaların yarattığı bir göz yanılsaması mıydı? Onlar kuyruklarını gördüğü karayılanlar mıydı yoksa yosunların yarattığı gazın oluşturduğu anlamsız balonlar mıydı? Çamurun içinde, suyun derinliklerinde saklanmış, saldırmaya hazır bekleyen ve diğer ağların bir türlü yakalayamadığı bir avı ağına düşürmeye yaklaşmış olabilirler miydi?</p>

  <p>Kensington metro istasyonuna kısa yoldan ulaşmak için pas kırmızısı, süslü kraliyet mührünü taşıyan Kraliçe Kapısı’ndan Hyde Park’a girdi. İflah olmaz bir gözlemci olduğundan bir sütundakinin ceylan, diğerindekinin at heykeli olduğu dikkatinden kaçmadı. İnsan gözü, mümkün olmadığı yerlerde bile simetri arardı. “Aynı ama tamamen farklı…” Topallaması kötüleştikçe Lula Landry’nin bilgisayarı sertçe bacağına çarpıyordu. Sonunda beşe on kala işyerine vardığında yorgun, terli ve bunalmıştı. Fakat tüm bunlar Robin’in verdiği kötü haberin asabını daha da bozmasını engellememişti. Freddie Bestigui’nin yapım şirketini kaç kere ararsa arasın resepsiyonist onu bir yere bağlamıyordu. Ayrıca Kilburn bölgesinde British Telecom kayıtlarında Onifade soyadı taşıyan biri de yoktu.</p>

  <p>Robin mantosunu giyip çıkmaya hazırlanırken, “Elbette Rochelle’in soyadı teyzesininkinden farklı olabilir, olamaz mı?” diye sordu.</p>

  <p>Strike bezgin bir şekilde başını salladı. Kapıdan içeri girer girmez kanepeye yığılmıştı. Robin, onun böyle davrandığını daha önce hiç görmemişti. Yüzü kıpkırmızıydı.</p>

  <p>“İyi misin?”</p>

  <p>“Eh işte, idare eder. Geçici Çözümler’den bir haber var mı?”</p>

  <p>Mantosunun kemerini sıkan Robin, “Hayır,” dedi. “Belki de Annabel olduğuma inanmışlardır. Avustralya aksanıyla konuşmayı denemiştim.”</p>

  <p>Strike sırıttı. Robin, Strike’ın gelmesini beklerken okuduğu raporu dosyalayıp düzgünce raftaki yerine kaldırdı, Strike’a iyi geceler diledi ve onu parçalanmak üzere olan mindere koyduğu bilgisayarla baş başa bırakarak ofisten çıktı.</p>

  <p>Robin ayak sesleri duyulmayacak kadar uzaklaşınca Strike kolunu uzatıp cam kapıyı kapattı ve ardından hafta içi ofiste sigara içmemekle ilgili kendine koyduğu yasağı bozdu. Yaktığı sigarayı dişlerinin arasına alıp pantolonun paçasını sıyırdı ve takma bacağının bağlarını çözdü. Ardından bacağının altına yerleştirdiği silikon desteği çıkarıp bacaktaki kesiği inceledi.</p>

  <p>Kızarıklık var mı diye her gün o bölgeyi incelerdi. Kesilen yerdeki kızarıklık iyiye işaret değildi ve deri fazlasıyla tahriş olmuştu. Bugünkü gibi zorlamaması gerektiği halde bacağını zorladığı zamanlarda tahriş olan deriyi tedavi edebileceği çeşitli kremler ve pudralar Charlotte’ın banyosundaki ilaç dolabında dururdu. Acaba Charlotte, Strike’ın henüz açmadığı kolilerden birine pudra ve Oilatum atmış olabilir miydi? Ne var ki Strike’ın gidip kolilere bakacak enerjisi yoktu ve protezi yeniden takmaya hevesli değildi. Bu yüzden pantolonun paçasının içi boş kısmı yere sürtünürken kanepede oturmaya devam etti ve sigarasını tüttürerek düşüncelere daldı.</p>

  <p>Aklı uzaklara gitti. Aileleri, türlü türlü isimleri, kendisinin ve John Bristow’un farklı görünse de birbirine çok benzeyen çocukluklarını düşündü. Strike’ın ailesinde de kim olduğu bilinmeyen tipler vardı. Örneğin annesinin evlendiği andan itibaren nefret ettiğini belli etmesi haricinde hakkında hiçbir şey söylemediği ilk kocası… Leda’nın hafızasının hatırlamayı reddettiği ve anılarının bulanıklaştığı zamanları hatırlamakta usta olan yengesi Joan’a göre on sekiz yaşındaki Leda’nın iki haftadır tanıdığı (Joan teyzeye göre St. Mawes’a bir fuar sebebiyle gelen) Bay Strike’a kaçıp hemencecik evlenmesinin yegâne sebebi süslü bir elbiseye ve soyadına kavuşmaktı. Leda, sevgili kocasına hayatındaki diğer erkeklerden çok daha uzun süre sadık kalmış, uzun yıllar önce ayrılmalarına ve aralarında hiçbir kan bağı olmamasına rağmen oğluna onun soyadını vermişti.</p>

  <p>Güneş batıp hava kararana kadar Strike sigarasını içip geçmişi düşündü. Ardından, en nihayetinde, binbir güçlükle tek ayağını yere indirdi ve kapı kolu ile duvardaki demirlerden güç alarak ayağa kalktı. Zıplaya zıplaya hâlâ cam kapının dışında, ofisin hemen önünde duran kolileri karıştırmaya gitti. Kutulardan birinin dibinde bacağının acısını dindirecek dermatolojik ürünleri buldu ve sırtında bilgisayar çantasıyla Londra’yı bir uçtan bir uca yürümenin yarattığı hasarı onarmak umuduyla işe koyuldu.</p>

  <p>Saat sekize yaklaştığı halde hava iki hafta önce olduğundan daha aydınlıktı. Strike, on günde ikinci kez vitrininde “Kazanmak İçin Oyna” yazan atari salonunun karşısındaki beyaz badanalı Wong Kei Çin Lokantası’na gidip oturduğunda hava hâlâ kararmamıştı. Takma bacağı yerine oturtmak çok acı vermiş, Charing Cross Yolu’nu yürümek de tam bir işkenceye dönmüştü. Strike böyle olacağını tahmin etmişti. Buna rağmen koliden çıkan, Selly Oak Hastanesi’nden yadigâr gri metal değnekleri kullanmak istememişti.</p>

  <p>Strike bir eliyle Singapur makarnasını yerken bir yandan da birasının yanına koyduğu Lula Landry’nin bilgisayarını inceledi. Bilgisayarın koyu pembe kasası kiraz çiçekleriyle süslenmişti. Strike iri yarı, kıllı, ürkütücü bir adamı, genç kızlara yaraşır pespembe bilgisayarın başında gördüklerinde neler düşüneceklerini aklına bile getirmedi ama siyah tişörtlü garsonlar kıs kıs gülmekten kendilerini alamıyorlardı.</p>

  <p>Saat sekiz buçuğa doğru saçı başı birbirine girmiş, bembeyaz tenli bir delikanlı, “Nasıl gidiyor Federico?” diye sordu. Strike’ın karşısındaki iskemleye oturan yeni müşteri kot pantolon, batik desenli tişört, Converse ayakkabı giymiş ve deri çantasını göğsüne çaprazlama asmıştı.</p>

  <p>“Daha kötü günler gördük,” diye homurdandı Strike. “Sen nasılsın? Bir şey içer misin?”</p>

  <p>“Evet, bir bira alırım.”</p>

  <p>Strike uzun zaman önce unuttuğu nedenlerden ötürü Spanner diye çağırmaya alıştığı misafirinin içkisini sipariş etti. Spanner’ın bilgisayar mühendisliği diploması vardı ve giysilerinin yarattığı izlenimden çok daha iyi kazanırdı.</p>

  <p>Menüye göz gezdiren Spanner, “Pek aç değilim, iş çıkışı hamburger yedim,” dedi. “Belki çorba içebilirim. Wonton çorbası lütfen,” diye ekledi garsona. “Bilgisayarın ne güzelmiş Fed.”</p>

  <p>“Benim değil,” dedi Strike.</p>

  <p>“Galiba <i>iş</i> bu?”</p>

  <p>“Evet.”</p>

  <p>Strike bilgisayarı masanın karşısına kaydırıp ekranı Spanner’a doğru çevirdi. Spanner da bilgisayarı, teknolojiyi katlanılması gerekli bir bela gibi değil de hayatın parçası olarak gören kişilere özgü, kibirli bir merakla inceledi.</p>

  <p>“Çocuk oyuncağı,” dedi Spanner neşeyle. “Nerelerde saklanıyordun Fed? Herkesi endişelendirdin.”</p>

  <p>Ağzı makarnayla dolu olan Strike, “Önemli bir şey değil,” dedi. “Endişelenecek bir durum yok.”</p>

  <p>“Birkaç gece önce Nick ile Ilsa’nın sırasıydı ve tek sohbet konusu sendin. Saklandığını söylüyorlar.” Birası geldiğinde, “Haydi, şerefe!” dedi. “Daireni arayıp duruyorlarmış ama telesekreter çıkıyormuş. Ilsa kesin kadın meselesidir dedi.”</p>

  <p>O anda Strike’ın aklına, nişanlısından ayrıldığını arkadaşlarına duyurmanın en pratik yolunun böyle şeyleri zerre kadar umursamayan Spanner’ı kullanmak olabileceği geldi. Strike’ın en eski arkadaşlarından birinin küçük kardeşi olan Spanner, Strike ve Charlotte’ın bitmek bilmeyen aşk hikâyesiyle ilgilenmiyor, ilgilenmek de istemiyordu. Anlayış dolu, yüz yüze konuşmalardan veya taziye dileklerine benzeyen sohbetlerden kaçınmayı ne kadar istediği ve Charlotte’la ayrıldıklarını sonsuza kadar saklama niyetinde olmadığı düşündü. Dolayısıyla bugün en uygun fırsattı. Ilsa’nın sözlerini onayladı ve arkadaşlarının bundan sonra Charlotte’ın dairesini aramamasının daha uygun olacağını söyledi.</p>

  <p>“Fenaymış,” dedi Spanner. Ve sonra teknolojik bir meydan okumayla kıyaslandığında insan acısına duyduğu merak yoksunluğu (bu zaten onun en tipik özelliklerinden biriydi) baskın çıktı ve parmak ucuyla Dell’i işaret etti. “Bununla ne yapıyorsun?”</p>

  <p>Strike etraflarında Çince konuşmayan yegâne kişiler olmalarına rağmen alçak sesle, “Polisler bilgisayara bakmış,” dedi. “İkinci bir görüş almak istedim.”</p>

  <p>“Polis için çalışan bilgisayar teknisyenleri iyidir. Onların bulamadıkları bir şeyler bulacağımdan şüpheliyim.”</p>

  <p>“Belki doğru şeyleri aramamışlardır,” dedi Strike. “Belki bulduklarının gerçek manasını kavramamışlardır. Kızın yakın zamanda attığı e-postalarla ilgileniyorlardı. O metinleri ben de gördüm.”</p>

  <p>“Neye bakmamı istiyorsun öyleyse?”</p>

  <p>“8 Ocak’taki ve öncesindeki tüm aktivitelere… En son internette neleri araştırmış, buna benzer şeyler işte. Şifreyi bilmiyorum, mecbur kalmadıkça polislere sormamayı tercih ederim.”</p>

  <p>“Mesele değil,” dedi Spanner. Not almıyor, kendisinden istenenleri cep telefonuna kaydediyordu. Spanner, Strike’tan on yaş küçüktü ve seçme şansı varsa kâğıt kalem kullanmazdı. “Bilgisayar kimin?”</p>

  <p>Strike soruyu yanıtladığında Spanner, “O manken mi? Ahh!” dedi.</p>

  <p>Ama Spanner’ın ölü veya diri olan ünlü insanlara ilgisi nadir çizgi romanlara, teknolojik gelişmelere ve Strike’ın adını dahi duymadığı gruplara olan ilgisinden çok sonra geliyordu. Çorbasından birkaç kaşık aldıktan sonra Spanner, Strike’ın bu iş için ne kadar ödemeyi planladığını sormak için sessizliğini bozdu.</p>

  <p>Spanner koltuğunun altında pembe bilgisayarla restorandan ayrıldığında Strike topallayarak işyerine döndü. O gece sağ bacağının kenarını titizlikle yıkayıp kızaran bölgelere krem sürdü. Uyku tulumuna girmeden önce aylardır ilk kez ağrı kesici aldı. Öylece uzanmış, acının o en saf halinin geçmesini beklerken tedavi merkezindeki danışmanından bir randevu alma fikrini değerlendirdi. Bir uzvu kesilenlerin korkulu rüyası, uykudan hemen önce veya uyku sırasında belirtileri görülen boğulma sendromuydu. Bu hastalar öleceklerini zanneder ve nefes alamaz hale gelirlerdi. Ön belirtiler ona defalarca anlatılmıştı: şişme ve derinin aşırı kızarması. Bu rahatsızlığın erken belirtilerini gösteriyor olabilir miydi? Ancak takma bacağıyla ilgili ufak tefek ayarlamalar yapılması için dezenfektan kokulu koridorlara, parçalanmış uzvuna samimiyetten uzak bir ilgiyle bakan doktorlara ve sonsuza kadar kurtulduğuna inandığı beyaz önlükler egemenliğindeki o hüzünlü dünyaya dönme fikri tüylerini diken diken ediyordu. Bacağını dinlendirmesini ve normal yürüyüşlerden uzak durmasını söylemelerine, değneklerle yürümek zorunda kalmaya, pantolonun iğneyle tutturulmuş paçasını gördüklerinde yabancıların attığı mesafeli bakışlara ve yarı korku yarı heyecan içinde yönelttikleri sorulara tekrar katlanamazdı.</p>

  <p>Her zamanki gibi şarj etmek için yer yatağının yanındaki fişe taktığı cep telefonu titreşti ve telefonun ekranında zarf ikonu belirdi. Dikkatinin sızlayan bacağından başka bir yöne kaymasına sevinen Strike eliyle karanlığı yokladı ve telefonu yerden aldı.</p>

  <p><i>Lütfen müsait olduğunda beni arar mısın? Charlotte.</i></p>

  <p>Strike, medyumluğa veya geleceği görme yeteneğine inanmazdı ama mantıksız da olsa ilk aklına gelen Charlotte’ın bir şekilde Spanner’a anlattıklarını sezdiğiydi. Sanki Strike ayrılıklarını birine söyleyerek onları birbirine bağlayan görünmez ipi çekiştirmişti.</p>

  <p>Mesaja sanki kadının yüzünü görüyormuş, küçük gri ekrandan surat ifadesini okuyabilecekmiş gibi baktı.</p>

  <p><i>Lütfen</i>. (Yapmak zorunda olmadığını biliyorum; kibarca rica ediyorum anlamına geliyordu bu.) <i>Müsait olduğunda</i>. (İşin zaten başından aşkınmış gibi davranma nezaketini gösteriyorum.) <i>Beni arar mısın?</i> (Seninle konuşmamı gerektiren geçerli bir sebep var, kavgasız gürültüsüz konuşabileceğiz.)</p>

  <p>Veya bu cümle şu şekilde de yorumlanabilirdi: <i>Lütfen</i>. (Bunu reddetmek için tam bir pislik olman gerek Strike, beni yeterince incittin.) <i>Müsait olduğunda</i>. (Kavga beklediğini biliyorum; endişelenmene gerek yok, gerçek bir pislik olduğunu ispatladığın son kavgamızda benim için bittin.) <i>Beni arar mısın?</i> (Dürüst olalım, sürekli olarak benden önce gelen ordu ve benzeri bir sürü işin ardından sıramı beklemek zorunda kalıyordum.)</p>

  <p>Strike kendine, “Şimdi müsait miyim?” sorusunu yönelttiğinde hâlâ ilaçların etkisizleştirmediği acıyla boğuşuyordu. Saate baktı; on biri on geçiyordu. Charlotte belli ki hâlâ uyanıktı.</p>

  <p>Cep telefonunu şarj olmaya devam etmesi için yerine bıraktı ve kocaman, kıllı kolunu kaldırarak gözlerini örttü. Kendi iradesine rağmen gözünün önünde onu ilk gördüğü zamanki haliyle Charlotte’ın, Oxford’daki öğrenci partisinde, pencerenin pervazında tek başına oturması belirdi. Hayatında bu kadar güzel birini görmemişti ve onu uzaktan uzağa süzen sayısız erkeğe, gürültüyü bastıran kahkahalara ve işaret eden ellere bakılacak olursa geri kalanlar da öyle düşünüyordu.</p>

  <p>Salonun diğer tarafından onu izleyen on dokuz yaşındaki Strike, çocukken uyanıp yengesi Joan ile dayısı Ted’in bahçesine kar yağdığını keşfettiği sabahlarda içini dolduran dürtüye benzer bir fethetme arzusuna teslim oldu. O baştan çıkarıcı pürüzsüz yüzeyde iz bırakacak, onu bozacak, parçalayacak ilk kişi olmak istiyordu.</p>

  <p>Strike gidip kızla konuşmayı planladığını söylediğinde arkadaşları, “Hiç şansın yok,” diye uyardı.</p>

  <p>Strike onlara hak veriyordu. Yedinci birasını kafasına dikti ve kararlı adımlarla kızın oturduğu pencere pervazına doğru yürüdü. Çevredeki herkesin kendisini izlediğini ve muhtemelen kahkahalar atmaya hazırlandığını hissediyordu. Strike o zaman bile iri yarıydı ve Beethoven’in dayak yemiş haline benziyordu. Tişörtü de köri sosuna bulanmıştı.</p>

  <p>Yanına ulaştığında Charlotte kocaman gözleriyle ona bakıyordu. Upuzun saçları, büyüleyici gözleri, gömleğinin açık yakasından görülen pürüzsüz, beyaz teni vardı.</p>

  <p>Sıradışı göçebe çocukluğu ve sürekli yeni insanlara uyum sağlayıp ayak uydurma gerekliliği, Strike’ın sosyal becerilerinin varsayılanın bir hayli üzerinde gelişmesini sağlamıştı. Ortama uyum sağlamayı, insanları nasıl güldüreceğini, kendini nasıl kabul ettireceğini bilirdi. Ancak o gece dili dolaştı, dudakları uyuştu ve abuk sabuk sözler sarf etti.</p>

  <p>“Bir şey mi istemiştin?”</p>

  <p>“Evet,” dedi Strike. Tişörtünü çekiştirip köri sosu dökülen yeri gösterdi. “Sence bunu çıkarmanın en iyi yolu nedir?”</p>

  <p>Genç kız bütün direncine rağmen kıkırdadı. Strike onun gülmemek için mücadele ettiğini görmüştü.</p>

  <p>Bir süre sonra Strike’ın hem sima olarak hem de tanınmışlığından dolayı tanıdığı Saygıdeğer Jago Ross adında dünya yakışıklısı bir genç, kendisi gibi saygın ailelerden gelen arkadaşlarıyla içeri girdi ve Strike ile Charlotte’ı pencere pervazında hararetli bir sohbete dalmış buldu.</p>

  <p>Ross, Charlotte üzerinde hak iddia ettiğini saklamayan bir kibirle, “Yanlış yerdesin Char, tatlım,” demişti. “Ritchie’nin partisi üst katta.”</p>

  <p>Gülümseyerek Jaga Ross’a bakan Charlotte, “Gelmiyorum,” dedi. “Gidip Cormoran’ın tişörtünü temizlemesine yardım edeceğim.”</p>

  <p>Böylece herkesin önünde saygın ve zengin erkek arkadaşını, Cormoran Strike için terk etmişti. Strike’ın on dokuz yıllık hayatının en muhteşem anıydı bu. Herkesin gözü önünde Truvalı Helen’i, Menelaus’tan çalmış ve o şokun ve mutluluğun etkisiyle mucizeyi sorgulamaktansa olduğu gibi kabullenmişti.</p>

  <p>Ancak çok sonraları şans veya kader olarak gördüğü olayın tamamen genç kadın tarafından kurgulandığını kavradı. Aylar sonra itiraf etmişti Charlotte; yaptığı bir hatadan ötürü Ross’u cezalandırmak için bilerek yanlış odaya girmiş ve erkeklerden birinin, herhangi birisinin yanına gelmesini beklemişti. Strike, Ross’a işkence etmekte kullandığı bir araçtı. Ertesi sabah Strike’ın yanlışlıkla tutku zannettiği öfke ve intikam arzusuyla onunla sevişmişti.</p>

  <p>Orada, daha o ilk gecede onları ayıran ve yeniden birleştiren özellikler görülebilirdi. Charlotte’ın kendini yok etme eğilimi, vurdumduymazlığı, incitmekteki kararlılığı, istemeden de olsa Strike’a duyduğu samimi tutku… Ve Strike’ı hem kucakladığı hem küçümsediği, doğup büyüdüğü boğucu dünyadan kaçıp sığınabileceği güvenli bir liman olarak görmesi. Böylece Strike’ın on beş yıl sonra kendisini uyku tulumunda bulmasıyla sonuçlanacak, her tür fiziksel acıdan daha yıkıcı ve keşke onu hafızamdan silip atabilseydim dediği ilişkileri başlamıştı.</p>
</body>
</html>