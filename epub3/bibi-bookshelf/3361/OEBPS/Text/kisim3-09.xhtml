<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>9</h2>

  <p class="gi">Tottenham ve Charing Cross kavşağı hâlâ enkaz alanını andırıyordu. Kazı çalışmaları devam ederken yayaların geçebilmesi için beyaz panellerle çevrelenmiş geçitler kurulmuş, yıkıntılar üstüne köprüler yerleştirilmişti. Ortalık baretli işçilerden geçilmiyordu. Strike, demirlerin arasında kalan daracık geçitlerin yardımıyla sigarasını tüttüre tüttüre, bağırıp çağıran işçilerin ve oraya buraya yığılan taşların arasından geçti.</p>

  <p>Her tarafı ağrıyordu. Bacağındaki acının, kirli vücudunun ve midesini dolduran yemeğin ağırlığının bilincindeydi. Ani bir kararla sağa sapıp yol çalışmasının gürültüsünden ve gözü yoran manzarasından uzaklaşıp Sutton Row’a çıktı. Rochelle’i aradı. Karşısına telesekreter çıktığında kızın buğulu sesini duydu. Ona sahte bir numara vermemişti. Mesaj bırakmadı, söyleyebileceğini düşündüğü her şeyi söylemişti ama onun için endişeleniyordu. Kızı gizlice takip edebilmeyi istemişti. Keşke nerede oturduğunu öğrenmenin bir yolu olsaydı, diye düşündü.</p>

  <p>Charing Cross Yolu’na dönüp yayalar için hazırlanan tünelin geçici karanlığında aksaya aksaya ilerledi ve işyerine ulaştı. Robin’in sabah onu uyandırması geldi aklına. Düşünceli bir şekilde kapıyı tıklatması, bir fincan çay, tam bir profesyonel gibi yer yatağı konusunu açmaktan kaçınması… Strike’ın bu sahnenin yaşanmasına izin vermemesi gerekirdi. Samimiyeti ilerletmeye giden tek yol, bir kadının dar elbisesinin ortaya çıkardığı hatlarına duyulan hayranlıktan geçmiyordu.</p>

  <p>Strike neden işyerinde uyuduğunu açıklamak istemiyor, özel hayatına dair sorularla karşılaşmaktan korkuyordu. Bu da yetmezmiş gibi kendisini kızın “Cormoran” diye hitap edeceği ya da düğmelerini doğru iliklemesini söyleyeceği bir duruma düşürmüştü. Evet, bir daha asla uyuyakalmamalıydı.</p>

  <p>Strike metal basamakları çıkıp Crowdy’nin kapalı kapısının önünden geçerken kıllı göbeğinin ortaya serilmesiyle doğan aşırı samimiyeti dengelemek için Robin’e o gün mesafeli ve soğuk davranmaya karar vermişti. Bu kararı vermesiyle işyerinden gelen tiz kahkahaları duyması bir olmuştu. Ofisinde sohbet edip gülüşen iki kadın vardı!</p>

  <p>Strike donup kaldı ve panik içinde söylenenlere kulak kabarttı. Charlotte’ın mesajına karşılık vermemişti. İçeriden gelenin onun sesi ve tonlaması olup olmadığını çözmeye çalıştı. Robin’i büyüsü altına almak, Strike’ın müttefikini kendi arkadaşına dönüştürmek, gerçeğin farklı bir versiyonuyla kızı zehirlemek tam Charlotte’a göreydi. İki ses yeniden kahkahalara boğuldu. Strike içeridekinin kim olduğunu çözememişti.</p>

  <p>Cam kapıyı ittirdiğinde neşeli bir ses, “Merhaba Stick,” dedi. Kız kardeşi Lucy elinde kahve fincanı, yanında Marks and Spencer ve John Lewis amblemli torbalarla eski püskü kanepeye oturmuştu.</p>

  <p>Ofistekinin Charlotte olmadığını görmek Strike’ı rahatlatmıştı. Fakat bu gevşemeyi kız kardeşi ile Robin’in neler konuştuğunu düşündüğü daha ufak çaplı bir endişe izledi. Özel hayatı hakkında neler biliyorlardı? Sarılmak için Lucy’ye döndüğünde, Robin’in yine yer yatağı ve kutuların durduğu büronun kapısını kapatmış olduğu dikkatini çekti.</p>

  <p>“Robin dedektiflik yapmaya çıktığını söyledi.” Greg ve oğlanların başını ağrıtmadığı, tek başına dışarıda vakit geçirebildiği çoğu zaman olduğu gibi Lucy’nin keyfi yerindeydi.</p>

  <p>“Evet, biz dedektifler bazen dedektiflik yaparız,” dedi Strike. “Alışverişe mi çıkmıştın?”</p>

  <p>“Aynen öyle Bay Sherlock.”</p>

  <p>“Kahve içmek için bir yerlere gitmek ister misin?”</p>

  <p>“Elimde kahve var ya Stick!” diyen kadın fincanı kaldırdı. “Bakıyorum bugün pek parlak gününde değilsin. Gelirken topallıyordun galiba?”</p>

  <p>“Farkında değilim.”</p>

  <p>“Yakın zamanda Bay Chakrabati’yi gördün mü?”</p>

  <p>“Çok olmadı,” diye yalan söyledi Strike.</p>

  <p>“Bay Strike, sizin için uygunsa öğle molasına çıkacağım,” dedi trençkotunu giyen Robin. “Daha yemek yemeye çıkamadım da…”</p>

  <p>Genç kadına mesafeli davranma kararı artık sadece anlamsız değil, yaptığı iyilikler de düşünülürse tam bir kabalık olacaktı. Robin, diplomatik davranmak konusunda tanıdığı bütün kadınlardan daha ustaydı.</p>

  <p>“Elbette Robin, gidebilirsin,” dedi.</p>

  <p>“Tanıştığımıza sevindim Lucy,” diyen Robin el salladıktan sonra cam kapıyı arkasından kapatıp gözden kayboldu.</p>

  <p>Heyecan içindeki Lucy, Robin’in ayak sesleri apartman boşluğunda yankılanırken, “Ondan çok hoşlandım,” dedi. “Harika biri. Yanında kalmasını sağlamanın bir yolunu bulmalısın.”</p>

  <p>“Evet, işinde iyidir,” dedi Strike. “İkiniz katıla katıla neye gülüyordunuz bakalım?”</p>

  <p>“Nişanlısına… Anlattığına göre Greg’i andırıyor. Robin önemli bir vakaya baktığını söyledi. Ama hemen endişelenme, ağzı çok sıkı. Şaibeli bir intihar vakasıymış. Zevkli bir araştırma olmadığına eminim.”</p>

  <p>Charlotte, Strike’ın anlamazlıktan geldiği imalı bakışlar atıyordu.</p>

  <p>“İlk değil. Ordudayken de birkaç intihara bakmıştım.”</p>

  <p>Ancak Lucy onu dinlemiyordu. Kardeşi derin bir nefes almış, böylece saldırmaya hazırlandığını ele vermişti. Strike şimdi kendisini hangi sorunun beklediğini biliyordu.</p>

  <p>“Stick… Charlotte’la ayrıldınız mı?”</p>

  <p>Artık söyleyip kurtulmanın daha iyi olacağını düşünen Strike, “Evet, ayrıldık,” dedi.</p>

  <p>“Stick!”</p>

  <p>“Her şey yolunda Lucy. Meraklanma, ben iyiyim.”</p>

  <p>Yine de öfke ve hayal kırıklığı kadının tadını tuzunu kaçırmıştı. Her tarafı ağrı sızı içinde olan Strike, kardeşi öfkeden köpürürken sabırla onu dinledi. Aslında baştan beri biliyordu, Charlotte yine yapacağını yapmıştı, onu Tracey’den uzaklaştırıp ordudaki kariyerinden koparmıştı, özgüveni olmayan bir adama dönüştürmüştü, yanına taşınmaya ikna etmiş sonra da terk edip…</p>

  <p>“İlişkiyi ben bitirdim Lucy,” dedi Strike. “Tracey’yle ilişkim de çok önce bitmişti.”</p>

  <p>Oysa bu yaptığının lavları volkana döndürmeye çalışmaktan pek farkı yoktu. Kardeşi devam etti: Strike niçin Charlotte’ın asla değişmeyeceğini, yaralanmasının ve madalyasının çekiciliğine kapılıp melodram sevdiği için ona döndüğünü görememişti? Sürtük önce meleklik taslıyor, sıkılınca da tehlikeli bir cadıya dönüşüyordu. Kendi değerini, yarattığı kargaşanın büyüklüğüne göre ölçüyor, başkalarına acı vermekten zevk alıyordu.</p>

  <p>“Onu ben terk ettim, benim seçimimdi…”</p>

  <p>“Nerede kalıyorsun? Ne zaman ayrıldınız? O lanet sürtük… Özür dilerim Stick, artık kibar numarası yapamayacağım. Onca yılı ve sana yaşattığı onca pisliği düşünüyorum da… Ah Stick, niçin Tracey’yle evlenmedin?”</p>

  <p>“Lucy, lütfen bunları konuşmayalım.”</p>

  <p>John Lewis torbalarını kenara ittirirken Lucy’nin oğluna aldığı ufak pantolon ve çoraplar Strike’ın gözüne ilişti. Ardından öylece kanepeye yığıldı. Pasaklı ve bitkin göründüğünü biliyordu. Lucy ağlamak üzereydi, şehirde kaçamak yaptığı kıymetli günün bütün keyfi kaçmıştı.</p>

  <p>En nihayetinde gözyaşlarını güçlükle bastırarak, “Sanırım böyle davranacağımı bildiğin için bana haber vermedin,” dedi.</p>

  <p>“Bunu göz önünde bulundurmuş olabilirim.”</p>

  <p>Lucy, “Tamam, özür dilerim,” dedi öfkeyle. Gözleri yaşlarla dolmuştu. “O sürtük yok mu! Stick, lütfen bana bir daha asla ona dönmeyeceğini söyle. Lütfen, bu kadarına olsun söz ver.”</p>

  <p>“Ona dönmeyeceğim.”</p>

  <p>“Nerede kalıyorsun? Nick ile Ilsa’nın yanında mı?”</p>

  <p>“Hayır, Hammersmith’te ufak bir daire tuttum.” Strike’ın artık evsizlikle özleştirdiği ilk yer orasıydı. “Daha doğrusu bir oda.”</p>

  <p>“Ah Stick… Gelip bizimle kal!”</p>

  <p>Masmaviye boyanmış misafir odaları ve Greg’in zoraki gülümsemesi gözünün önünde belirip kayboldu. “Lucy, olduğum yerde mutluyum. İşime odaklanmak ve bir süre yalnız kalmak istiyorum.”</p>

  <p>Kardeşini ofisten yollamak Strike’ın yarım saatini aldı. Lucy öfkelendiği için suçluluk duyuyordu. Özür diledi, sonra kendini haklı çıkarmaya çalıştı ve bu da Charlotte’a sövdüğü ikinci bir monologu tetikledi. Sonunda gitmeye karar verdiğinde Strike torbaları alt kata taşımasına yardım etti. Girişte duran kolileri görmesini engelledi ve onu Denmark Sokağı’nın sonundaki siyah taksilerden birine bindirdi.</p>

  <p>Lucy’nin, akan rimelinin yanaklarında oluşturduğu siyah lekelerle dolan yuvarlak yüzü arka pencereden ona bakıyordu. Strike bir sigara daha yakmadan önce kendini zorlayıp gülümsedi ve el salladı. Bir yandan da Lucy’nin insanlara merhamet göstermesini, Guantanamo’da kullanılan bazı sorgulama teknikleriyle kıyaslıyordu.</p>
</body>
</html>