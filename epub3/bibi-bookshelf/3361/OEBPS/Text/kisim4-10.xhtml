<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>10</h2>

  <p class="gi">Strike, eşyalarnı Charlotte’ın dairesinden taşıdığı günden beri ilk kez taksiye para verme hakkını kendinde buldu. Araç Wapping’e doğru giderken taksimetrenin atışını aldırışsız gözlerle izledi. Taksi şoförü neden Gordon Brown’ın ülkenin yüz karası olduğunu anlatmaya kararlı gibiydi. Strike yol boyunca sesini çıkarmadan oturdu.</p>

  <p>Bu Strike’ın göreceği ilk morg değildi ve kesinlikle göreceği ilk ceset de olmayacaktı. Kurşunların açtığı yaralara, parçalanmış, kolu bacağı kopmuş, kasap dükkânındaki hayvanlar gibi içleri dışlarına çıkmış kanlar içindeki cesetlere karşı bağışıklığı vardı. Hiçbir zaman midesi bulanan tiplerden olmamıştı zaten. Çürümüş cesetler de, dondurucuya kaldırılmış buz gibi, kireç beyazı bedenler de onun işini yapan biri için alışılması gereken olağan görüntülerdi. Ancak ölümün en saf haliyle karşısına çıktığı anlar, resmiyetin koruyucu şemsiyesi altına girmeyen, temizlenmemiş ve fişlenmemiş cesetler kâbuslarına girip uykularını kaçırabiliyordu. Örneğin en sevdiği çan etekli elbisesiyle hâlâ gençliğin izlerini taşıyan annesinin, cenaze evinde kollarındaki iğne izleri görülmeyecek şekilde tabuta konulmuş cesedi… Teğmen Gary Topley’nin yüzü sapasağlam ama belden aşağısı parçalanmış olarak tozlu Afganistan yoluna düşen kanlı vücudu… Strike kızgın kumlarda yatarken Gary’nin açık kalan cansız gözlerine bakmamaya çalışmış, uzuvlarının ne kadarını kaybettiğini öğrenmekten korktuğu için bakışlarını kendi vücuduna da çevirmemişti… Neyse ki kısa süre sonra bayılıp kalmış ve bu sorunun cevabını askerî hastanede uyandığında almıştı.</p>

  <p>Morgun girişindeki tuğla duvarlı, ufak odaya İzlenimci bir resim asılmıştı. Strike gözlerini resme dikip onu daha önce nerede gördüğünü bulmaya çalıştı ve sonunda Lucy ile Greg’in şöminelerinin üstünde asılı olduğunu hatırladı.</p>

  <p>Başını kapının aralığından dışarı uzatan gri saçlı, beyaz önlüklü ve lateks eldivenli morg görevlisi, “Bay Strike?” dedi. “İçeri gelin.”</p>

  <p>Ceset küratörü denebilecek morg çalışanları neredeyse her zaman neşeli, hoş insanlar olurdu. Strike görevlinin peşinden sağ duvarı çelik dondurucuya ayrılmış penceresiz, buz gibi salona adım attı. Fayans zemin ortadaki oluğa doğru hafifçe eğimliydi ve ışıklar göz alıyordu. Bütün sesler sert, parlak yüzeylerden yankılanıyordu. Bu sebeple iki kişi olsalar da bir grup erkek odaya girmiş gibi çıkıyordu sesleri.</p>

  <p>Metal sedyenin yanında durmuş gelmelerini bekleyen iki polis müfettişi dondurucunun kapaklarından birinin önünde duruyordu. Wardle ile Carver. İlki başını sallayıp merhaba gibisinden bir şeyler mırıldanarak Strike’ı selamladı. Takım elbisesinin omuzları kepek içinde kalmış, koca göbekli, benli suratlı ikinci dedektif ise bir şeyler homurdanmakla yetindi.</p>

  <p>Morg görevlisi kapağın metal kolunu aşağı çevirdi. Kapak açıldığında birbiri üstüne yığılmış kimliği belirsiz üç kafa ortaya çıktı. Her bir ceset defalarca yıkanmaktan iyice yıpranmış beyaz çarşaflara sarılmıştı. Görevli ortadaki kumaşın etiketini kontrol etti. İsim yazmıyordu, yalnızca önceki günün tarihi atılmıştı. Cesedi üzerine yatırıldığı rafla beraber dışarı çekti ve hızlı hareketlerle onu beklemekte olan sedyeye aktardı. Strike, morg görevlisinin sedyeyi dondurucudan uzaklaştırabilmesi için geri çekilirken Carver’ın çenesinin kasıldığına dikkat etti. Tıkırtıların ardından kalan cesetler dolabın içinde gözden kayboldu.</p>

  <p>“Biz bize olduğumuz için cesedi diğer odaya taşımamız gereksiz,” diye durumu özetledi morg görevlisi. Sedyeyi oluğun yanına ittirirken, “Işık orta tarafta daha iyidir,” diye de ekledi ve üstündeki örtüyü açtı.</p>

  <p>Rochelle Onifade’in cesedi ortaya çıktı. Şişen yüzü artık kuşkunun bütün kırıntılarından arınmış, yerini anlamsız bir merak almıştı. Strike, Wardle’ın telefondaki kısa tarifinden, örtü kaldırıldığında altında kimi göreceğini tahmin etmişti ama şimdi karşısına oturduğu zamankine nazaran çok daha ufak tefek duran zavallı kızın cesedini incelerken ölümün kırılgan havası onu derinden etkiledi. Kızın patates yiyip tüm uyarılarına rağmen bildiklerini kendine saklamasını hatırladı.</p>

  <p>Polislere kızın adını söyledi, Wardle’ın not defterine, morg görevlisinin de panoya doğru yazabilmeleri için ismini harf harf kodladı. Ve kıza ait bildiği tek adresi verdi: St. Elmo Sığınma Evi, Hammersmith.</p>

  <p>“Onu kim bulmuş?”</p>

  <p>“Dün gece nehir devriyesinin ağlarına takılmış,” dedi ilk kez konuşan Carver. Güney Londralı olduğunu ele veren konuşması arkadaş canlısı değildi. “Cesetlerin şişip yüzeye çıkması üç haftayı bulur, haksız mıyım?” diye de ekledi ve sorudan çok bir değerlendirme olan bu bilgiyi doğrulaması için kibar bir öksürükle karşılık veren morg görevlisine döndü.</p>

  <p>“Kabul edilen ortalama süre bu ama kızın cesedi daha kısa sürede ortaya çıkmışsa şaşırmam. Bazı belirtiler…”</p>

  <p>“O bilgileri adli tıp raporundan öğreniriz,” diyen Carver adamı susturdu.</p>

  <p>“Üç hafta olamaz,” dedi Strike. Morg görevlisi kendisine destek olduğu için ona gülümsedi.</p>

  <p>“Nedenmiş?” diye sordu Carver.</p>

  <p>“Çünkü iki hafta önce tam bugün ona hamburger ve patates kızartması aldım.”</p>

  <p>Cesedin diğer tarafından Strike’a bakarak başını sallayan görevli, “Haa!” dedi. “Ölümden önce fazla karbonhidrat yenmişse ceset daha çabuk yüzeye vurur diyecektim. Bir süre suda yüzmüş ama…”</p>

  <p>“Kartvizitini o zaman mı verdin?” diye sordu Wardle, Strike’a.</p>

  <p>“Evet. Hâlâ okunabilir durumda olmasına şaşırdım.”</p>

  <p>“Metro kartının yanına, plastik kaplamanın içine sıkıştırıp kotunun arka cebine koymuş. Kartviziti plastik kaplama korumuş.”</p>

  <p>“Ne giyiyormuş?”</p>

  <p>“Bir tür sahte kürk. Derisi yüzülmüş bir Muppet kuklasına benziyormuş. Kot ve bluz.”</p>

  <p>“Ona hamburger aldığım gün de aynı giysileri giyiyordu.”</p>

  <p>“Durum buysa midesinden çıkacaklar ölüm zamanmı kesin olarak belirlememize…” diye söze başladı morg görevlisi.</p>

  <p>Lafını bölen Carver, Strike’a, “Kızın akrabası olup olmadığını biliyor musun?” diye sordu.</p>

  <p>“Kilburn’de bir teyzesi var. Adını bilmiyorum.”</p>

  <p>Rochelle’in göz kapakları neredeyse kapalıydı. Aradaki boşluktan gözünün akı görülüyordu; boğulanların gözleri parlak olurdu. Burnunun etrafında da kanlı köpükler vardı.</p>

  <p>Strike, morg görevlisine, “Elleri ne durumda?” diye sordu. Rochelle’in üstündeki örtü, göğsünün altında kalan bölümü görmesini engelliyordu.</p>

  <p>“Elleri boş ver,” diyen Carver, Strike’ın yanıt almasını engelledi. “Burada işimiz bitti, teşekkürler,” dedi morg görevlisine neredeyse bağırarak. Sesi salonda yankılandı. Ardından Strike’a döndü. “Seninle iki çift laf edelim. Araba dışarıda.”</p>

  <p>Polise araştırmalarında yardım edecekti elbette. Strike polis kuvvetlerine sevdalı küçük bir çocukken bu cümleyi haberlerde duyuşunu hatırladı. Annesi oğlunun bu anlaşılmaz hayranlığının eski bir Kızıl Bereli olan dayısı Ted’den, onun gizem ve macera dolu hikâyelerinden kaynaklandığına inanırdı. <i>Polise soruşturmasında yardım etmek</i>. Bu cümleyi duyan beş yaşındaki Strike, onurlu ve olayla bağlantısı olmayan bir vatandaşın polise yardım etmek için zamanını ve enerjisini harcamaya gönüllü oluşunu gözünde canlandırırdı. Polisler o şahsa bir dürbün ve cop hediye eder, kimliğini gizleyerek çalışmasına izin verirlerdi.</p>

  <p>Oysa gerçek şöyleydi. Ufak sorgu odası, bir de Strike’a karşı her hücresinden düşmanlık akan Carver’ın aksine nötr davranan ama eski arkadaş canlısı tavırlarından eser olmayan Wardle’ın getirdiği bir bardak makine kahvesi. Strike, Wardle’ın önceki görüşmelerinin nasıl geçtiğini amirine bütün detaylarıyla anlatmadığını tahmin etti.</p>

  <p>Masaya konan ufak tepside bozukluklar halinde on yedi sent, Yale anahtar ve plastik ambalajlı metro kartı vardı. Strike’ın kartvizitininse rengi atmıştı ve kırış kırıştı ama yazılar hâlâ okunuyordu.</p>

  <p>Strike, tam karşısına geçen Carver’a, ‘Ya çantası?” diye sordu. Wardle köşedeki dosya dolabına yaslanmış öylece ayakta duruyordu. “Gri, ucuz görünüşlü uyduruk bir çantaydı. Onu bulamadınız mı?”</p>

  <p>“Her nerede yaşıyorsa orada bırakmıştır,” dedi Carver. “İntihar etmeye gidenler yanlarına çantalarını almaz.”</p>

  <p>“İntihar ettiğini sanmıyorum,” dedi Strike.</p>

  <p>“Sanmıyorsun demek?”</p>

  <p>“Ellerini görmek istedim; çünkü yüzüne su gelmesinden nefret ettiğini söylemişti. İnsanlar suyun içinde çırpındıklarında elleri…”</p>

  <p>“Uzman görüşünü bizimle paylaşman ne hoş!” diye dalga geçti Carver. “Kim olduğunu iyi biliyorum Strike.” Arkasına yaslanıp ellerini ensesinde birleştirdi ve bunu yaptığında gömleğinin koltukaltındaki ter lekeleri ortaya çıktı. Soğanlı, ekşi sandviçin keskin kokusu masanın diğer tarafına kadar geliyordu.</p>

  <p>Dosya dolabının yanında duran Wardle, “Eskiden askeri polismiş,” diye araya girdi.</p>

  <p>Kaşlarını çatan Carver, “Biliyorum,” dedi. “Kahrolası bacağının ve hayatını kurtardığı için aldığı madalyanın hikâyesini Anstis’den dinledim. Ne kadar renkli bir özgeçmiş…”</p>

  <p>Carver ellerini ensesinden çekip öne eğildi ve parmaklarını birleştirip ellerini masaya yasladı. İçeriyi aydınlatan lambanın ışığında kızılımsı teni ve gözlerinin altındaki mor torbalar onu daha da çirkinleştirmişti.</p>

  <p>“Senin ihtiyarın kim olduğunu da biliyorum.”</p>

  <p>Strike kirli sakallı çenesini kaşıyıp bekledi.</p>

  <p>“Babacığın gibi zengin ve ünlü olmak istiyorsun ha? Olay bu mu?”</p>

  <p>Strike, Carver’ınki gibi kan çanağına dönmüş masmavi gözleri, Paraşütçü Birliği’nde insanları parçalamaktan zevk alan bir teğmenle tanıştığından beri şiddet eğilimiyle özdeşleştirirdi.</p>

  <p>“Rochelle intihar etmedi. Lula Landry de…”</p>

  <p>“Saçmalık!” diye bağırdı Carver. “Landry’nin kendini balkondan attığını ispatlayan iki polisle konuşuyorsun. Diş fırçasıyla yerleri siler gibi bütün kahrolası delillerin üzerinden geçtik. Neyin peşinde olduğunu biliyorum. Bristow denen zavallıdan koparabileceğini koparmak istiyorsun. Neden sırıtarak bakıyorsun bana?”</p>

  <p>“Bu görüşme basına sızarsa ne kadar rezil olacağını düşünüyorum.”</p>

  <p>“Beni basını kullanarak tehdit etme, seni domuz!”</p>

  <p>Carver’ın mağara adamlarınınkini andıran şişko suratı kasıldı. Yüzü öfkeden morarırken gözlerinin mavisi iyice belirginleşti.</p>

  <p>“Boğazına kadar boka batmış olan sensin ahbap! Meşhur bir baba, kesik bir bacak ve savaş kahramanlığı seni kurtarmaya yetmez. Kızı kendini öldürmesine yol açacak kadar korkutmadığını nereden bileceğiz? Akli dengesi bozuk değil miydi? Belki onu yanlış bir şey yaptığına inandırmışsındır. Onu canlı gören son kişi sensin ahbap! Yerinde olmak istemezdim.”</p>

  <p>“Rochelle sokağın karşısına geçip benden uzaklaştığında en az senin kadar hayattaydı. Benden ayrıldıktan sonra onu gören birileri mutlaka olmuştur. Kimse o ceketi kolay kolay unutamaz.”</p>

  <p>Wardle dosya dolabını ittirerek doğruldu ve kalın plastikten sandalyeyi masanın yanına çekti.</p>

  <p>“Senin teorini duyalım,” dedi Strike’a.</p>

  <p>“Kız, Lula Landry’nin katiline şantaj yapıyordu.”</p>

  <p>“Boş versene!” diye onu tersledi Carver. Wardle ise yüksek sesle ofladı.</p>

  <p>“Ölümünden önceki gün Lula Landry on beş dakikalığına Rochelle’le buluşmuştu,” dedi Strike. “Notting Hill’deki bir dükkânda. Rochelle’i doğrudan soyunma odasına sürüklemiş, o gece sabaha karşı kendisiyle buluşması için birine yalvardığı bir telefon görüşmesi yapmış. O konuşmayı mağazada çalışan görevlilerden biri duymuş, aralarında sadece perde varmış. Çalışanın adı Mel, kızıl saçlı ve dövmeleri var.”</p>

  <p>“Ünlü biri söz konusu olduğunda insanlar her tür yalanı söyler,” dedi Carver.</p>

  <p>“Eğer Landry soyunma odasından birine telefon açtıysa ya Duffield’dı ya da dayısı,” dedi Wardle. “Telefon kayıtlarına göre öğleden sonra sadece onları aramış.”</p>

  <p>“İyi ama arayacağı zaman Rochelle’in orada olmasını niçin istedi?” diye sordu Strike. “Niye arkadaşını peşi sıra soyunma odasına sürükledi?”</p>

  <p>“Kadınlar böyledir,” dedi Carver. “Tuvalete de birlikte giderler.”</p>

  <p>Bunca aptallıktan sıkılan Strike, “Kahrolası aklını kullan. Birini aramak için Rochelle’in telefonunu kullandı,” dedi.</p>

  <p>“Basına kendisiyle ilgili bilgileri kimin sızdırdığını görmek için herkesi denemiş. Ağzını kapalı tutan yalnızca Rochelle olmuş. Kızın güvenilir olduğunu anladı, ona cep telefonu aldı, hattı Rochelle’in adına yazdırdı ama faturaları kendi ödedi. Gazeteciler onun telefonuna sızmıştı, yanılıyor muyum? Görüşmelerinin dinlendiğinden ve hakkında bilgi sızdırıldığından paranoyaklık derecesinde şüpheleniyordu. Bu yüzden bir Nokia alıp başkası adına kaydettirdi ve böylece istediği zaman kullanabileceği güvenli bir iletişim aracına kavuştu. Sizi temin ederim, bu söylediğim dayısını ve Duffield’ı listenin dışında bırakmıyor. Başka bir numaradan araması önceden aralarında belirledikleri bir işaret olabilir. Diğer alternatif ise Rochelle’in numarasını başka biriyle, basının öğrenmesini istemediği birisiyle konuşurken kullanması. Rochelle’in numarası bende var. Hangi telekomünikasyon şirketini kullandığını öğrenirseniz verdiğim bilgileri kontrol edebilirsiniz. Telefonun kendisi kristallerle kaplı pembe bir Nokia’ydı ama onu bulamayacaksınız.”</p>

  <p>“Bulamayacağız çünkü Thames’in dibini boylamıştır,” dedi Wardle.</p>

  <p>“Elbette boylamadı,” dedi Strike. “Telefon katilde. Kızı suya atmadan önce onu almıştır.”</p>

  <p>Carver, “Siktir!” diye bağırdı. Duydukları aklına pek yatmasa da dinlemeyi sürdüren Wardle bile başını iki yana salladı.</p>

  <p>“Yoksa Landry telefonu açarken niçin Rochelle’in yanında olmasını istesin?” diye tekrarladı Strike. “Niye arabadan telefon açmadı? Niçin evsiz ve beş parasız Rochelle, Landry’nin ölümünden sonra bildiklerini gazetelere satmadı? Ona servet öderlerdi. Ama Landry öldükten sonra artık gazetelere konuşup konuşmaması neyi değiştirirdi ki? Mankene zarar veremezlerdi, öyleyse Rochelle niçin fırsattan yararlanmadı?”</p>

  <p>“Düzgün biri olduğu için mi?” diye akıl yürüttü Wardle.</p>

  <p>“Evet, seçeneklerden biri bu,” dedi Strike. “Bir diğeri ise katile şantaj yaparak daha fazla para kazanması.”</p>

  <p>“Saçmalık,” diye homurdandı Carver.</p>

  <p>“Öyle mi? Muppet’a benzemesine yol açan ceketin fiyatı bin beş yüz sterlin.”</p>

  <p>Ufak bir duraksama oldu.</p>

  <p>“Muhtemelen Landry vermiştir,” dedi Wardle.</p>

  <p>“Vermişse ocak ayında henüz satışa çıkmamış bir parçayı çok önceden satın almayı başarmış demektir.”</p>

  <p>Carver, “Landry mankendi, sektörde bağlantıları vardır. Bu tam bir zırvalık!” diye bağırdı ama herkesten çok kendine kızıyor gibiydi.</p>

  <p>Dirseklerini masaya yaslayıp Carver’ın iğrenç kokusuna maruz kalan Strike, “Lula Landry niçin on beş dakikalığına uğramak için yolunu o kadar uzatsın?” diye sordu.</p>

  <p>“Acelesi olduğu için uzun kalmamıştır.”</p>

  <p>“İyi ama niye gitti ki?”</p>

  <p>“Kızı ekmek istememiştir.”</p>

  <p>“Rochelle’i şehrin diğer ucundan mağazaya kadar getirdi. Unutmayın ki kız beş parasız, evsiz biriydi ve genellikle onu gideceği yere Lula ve şoförü bırakırdı. Zavallıyı soyunma odasına sürükledi ve on beş dakika sonra çekip gitti. Eve nasıl döneceğini bilmeyen kız da öylece ortada kaldı.”</p>

  <p>“Lula Landry şımarık sürtüğün tekiydi.”</p>

  <p>“Eğer öyleyse buluşmaya neden gitti? Çünkü buna değerdi, kendi çıkarları için orada olması gerekiyordu. Ve eğer şımarık bir sürtük değilse, demek ki her zamankinden farklı davranmasına yol açan bir ruh hali içindeydi. Lula’nın telefonda gelip kendisiyle görüşmesi için birine yalvardığını duyan bir şahit var. Gece birden sonra gelmesini istemiş. Bir de Vashti’ye gitmeden önce yanında olan ve o zamandan sonra kimsenin gördüğünü itiraf etmediği mavi bir kâğıt parçasından bahsediliyor. Kâğıtta ne yazıyordu? Rochelle’le buluşmaya gitmeden önce arabanın arka koltuğunda o kâğıda ne yazdı?”</p>

  <p>“Bir tür liste, belki alışveriş…” diyecek oldu Wardle.</p>

  <p>“Sıradan bir alışveriş listesi değildi,” diye homurdandı masayı yumruklayan Strike. “Ayrıca kimse sekiz saat önceden intihar mektubu yazıp sonra da dans etmeye gitmez. Kafanız basmıyor mu? Lanet olasıca vasiyetini yazıyordu. Rochelle’in şahitlik etmesi için onu da Vashti’ye götürdü.”</p>

  <p>“Saçmalık!” diye bağırdı Carver bir daha. Ancak Strike onu duymazdan gelip Wardle’a hitap etti.</p>

  <p>“Bu söylediklerim, Gara Porter’a her şeyi ağabeyine bırakacağını söylemesiyle de uyuşuyor. Hepsini yasallaştırmıştı. Aklı bu işteydi.”</p>

  <p>“Niçin aniden vasiyetname hazırlamak istesin?”</p>

  <p>Strike tereddüt etti ve arkasına yaslandı. Carver pis pis sırıtarak baktı ona.</p>

  <p>“Hayal gücün tükendi mi?”</p>

  <p>Strike uzun bir iç çekişle karşılık verdi. Alkole vurup bilincini kaybettiği rahatsız bir gece, önceki gece yaşadıkları, on iki saattir yediği tek yemek olan peynirli ve turşulu sandviç. Yorgunluktan ölüyordu, takati kalmamıştı.</p>

  <p>“Elimde somut deliller olsa çoktan size getirirdim.”</p>

  <p>“İntihara eğilimli arkadaşların arka arkaya kendilerini öldürmeleri ihtimalinin yüksek olduğunu biliyor muydun? Raquelle dediğin kız depresyondaydı. Kötü bir gün geçirmişti, arkadaşının kısa yolu seçtiğini hatırladı ve onu örnek alıp kendini attı. Böylece yine sana ve insanları sorgulayıp intiharın eşiğine getirmene dönüyoruz ahbap…”</p>

  <p>“Tabii tabii, benim yüzümden atladılar,” dedi Strike. “İpuçları düşünüldüğünde size mantıklı geliyorsa böyle söylemeye devam edin. Ya Tansy Bestigui’nin ifadesi ne olacak?”</p>

  <p>“Daha kaç kere söyleyeceğim Strike? Söylediği kavgayı duymuş olamayacağını ispatladık,” dedi Wardle. “Hem de şüpheye yer bırakmayacak şekilde.”</p>

  <p>“Hayır, ispatlamadınız,” dedi Strike. En sonunda, hiç beklemediği bir anda kontrolünü kaybetmişti. “Bütün iddianız koca bir beceriksizliğe dayanıyor. Tansy Bestigui’yi ciddiye alsaydınız, onu sıkıştırıp doğruyu söylemeye zorlasaydınız Rochelle Onifade bugün hayatta olurdu.”</p>

  <p>Bu sözlerden sonra öfkeden tir tir titreyen Carver, Strike’ı bir saat daha karakolda tuttu. Özel dedektifi küçük düşürmek için yaptığı son eylem Wardle’a “küçük Rokeby’yi” karakoldan çıkarmasını söylemekti.</p>

  <p>Wardle, Strike’a kapıya kadar hiç konuşmadan eşlik etti.</p>

  <p>Kapının eşiğine gelince duran Strike, “Benim için bir şey yapar mısın?” diye sordu. Artık hava kararıyordu.</p>

  <p>Wardle kuru bir gülümsemeyle, “Çoktan başımı yeterince belaya soktun dostum,” dedi. “Senin yüzünden günlerce bu haline katlanmam gerekecek.” Başparmağıyla omzunun üstünden Carver’la konuştukları odayı işaret etti. “Sana intihar olduğunu söylemiştim.”</p>

  <p>“Wardle, eğer biri bu katili yakalamayı başaramazsa öldürülme tehlikesinde olan iki kişi daha var.”</p>

  <p>“Strike…”</p>

  <p>“Ya Lula düşerken Tansy Bestigui’nin kendi dairesinde olmadığına dair delil getirirsem? Her şeyi duyabileceği bir yerde olduğunu ispatlarsam?”</p>

  <p>Wardle tavana bakıp gözlerini bir anlığına kapadı. “Elinde delil varsa…”</p>

  <p>“Yok ama birkaç gün içinde olacak.”</p>

  <p>İki adam gülüşüp sohbet ederek yanlarından geçti. Başını iki yana sallayan Wardle yorgun görünse de Strike’a sırtını dönmedi.</p>

  <p>“Polisten yardım istiyorsan Anstis’i ara, sana borcu olan o.”</p>

  <p>“Bu sefer Anstis bana yardım edemez. Benim için Deeby Macc’i aramalısın.”</p>

  <p>“Neden arayacağım?”</p>

  <p>“Anlattıklarımı duydun, benim telefonuma çıkmaz. Fakat seninle konuşur. Dosyaya bakan yetkili sensin ve anlattıklarından senden hoşlandığı sonucu çıkıyor.”</p>

  <p>“Bana Lula Landry öldüğünde Tansy Bestigui’nin nerede olduğunu Deeby Macc’in bildiğini mi söylüyorsun yani?”</p>

  <p>“Hayır, elbette bilmiyor. Adam Barrack’taydı. Ama Kentigern Gardens’dan Claridges’e hangi giysilerin yollandığını bilmek istiyorum. Özellikle Guy Somé imzalı olanları.”</p>

  <p>Strike, Wardle’la konuşurken adamın adını <i>Gii</i> diye telaffuz etmedi.</p>

  <p>“Ne yani istediğin… İyi de neden?”</p>

  <p>“Çünkü şehrin güvenlik kameralarına yakalanan kaçaklardan biri Deeby’ye gönderilen eşofman üstünü giyiyordu.”</p>

  <p>Wardle’ın bir saniyeliğine donup kalan yüzünde yeniden yorgunluk emareleri belirdi.</p>

  <p>“O eşofmanlar her yerde satılıyor,” dedi bir iki saniye sonra. “Diğer GS logolu giysiler, eşofman üstleri ve altları gibi.”</p>

  <p>“Bu özel tasarımdı. Dünyada ondan sadece bir tane var Wardle. Deeby’yi ara, Somé’nin Kentigern Gardens’a yolladığı giysilerden sonradan Claridges’e gönderilenler arasında öyle bir parçanın olup olmadığını öğren. Tek istediğim bu. Eğer haklıysam ortaya çıktığında kimin tarafında olmak istersin Wardle?”</p>

  <p>“Beni tehdit etme Strike.”</p>

  <p>“Seni tehdit etmiyorum. Şimdiden birden fazla cinayet işlemiş bir katil var… Bence sonraki cinayetini planlıyor ve elini kolunu sallayarak ortalıkta fink atıyor. Şayet seni endişelendiren gazetelerse şunu da bil: Bir ceset daha bulunursa olayın intihar olduğunu iddia edenlere nazik davranacaklarından şüpheliyim. Wardle, birileri daha öldürülmeden Deeby Macc’i ara…”</p>
</body>
</html>