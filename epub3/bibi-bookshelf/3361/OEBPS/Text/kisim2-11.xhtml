<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>11</h2>

  <p class="gi">Robin ertesi sabah, “Evan Duffield’ın menajeri, müşterisinin bundan sonra Lula Landry’yle ilgili telefonları ve görüşme taleplerini kabul etmediğini söylüyor,” dedi. “Gazeteci olmadığını açıkça belirttim ama inadı inat. Guy Somé’nin ofisindekiler de Freddie Bestigui’nin adamlarından bile kaba. Sanki Papa’yla görüşme ayarlamaya çalışıyorum!”</p>

  <p>“Tamam,” dedi Strike. “Bristow aracılığıyla ona ulaşmayı denerim.”</p>

  <p>Robin’in, Strike’ı takım elbiseyle ilk görüşüydü. Uluslararası maça gitmeye hazırlanan ragbi oyuncularını andırdığını düşündü. Strike koyu renk ceketi ve ona uyumlu kravatıyla modern ve şıktı. Dizlerinin üzerine çömelmiş, Charlotte’ın dairesinden getirdiği kolilerden birini karıştırıyordu. Robin, dedektifin eşyalarıyla dolu koliye bakmamak için özel bir çaba gösterdi. Hâlâ Strike’ın ofiste yaşadığı gerçeğini dile getirmekten kaçınıyorlardı.</p>

  <p>En nihayetinde onca mektup arasında parlak, mavi zarfı bulan dedektif, “İşte!” dedi. Yeğeninin doğum günü davetiyesiydi bu. Zarfı açtığında da, “Lanet olsun!” diye çıkıştı.</p>

  <p>“Sorun nedir?”</p>

  <p>“Yeğenimin kaç yaşına basacağını yazmamışlar.”</p>

  <p>Robin, Strike’ın ailesiyle ilişkisini merak etti. Bu konu hiç açılmamıştı ama Strike’ın sayısız üvey kardeşi, meşhur bir babası ve adı çıkmış bir annesi olduğunu biliyordu. Dilinin ucuna gelen soruları yutup o gün gelen mektupları açmaya devam etti.</p>

  <p>Strike yerden kalkıp koliyi ofisin köşesine taşıdıktan sonra Robin’e döndü.</p>

  <p>Masanın üstündeki haber fotokopisini gördüğünde, “Onlar da ne öyle?” diye sordu.</p>

  <p>“Senin için ayırdım,” dedi Robin çekine çekine. “Evan Duffield makalesini gördüğüne sevindiğini söylemiştin… Henüz görmediysen bununla da ilgilenebileceğini düşündüm.”</p>

  <p>Film yapımcısı Freddie Bestigui hakkında, gazeteden düzgünce kesilmiş bir makalenin fotokopisiydi bu. Önceki gün <i>Evening Standard</i> gazetesinde yayınlanmıştı.</p>

  <p>“Mükemmel, eşiyle öğle yemeğine giderken okurum.”</p>

  <p>“Yakında eski eşi olacakmış,” dedi Robin. “Hepsi makalede var. Bay Bestigui aşktan yana çok şanssız.”</p>

  <p>“Wardle’ın anlattıklarına bakılırsa pek sevilecek bir adam değil,” dedi Strike.</p>

  <p>“Polisin seninle konuşmasını nasıl sağladın?” Robin merakına daha fazla engel olamamıştı. İşlerin nasıl yürütüldüğünü ve soruşturmanın nasıl gittiğini öğrenmek için yanıp tutuşuyordu.</p>

  <p>“Ortak bir arkadaşımız sayesinde,” dedi Strike. “Afganistan’dan tanıdığım biri. Artık polis kuvvetlerinde.”</p>

  <p>“Sen Afganistan’da mıydın?”</p>

  <p>“Evet.”</p>

  <p>Strike paltosunu giyebilmek için katladığı Freddie Bestigui makalesini ve Jack’in doğum günü davetiyesini dişlerinin arasına sıkıştırmıştı.</p>

  <p>“Afganistan’da ne işin vardı?”</p>

  <p>“Cephedeki ölümleri araştırıyordum,” dedi Strike. “Askerî polistim.”</p>

  <p>“Hımm.”</p>

  <p>Strike’ın askerî polis olması Matthew’ın kafasındaki şarlatan veya serseri izlenimine tamamen tersti.</p>

  <p>“Neden ayrıldın?”</p>

  <p>“Gazi oldum,” dedi Strike.</p>

  <p>Nasıl yaralandığını Wilson’a anlatırken açık konuşmakta tereddüt etmemişti ama Robin’e ne kadar dürüst davranması gerektiğini bilmiyordu. Genç kadının yüzünde belirecek üzgün ifadeyi gözünde canlandırabiliyordu ve Strike kesinlikle kendisine acımasına katlanamazdı.</p>

  <p>“Peter Gillespie’yi aramayı unutma,” diye hatırlattı Robin, dedektif kapıdan çıkmak üzereyken.</p>

  <p>Bond Sokağı’na giden metroya bindiğinde makaleyi okudu. Serveti, Freddie Bestigui’ye nakliyatçılıkla zengin olan babasından kalmıştı. Kendisi de saygın sinema eleştirmenlerinin alay ettiği ticari filmler çekerek servetini ikiye katlamıştı. Yapımcı, hakkındaki iddialar yüzünden iki gazeteyle mahkemelik olmuştu. Bu iddialar arasında en dikkat çekeni ise genç bir kadın çalışanına sarkıntılık ettiği ve sonra kendisini dava etmemesi için yüklü bir para ödediğiydi. Gazetenin “iddialara göre” ve “yazıldığı kadarıyla” tabirlerinin arasına dikkatlice yerleştirdiği, cinsel tacizi ve kabadayılığı da içeren suçlamalar “sözde” kurbana yakın bir kaynak tarafından dile getirilmişti. Tacize uğrayan kız, gazetecilerle konuşmayı veya suç duyurusunda bulunmayı reddediyordu. Freddie’nin, son eşi Tansy’den boşanmak için dava açtığı haberine bir sonraki paragrafta yer verilmiş ve makale, mutsuz çiftin Lula Landry’nin kendi canına kıydığı gece onunla aynı binada olduklarını okuyucuya hatırlatan bir cümleyle sona ermişti. Bu da Bestiguilerin mutsuzluğunun, Landry’nin kendini aşağı atma kararını etkilemiş olabileceği gibi tuhaf bir izlenime yol açıyordu.</p>

  <p>Strike, Cipriani’de yemek yiyen çevrelerin adamı değildi, o tür insanlarla işi olmazdı. Ancak Davies Sokağı’ndan yukarı çıkarken sırtına hoş bir sıcaklık yayılmasını sağlayan güneş, karşısındaki tuğla binayı aydınlattığında orada üvey kardeşlerinden birine rastlamasının ne kadar garip kaçacağını düşündü. Bu düşük bir ihtimaldi ama imkânsız değildi. Cipriani gibi restoranlar Strike’ın babasının meşru çocukları için uğrak bir mekân olabilirdi.</p>

  <p>Strike fizik tedavi için Selly Oak Hastanesi’ne yattığında üvey kardeşlerinden üçü, geçmiş olsun dileklerini bildirmişti. Gabi ve Dani ortaklaşa çiçek yollamış, Al bir kere ziyaretine gelmişti. Yüksek perdeden kahkahalar atıyor ve yatağın ayakucuna bakmaktan özenle kaçınıyordu. Sonrasında Charlotte, gözlerini kırpıştırıp espri yapmaya çabalayan Al’ın taklidini yapmıştı. İyi bir taklitçiydi. Kimse öylesine güzel bir kızın bu kadar komik olmasını beklemezdi ama komikti işte.</p>

  <p>Restoranın Art Deco tarzında bir havası vardı. Bar ve sandalyeler eskitilmiş, cilalı ahşaptan, yuvarlak masalardaki masa örtüleri açık sarıydı. Garsonlarsa beyaz ceketli ve papyonluydu. Strike tabak çanak gürültüleri eşliğinde sohbet ederek yemeklerini yiyen insanlar arasında müşterisini hemen gördü; adam dört kişilik bir masada oturmuş, her ikisi de ışıl ışıl, uzun kahverengi saçlı iki kadınla sohbet ediyordu. Bristow’un tavşanımsı suratından kadınları memnun etme arzusu veya belki de gönüllerini alma isteği okunuyordu.</p>

  <p>Avukat, Strike’ı görür görmez karşılamak için ayağa fırladı ve onu, incecik, buz gibi elini uzatsa da bu tanışmaya sevinmiş görünmeyen Tansy Bestigui ile elini uzatmaya dahi zahmet etmeyen kız kardeşi Ursula May’le tanıştırdı. İçkileri ısmarlayıp menüleri elden ele dolaştırma işi aradan çıkarken Bristow gerginliğini çok fazla konuşarak gizlemeye çalışıyordu. Kız kardeşler ise belli bir sınıftan insanlara mahsus, birbirinin aynı mağrur bakışlarla Strike’ı süzüyorlardı.</p>

  <p>İkisi de plastik kutularından yeni çıkarılmış, gerçek ebatta oyuncak bebekler gibi pırıl pırıl ve kusursuzdu. Zengin kızlara özgü ince birer vücut, daracık kotları içinde neredeyse yok denebilecek kalçalar, bronzlaşmış yüzler, ortadan ayrılmış, yeleyi andıran ışıl ışıl saçlar ve milimi milimine eşitlenmiş kaşlar.</p>

  <p>Strike sonunda bakışlarını elindeki menüden ayırmaya karar verdiğinde Tansy lafı dolandırmadan konuya girdi: “Geeerçekten Jonny Rokeby’nin oğlu musun?”</p>

  <p>“DNA testine göre…” diye cevapladı dedektif.</p>

  <p>Kadın, Strike’ın espri mi yaptığını yoksa kabalık mı ettiğini anlayamadı. Koyu renk gözleri birbirini fazla yakındı. Botoks ve estetik dolgular bile yüzündeki kibri yumuşatamamıştı.</p>

  <p>“Dinle, az önce John’a da aynı şeyi söylüyordum,” diye konuya daldı. “Bir daha gazetelere düşmek istemiyorum, anladın mı? Duyduklarımı seve seve sana tekrarlarım çünkü doğruyu söylediğimi ispatlamanı istiyorum ama kimseye seninle konuştuğumdan bahsetmemelisin.”</p>

  <p>İncecik ipek gömleğinin üst düğmeleri açık olduğu için bir deri bir kemik gerdanı ortada olsa da dekoltesinin hiçbir çekiciliği yoktu. Daracık gömleğin içine hapsettiği dolgun göğüsleriyse bir günlüğüne daha iri yapılı bir arkadaşından ödünç alınmış aksesuarlar gibi duruyordu. “Öyleyse görülmeyeceğimiz bir yerde buluşmalıydık,” diye karşılık verdi Strike.</p>

  <p>“Hayır, burası iyi, ne de olsa kimse seni tanımıyor. Babana hiç benzemiyorsun, haksız mıyım? Geçen yaz Elton’da onunla tanıştım. Freddie de tanır onu. Jonny’yle sık görüşür müsünüz?”</p>

  <p>“Bugüne kadar iki kere karşılaştık,” dedi Strike.</p>

  <p>“Hımm,” dedi Tansy.</p>

  <p>Bu tek heceli nidaya hem şaşkınlık hem küçümseme sığdırmıştı.</p>

  <p>Charlotte’ın da buna benzer parlak saçlı, özel okullarda okumuş, pahalı giysiler giyen arkadaşları vardı. Hiçbiri kızın sefil görünüşlü, iri cüsseli Strike’a duyduğu garip sevgiyi anlayamazdı. Yıllar içinde telefonda veya gerçek hayatta onlarla karşılaşmış, sesli harfleri uzattıkları garip konuşmaları, borsacı eşleri ve Charlotte’ın hiçbir zaman taklit edemediği züppe tavırlarıyla haşir neşir olmuştu.</p>

  <p>Ursula, Strike’a dönüp, “Bana kalırsa Tansy seninle katiyen konuşmamalı,” diye araya girdi. Kadının ses tonu ve yüz ifadesi, Strike önlüğünü çıkarıp davet edilmediği halde masalarına oturan bir garson olsaydı bile affedilecek şey değildi. “Bence büyük bir hata yapıyorsun Tanz.”</p>

  <p>Bristow sadece, “Ursula, Tansy’nin tek iste…” diyebildi.</p>

  <p>“Ne yapıp ne yapamayacağıma sadece ben karar veririm!” diye çıkıştı Tansy kardeşine. Bristow hiç konuşmamış, sanki sandalyesi boşmuş gibi sözünü kesmişti. “Neler duyduğumu söyleyeceğim, hepsi bu. Kayıt dışı olacak, John’la anlaştık.”</p>

  <p>Belli ki o da Strike’ı işçi sınıfı olarak görüyordu. Strike, Bristow’un kendisine danışmadan, kadına görüşmenin kayıt dışı kalacağına dair söz vermesine sinirlenmişti. Tek şahit Tansy olduğuna göre ondan gelen bilgiler nasıl kayıt dışı tutulabilirdi?</p>

  <p>Bir süre dördü de konuşmadan bakışlarını yiyecek seçeneklerinde gezdirdiler. Menüyü elinden ilk bırakan Ursula oldu. Şarabını da çoktan bitirmişti. Kadehini yeniden doldurdu, bakışları huzursuzca restoranda dolaştı ve dikkatini yeniden masaya çevirmeden önce gözleri bir saniyeliğine sosyetenin ufak çaplı seçkinlerinden olan bir sarışına takıldı.</p>

  <p>“Burası bir zamanlar öğle saatinde bile muhteşem insanlarla dolardı. Cyprian şimdi sadece diğer züppe takım elbiselilerin gittiği bir halta benzemeyen Wiltons’a gitmek istiyor…”</p>

  <p>“Cyprian, eşiniz mi Bayan May?” diye sordu Strike.</p>

  <p>Aralarındaki görünmez çizgiyi aşmasının kadını ne kadar rahatsız edeceğini tahmin etmişti. Ursula May aynı masada oturmanın Strike’a kendisiyle konuşma hakkı tanıdığını düşünmüyordu. Ursula susup kaşlarını çatarken Bristow rahatsız edici sessizliği dağıtmaya çalıştı.</p>

  <p>“Evet, Ursula şirketimizin önde gelen avukatlarından Cyprian May’le evli.”</p>

  <p>“Bu yüzden boşanmamda bana aile indirimi yapıyorlar,” dedi Tansy buruk bir gülümsemeyle.</p>

  <p>Ursula gözlerini Strike’ın gözlerine dikip, “Ve basın yeniden hayatlarına girerse eski kocası çıldıracaktır,” dedi. “Evlilik anlaşmasını iptal ettirmeye çalışıyorlar. Aynı hikâye yeniden gündeme gelirse Tansy’nin alacağı nafaka bu durumdan etkilenecektir. Bu yüzden çeneni kapalı tutsan iyi olur.”</p>

  <p>Strike yüzünde donuk bir gülümsemeyle Tansy’ye döndü. “Enişteniz, John’la çalıştığına göre demek Lula Landry’yle bir diyaloğunuz vardı?”</p>

  <p>“Sadece komşuyduk, başka bir iletişimimiz yoktu,” dedi canı sıkılan kadın.</p>

  <p>Garson siparişleri almaya geldi. O gittiğinde Strike not defterini ve kalemini çıkardı.</p>

  <p>Aniden paniğe kapılan Tansy, “Onlarla ne yapacaksın?” diye sordu.</p>

  <p>“Söylediklerimin kâğıda geçirilmesini istemiyorum John!” dedikten sonra müdahale etmesini beklercesine John Bristow’a baktı ve avukat da yüzünde bezgin ve özür dileyen bir ifadeyle Strike’a döndü.</p>

  <p>“Not almak yerine sadece dinlemekle yetinmen mümkün mü Cormoran?”</p>

  <p>“Dert değil,” diyen Strike telefonunu cebinden çıkarıp not defterini ve kalemini cebine koydu.</p>

  <p>“Bayan Bestigui…”</p>

  <p>Kadın not defterine getirdiği itirazları telafi etmek istercesine, “Bana Tansy diyebilirsin,” dedi.</p>

  <p>Strike hafif bir alaycılıkla, “Ah, çok kibarsınız,” dedi. “Lula’yı ne kadar tanırdınız?”</p>

  <p>“Neredeyse hiç tanımazdım. Üç aydır o dairede oturuyordu. Selamlaşırdık ama bizimle ilgilenmezdi. Onun için yeterince sosyetik değildik. Dürüst olmam gerekirse binada olması tam bir can sıkıntısıydı. Kapının önü paparazziden geçilmezdi. Spor salonuna gitmek için bile makyaj yapmak zorunda kalıyordum.”</p>

  <p>“Binada bir spor salonu yok mu?” diye sordu Strike.</p>

  <p>“Pilates çalışmamı Lindsey Parr’la yaparım,” diye tersledi Tansy. “Tıpkı Freddie gibi konuştun, hiç durmadan binadaki tesisleri kullanmamamdan yakınır.”</p>

  <p>“Freddie, Lula’yı iyi tanır mıydı?”</p>

  <p>“Neredeyse hiç tanımazdı ama samimiyeti ilerletmeyi denemediğinden değil. Onu filmlerinden birinde oynaması için ikna etmeye çalışıyordu, ne zaman görse bize davet ederdi. Ama Lula hiç gelmedi. Ayrıca Freddie ölümünden önceki hafta sonu, ben Ursula’nın yanına gittiğimde, Lula’yı Dickie Carbury’nin evine kadar takip etmiş.”</p>

  <p>“Haberim yoktu,” dedi şaşırmış görünen Bristow.</p>

  <p>Strike, Ursula’nın kız kardeşine dönüp sırıttığını fark etti. Tansy’nin de benzer bir karşılık vermesini beklediği izlenimine kapıldı ama Tansy öyle yapmadı.</p>

  <p>Tansy, Bristow’a, “Ben de çok sonra öğrendim,” dedi. “Evet… Freddie, Dickie’den davetiye koparmayı başarmış. Bütün ekip oradaymış: Lula, Evan Duffield, Gara Porter, bulvar gazetelerinde gördüğünüz uyuşturucu bağımlısı, popüler tipler… Freddie orada yaralı bir parmak gibi göze batmıştı. Dickie’den yaşlı değil ama daha yaşlı gösteriyor.” Son cümleyi küçümseyerek söylemişti.</p>

  <p>“Kocan o hafta sonuyla ilgili neler anlattı?”</p>

  <p>“Hiçbir şey. Orada olduğunu üç hafta sonra, Dickie ağzından kaçırınca öğrendim. Eminim ki Freddie, Lula’yla şansını denemeye gitmiştir.”</p>

  <p>“Lula’yla yatmak istediği mi ima ediyorsun?” diye sordu Strike.</p>

  <p>“İstemez mi, eminim istiyordu. Koyu tenlileri, sarışınlara tercih eder. Ama asıl tutkusu ünlüleri filmlerinde oynatmaktır. Medyanın ilgisini çekebilmek için yeteneksiz ama ünlü kişileri filmlere dahil ederek yönetmenleri çıldırtır. Her iddiasına varım, onu filmde oynamaya ikna etmeyi umuyordu. Deeby Macc ve Lula’yı birlikte kullanmayı planladığını duymak beni şaşırtmazdı. İkisi hakkında zaten yeterince haber çıkıyordu, film için nasıl bir reklam olacağını düşünsenize! Freddie böyle konularda tam bir çakaldır. Kendisinden bahsedilmesinden ne kadar nefret ediyorsa filmlerinden bahsedilmesine de o kadar bayılır.”</p>

  <p>“Deeby Macc’i tanıyor mu?”</p>

  <p>“Hayır. Biz ayrıldıktan sonra tanıştılarsa bilemem… Lula ölmeden önce Freddie, Macc’le tanışmıyordu. Tanrım, Macc’in binada kalacağını duyunca öyle heyecanlandı ki! Haberi aldığı andan itibaren onu filmde oynatmaktan bahsedip durdu.”</p>

  <p>“Hangi rolde oynatmak istiyordu?”</p>

  <p>Tansy rahatsız olmuşçasına, “Bilemem!” dedi. “Aslında ne olursa… Macc’in sayısız hayranı var; Freddie de bu fırsatı kaçırmak istemedi. İsteseydi muhtemelen filme ona özel bir rol bile ekletirdi. Yağ çekip durur, uydurma zenci büyükannesinden bahsederdi.” Tansy küçümseyici bir ses tonuyla konuşuyordu. “Meşhur zencilerle tanıştığında hep öyle yapar, hepsine bir tarafının Malay olduğunu söyler. Evet, Freddie işte!”</p>

  <p>“Malay değil mi?” diye sordu Strike.</p>

  <p>Kadın alaycı bir tebessümle karşılık verdi. “Bilmiyorum, Freddie’nin büyükannesi ve büyükbabasıyla hiç tanışmadım ki. Yaşıyorlarsa bile yüz küsur yaşındadırlar. Para geleceğine inanıyorsa o her yalanı söyler.”</p>

  <p>“Bildiğin kadarıyla Lula ve Macc’i filmde oynatma planlarından herhangi bir sonuç alabildi mi?”</p>

  <p>“Eminim böyle bir teklif Lula’nın gururu okşamıştır. Çoğu manken boş boş kameraya bakmaktan fazlasını yapabildiklerini ispatlamak için yanıp tutuşur. Ancak kontrat imzalamadı, yanılıyor muyum John?”</p>

  <p>“Bildiğim kadarıyla hayır,” dedi Bristow. “Ama… başka bir konu var,” diye mırıldandı. Suratı yine kızarmıştı. Önce tereddüt etti, sonra Strike’ın soru soran bakışlarına karşılık verme mecburiyeti duymuşçasına devam etti: “Bay Bestigui haftalar önce durup dururken annemi ziyaret etmiş. Annemin kötü hissettiği günlerden biriymiş ve…” Duraksadı. “Bunları konuşmak bilmem doğru mu…”</p>

  <p>John Bristow, Tansy’ye ürkek ürkek baktı.</p>

  <p>Tansy de samimi görünen bir kayıtsızlıkla, “İstediğini söyleyebilirsin, umurumda değil,” dedi.</p>

  <p>Bristow tavşan dişini bir anlığına görünmez kılan garip bir dudak ısırma tepkisiyle karşılık verdi.</p>

  <p>“Annemle, Lula’nın hayatını konu alacak bir film hakkında konuşmak istemiş. Tabii bu konularda hassas biri olduğunu, annemin durumunu merak edip geldiğini de söylemiş. Ailesinin onayını almadan, yani resmen evet denmeden başlamak istememiş. Lula öleli üç ay bile olmadı, düşünün. Bu konuşma annemi çok üzmüş. Ne yazık ki ben orada değildim.” Bristow bu sözlerle genelde annesini korumak için yanında olduğunu ima ediyordu. “Keşke olsaydım. Söylediklerini duymak isterdim. Bu fikirden nefret etsem de Lula’nın hayatını araştırması için birilerini tutmuş olabilir. Belki bir şeyler öğrenmiştir.”</p>

  <p>“Ne gibi bir şey?” diye sordu Strike.</p>

  <p>“Bilmiyorum. Lula’nın geçmişi, mesela yanımıza gelmeden önce nerede olduğu…”</p>

  <p>Garson ordövrleri getirip önlerine bıraktı. Strike, garson gidene kadar bekledikten sonra Bristow’a döndü. “Bay Bestigui’yle konuşup Lula hakkında ailenizin bilmediği bir şeyler bulup bulmadığını sorabildin mi?”</p>

  <p>“O kadar kolay değil,” dedi Bristow. “Dayım Tony ziyareti haber aldığında annemi rahatsız ettiğini söylemek için Bay Bestigui’yi aramış. Duyduğuma göre fena kavga etmişler. Bay Bestigui’nin ailemizden kimseyle konuşacağını sanmıyorum. Elbette Tansy’nin boşanma için şirketimizi kullanması durumu daha da kötüleştirdi. Oysa bunda bir gariplik yok, ülkenin önde gelen hukuk firmalarından biriyiz. Ursula’nın Cyprian’la evli olduğu düşünülürse Tansy’nin bizi tutması gayet doğal… Ancak bunu öğrenince eminim Bay Bestigui bizden iyice soğumuştur.”</p>

  <p>Strike, Bristow konuşurken gözlerini ondan hiç ayırmadı ama yıllar içinde göz ucuyla etrafı kontrol etme yeteneği oldukça gelişmişti. Ursula’nın tekrar kardeşine bakıp sırıttığını gördü. Kadını bu kadar eğlendiren şeyin ne olduğunu merak etmişti. Keyfinin yerine gelmesinde hiç şüphesiz dördüncü kadehe geçmesinin de etkisi vardı.</p>

  <p>Strike önündekileri yiyip neredeyse hiç dokunmadığı tabağını ittiren Tansy’ye döndü.</p>

  <p>“Lula taşındığında ne kadardır on sekiz numarada oturuyordunuz?”</p>

  <p>“Neredeyse bir yıldır.”</p>

  <p>“Lula geldiğinde orta katta oturan var mıydı?”</p>

  <p>“Evet.”</p>

  <p>“Altı aylık oğulları olan Amerikalı bir çift oturuyordu ama Lula taşındıktan kısa bir süre sonra ABD’ye döndüler. Sonrasında daireyi kimse tutmadı, sanırım ekonomik kriz yüzünden. O daireler servet ediyor. Müzik şirketi Deeby Macc için kiralayana dek daire boştu.”</p>

  <p>Garip tasarımlı bir manto içinde yanlarından geçen kadının görüntüsü iki kız kardeşin dikkatini dağıtmıştı.</p>

  <p>“O manto Daumier-Cross,” dedi Ursula. Gözlerini kısıp şarap kadehini dudaklarına götürdü. “Altı aylık bekleme listesi var…”</p>

  <p>“Kadın da Pansy Marks-Dillon’dı,” dedi Tansy.</p>

  <p>“Kocanın elli milyonu olunca böyle giyinmek kolay oluyor. Freddie dünyadaki en cimri zengindi. Yeni giysilerimi ondan saklamam veya sahte olduğunu söylemem gerekirdi. Bazen tam bir baş belası gibi davranırdı.”</p>

  <p>Yanakları iyice pembeleşen Bristow, “Sen her zaman harika görünürsün,” dedi.</p>

  <p>Tansy Bestigui bezgin bir sesle, “Çok tatlısın,” dedi.</p>

  <p>Garson tabakları toplamaya geldi.</p>

  <p>Tansy, Strike’a, “Ne sormuştun?” diye sordu. “Ah evet, daireler. Deeby Macc gelecekti… Ama gelmedi. Gelmemesi Freddie’yi çok öfkelendirdi çünkü daireye gülleri koydurmuştu. Freddie o kadar cimri bir pisliktir ki!”</p>

  <p>“Derrick Wilson’ı ne zamandır tanıyorsun?” diye sordu Strike.</p>

  <p>Kadın boş gözlerle baktı.</p>

  <p>“O güvenlik görevlisi değil miydi? Tanımıyorum, nereden tanıyacağım? İyi birine benziyor. Freddie aralarında en iyisi olduğunu söylerdi.”</p>

  <p>“Gerçekten mi? Niyeymiş?”</p>

  <p>Kadın omuz silkti.</p>

  <p>“Bilmiyorum, Freddie’ye sor. Sorabilirsen tabii,” diye ekledi, kahkahasını tutmaya gerek görmeden. “Freddie seninle ancak cehennem buz tutarsa konuşur.”</p>

  <p>Hafifçe öne eğilen Bristow, “Tansy,” dedi. “Neden o gece neler duyduğunu Cormoran’a anlatmıyorsun?”</p>

  <p>Aslında Strike, Bristow’un araya girmemesini tercih ederdi.</p>

  <p>“Eh!” dedi Tansy. “Saat sabahın ikisine geliyordu. Bir bardak su içmek için kalktım.”</p>

  <p>Kadının ses tonu monoton ve duygusuzdu. Strike daha ilk cümleden kadının, polise anlattığı hikâyeyi değiştirdiğine dikkat etti.</p>

  <p>“Su almak için banyoya gittim ve sonra salonun yolunu tuttuğumda yatak odasının önünden geçerken bağırışları duydum. Lula, <i>artık çok geç, çoktan yaptım</i> diyordu ve adam da <i>yalancı bir sürtüksün</i> dedi. Sonra da onu balkondan attı. Düşüşünü gerçekten gördüm.”</p>

  <p>Ve Tansy aşağı uçan birini taklit edercesine ellerini sağa sola salladı.</p>

  <p>Kusacakmış gibi görünen Bristow kadehini masaya bıraktı. Ana yemekler geldi. Ursula şarap içmeyi sürdürüyordu. Ne Tansy ne de Bristow yiyeceklere dokundu. Strike çatalını alıp yemeye başladı, ançüezli puntarelle’yi ne kadar sevdiğini belli etmemeye çalışıyordu.</p>

  <p>“Çığlığı bastım,” diye fısıldadı Tansy. “Çığlıklarımı engelleyemiyordum. Freddie’yi geçtim, koşa koşa daireden çıkıp aşağı indim. Güvenlik görevlisine yukarıda birinin olduğunu söylemek istiyordum. Belki onu yakalardı. Wilson masanın arkasındaki yerden dışarı fırladı. Neler olduğunu anlattığımda yukarı koşmak yerine önce kızı görmek için sokağa çıktı. Aptal herif! Yukarı çıksaydı katili yakalayabilirdi! Derken, Freddie peşimden aşağı indi ve giyinik olmadığım için beni daireye dönmeye zorladı. Sonra Wilson geri geldi, kızın öldüğünü söyledi ve Freddie’den polisi aramasını rica etti. Freddie beni üst kata sürükledi, sinir krizi geçiriyordum. Salondan 999’u aradı, polisler geldi. Hiçbiri söylediklerimin tek kelimesine bile inanmadı.”</p>

  <p>Şarabından bir yudum alıp kadehini bıraktıktan sonra alçak sesle konuşmaya devam etti:</p>

  <p>“Seninle konuştuğumu bilse Freddie çıldırır.”</p>

  <p>“Söylediklerine eminsin değil mi Tansy?” diye araya girdi Bristow. “Bir erkeğin sesini duyduğundan emin misin?”</p>

  <p>“Evet, elbette eminim,” dedi Tansy. “Duydum diyorum ya! Kesinlikle orada biri daha vardı.”</p>

  <p>Bristow’un cep telefonu çaldı. “Özür dilerim,” diye mırıldandı.</p>

  <p>“Alison… Evet?” dedi telefonu açtığında.</p>

  <p>Strike, ne dediği anlaşılmasa da sekreterin sesini tanıdı.</p>

  <p>“Bir saniye izin verir misiniz?” dedi endişelenmiş görünen Bristow ve masadan kalktı.</p>

  <p>İki kız kardeşin cilalı yüzlerinde fesat sırıtışlar belirdi. Bakıştılar ve sonra Ursula bir soru sorarak Strike’ı şaşırttı:</p>

  <p>“Alison’la tanıştın mı?”</p>

  <p>“Sayılır.”</p>

  <p>“Birlikte olduklarını biliyorsundur o halde.”</p>

  <p>“Evet.”</p>

  <p>“Aslında çok acınası bir durum,” dedi Tansy. “John’la birlikte ama aklı fikri Tony’de. Peki, Tony’yle tanıştın mı?”</p>

  <p>“Hayır.”</p>

  <p>“Hukuk firmasının kıdemli ortaklarındandır. John’un dayısı olduğunu biliyor musun?”</p>

  <p>“Evet.”</p>

  <p>“Çekici bir adamdır. Milyon yıl geçse Alison’a bakmaz. Kız herhalde teselli ödülü olarak John’a razı oldu.”</p>

  <p>Görünüşe göre Alison’ın karşılıksız aşkının düşüncesi bile kız kardeşleri eğlendiriyordu.</p>

  <p>“Bunlar ofisteki herkesin bildiği dedikodular mı?” diye sordu Strike.</p>

  <p>“Hem de nasıl!” dedi Ursula büyük bir zevkle.</p>

  <p>“Cyprian kızın kendini küçük düşürdüğünü söylüyor. Tony’nin peşinden ayrılmıyormuş.”</p>

  <p>Ursula’nın Strike’a duyduğu antipati buharlaşıvermişti. Dedektif buna şaşırmadı, pek çok kere benzer bir hadiseyle karşılaşmıştı. İnsanlar konuşmayı severdi ve bunun istisnası azdı. Mesele onları nasıl konuşturacağınızı bilmekteydi. Kimileri (anlaşılan Ursula da onlardan biriydi) alkol karşısında zayıftı, diğerleri ilgi odağı olmayı severdi ve bir de kafası çalışan birini bulduğunda çenesi düşenler vardı. İnsanoğlunun büyük bir çoğunluğunun çenesi belli konulara gelince gevşerdi. Kendi masumiyetleri veya başkalarının kabahatleri, savaş öncesinden kalma bisküvi tenekesi koleksiyonları veya Ursula May özelinde sıradan bir sekreterin umutsuz aşkı…</p>

  <p>Ursula, camdan Bristow’u izliyordu. Avukat kaldırımda volta atarak telefonla konuşuyordu.</p>

  <p>Artık dili iyice çözülmüş olan Ursula şöyle dedi: “Nelerden bahsettiklerini bildiğime her iddiasına varım. Conway Oates’in vârisleri şirketin işleri ele alış şekli yüzünden olay çıkarmıştır. Amerikalı bankeri biliyorsun, değil mi? Cyprian ve Tony zor duruma düştüler, durumu düzeltmesi için John’u oraya buraya yollayıp duruyorlar. Boktan işler hep John’a kalır.”</p>

  <p>Ses tonunda acıma veya anlayış değil, küçümseme vardı. Hayatından bezmiş görünen Bristow masaya döndü.</p>

  <p>“Özür dilerim, Alison’ın bana iletmesi gereken mesajlar vardı.”</p>

  <p>Garson bu sefer de ana yemeklerin tabaklarını toplamaya geldi. Tabağındakini bitiren tek kişi Strike’tı. Garson konuşulanları duyamayacak kadar uzaklaştığında Strike tekrar konuya döndü.</p>

  <p>“Tansy, polisler ifadeni görmezden gelmiş çünkü duyduğunu iddia ettiğin şeyleri duymanın mümkün olmadığını düşünmüşler.”</p>

  <p>“Yanılıyorlar, yanılamazlar mı?” dedi öfke içinde. Keyfine limon sıkılmıştı. “Duydum!”</p>

  <p>“Pencere kapalı olduğu halde mi?”</p>

  <p>Kadın gözlerini masadakilerin gözlerinden kaçırarak, “Açıktı,” dedi. “İçerisi boğucuydu. Su almaya giderken camı açmıştım.”</p>

  <p>Strike baskı yapmanın, kadının diğer soruları cevaplamaktan kaçınmasına yol açacağından emindi. “Ayrıca kokain aldığını iddia ediyorlar.”</p>

  <p>Tansy’nin dudaklarından sabırsız bir <i>hah</i> nidası çıktı ve Strike’a, “Beni iyi dinle,” dedi. “Akşam yemeği sırasında kokain almıştım. Ayrıca doğru, daireyi araştırırken banyoda biraz uyuşturucu buldular. Hepsi o kahrolası, kafa ütüleyen Dunnelar yüzünden. Benjy Dunne’ın yavan anekdotlarına katlanabilmek için kim olsa uyuşturucu alırdı. Ancak üst kattan gelen sesleri ben uydurmadım. Orada bir erkek vardı, kızı o öldürdü, öldürdü!” Tansy artık Strike’a öfkeli gözlerle bakıyordu.</p>

  <p>“Sence sonrasında nereye kayboldu?”</p>

  <p>“Nereden bileyim? John sana onu bulman için para ödemiyor mu? Bir şekilde dışarı kaçmış. Belki arka pencereyi kullanmıştır, belki asansöre saklanmıştır, belki de yer altı otoparkından çıkmıştır. Nasıl gitti bilmiyorum ama binadaydı.”</p>

  <p>İyice gerilen Bristow, “Sana inanıyoruz,” diye araya girdi. “Sana inanıyoruz Tansy. Ancak neler olduğunu çözebilmek için Cormoran’ın bu soruları sorması gerek.”</p>

  <p>Bristow’u duymazdan gelip Strike’a hitap eden Tansy, “Polisler beni karalamak için ne gerekiyorsa yaptı,” dedi.</p>

  <p>“Çok geç geldiler, adam çoktan kaçmıştı. Onlar da örtbas etti. Benim yaşadıklarımı yaşamayan kimse neler çektiğimi bilemez. Basın canıma okudu. Tam bir cehennemdi. Onlardan kurtulabilmek için tedavi merkezine yattım. Basın mensuplarının bunları yapmasına izin vermenin bu ülkede yasal olmasına inanamıyorum. Üstelik hepsi doğruyu söylediğim için. İnanılır gibi değil! Çenemi kapalı tutmalıydım, değil mi? Başıma ne geleceğini bilmeliydim.”</p>

  <p>Tansy parmağındaki pırlanta taşlı yüzüğü sağa sola çevirdi.</p>

  <p>“Lula düştüğünde Freddie yatakta mıydı?” diye sordu Strike.</p>

  <p>“Evet.”</p>

  <p>Tansy elini yüzüne götürüp var olmayan saçlarını alnından geriye attı. Garson menülerle geri döndü. Strike siparişler verilene kadar sorularını kendisine saklamak zorunda kaldı. Puding ısmarlayan sadece oydu, diğerleri kahveyle yetindi.</p>

  <p>Garson gittiğinde Tansy’ye, “Freddie yataktan ne zaman kalktı?” diye sordu.</p>

  <p>“Ne demek istiyorsun?”</p>

  <p>“Lula düştüğünde yataktaydı dedin, ne zaman kalktı?”</p>

  <p>“Çığlıklarımı duyunca,” dedi Strike’ın zaten bunu bilmesi gerekiyormuş gibi. “Onu ben uyandırdım.”</p>

  <p>“Çok çabuk kendine gelmiş.”</p>

  <p>“Bunu nasıl bilebilirsin?”</p>

  <p>“Çünkü anlatırken Freddie’yi geçip daireden çıktığını ve alt kata indiğini söyledin. Yani sen olanları anlatmak için Derrick’in yanına koşarken o çoktan kalkıp salona gelmiş olmalı.”</p>

  <p>Saniyelik bir tereddüt oldu.</p>

  <p>Mükemmel saçlarını düzeltir gibi yapıp eliyle yüzünü gizleyen kadın, “Öyle,” dedi.</p>

  <p>“Derin uykusundan uyanıp salona gelmesi saniyeler mi sürdü? Anlattıklarına bakılırsa çığlıkların ardından hiç oyalanmadan dışarı fırlamışsın.”</p>

  <p>Yine kısacık bir sessizlik yaşandı.</p>

  <p>“Evet.”</p>

  <p>“Bilmiyorum, belki de çığlık atarken donup kalmışımdır. Emin değilim, şoktaydım. Freddie yatak odasından dışarı fırladı, ben de yanından geçtim.”</p>

  <p>“Ne gördüğünü söylemek için durdun mu?”</p>

  <p>“Hatırlamıyorum.”</p>

  <p>Bristow yine zamansız müdahalelerinden birine girişecek gibi davranıyordu. Strike onu durdurmak için elini kaldırdı ama Tansy konudan konuya atladı. Strike’ın tahminine göre Tansy kocasından bahsetmek istemiyordu.</p>

  <p>“Katilin nasıl içeri girdiğini düşünüp durdum. Kızın peşinden içeri girdiğine eminim çünkü Derrick Wilson o sırada yerinden ayrılıp tuvalete gitmişti. Wilson’ın bu yüzden işten atılması gerektiğini düşünüyorum. Bence arka odada çaktırmadan uyuyordu. Katil kapının şifresini nereden buldu bilmiyorum ama kız geldikten sonra içeri girdiğine eminim.”</p>

  <p>“Adamın sesini yeniden duysan tanır mısın? Yani bağıran kişinin?”</p>

  <p>“Sanmam. Sıradan bir erkek sesiydi. Herkes olabilir. Olağandışı bir yanı yoktu. Sonrasında Duffield mıydı diye çok düşündüm,” diyen kadın soru sorarcasına dedektifi süzdü. “Önceden bir kere Duffield’ın üst katta bağırıp çağırdığını duymuştum. O zaman Wilson onu dışarı atmıştı. Duffield, Lula’nın kapısını kırmaya çalışıyordu. Onun kadar güzel bir kızın Duffield’la ne işi olduğunu hiç anlamamışımdır,” diye de ekledi.</p>

  <p>Ursula şişenin dibinde kalan şarabı kadehine doldururken, “Bazı kadınlar onu seksi buluyor,” diye ona katıldı. “Nesini çekici buluyorlar anlamıyorum. Berbat davranan, pis herifin teki!”</p>

  <p>Parmağındaki pırlanta yüzüğü evirip çevirmeyi sürdüren Tansy, “Zengin bile değil,” dedi.</p>

  <p>“Yine de o gece duyduğun kişinin o olduğunu sanmıyorsun, öyle mi?”</p>

  <p>Kadın sabırsızca cılız omuzlarını silkerek, “Dediğim gibi, herkes olabilir,” dedi.</p>

  <p>“Ama şahidi varmış. Bir sürü insan Lula’nın öldürüldüğü gece Kentigern Gardens yakınlarında olmadığını söyledi. Gecenin bir bölümünü Ciara Porter’la geçirmiş, değil mi? Sürtük! En yakın arkadaşının erkek arkadaşıyla yatıyormuş.”</p>

  <p>“Yatıyorlar mıymış?” diye sordu Strike.</p>

  <p>“Ne sanıyordun?”</p>

  <p>Ursula bu çok safça bir soruymuş gibi kahkahayı bastı.</p>

  <p>“Ciara Porter’ı tanırım, benim de düzenlenmesine katkıda bulunduğum bir yardım defilesinde mankenlik yapmıştı. Kibirli pisliğin tekidir.”</p>

  <p>Kahvelerle birlikte Strike’ın yoğun kıvamlı pudingi geldi.</p>

  <p>Tansy espresso’sunu yudumlarken, “Özür dilerim John ama Lula arkadaş seçiminde çok beceriksizdi,” dedi.</p>

  <p>“Ciara’nın dışında bir de Bryony Radford vardı. Güvenilecek biri değildir, ben olsam onu evime almazdım.”</p>

  <p>“Bryony kim?” diye sordu Strike gereksiz yere. Aslında kim olduğunu hatırlıyordu.</p>

  <p>“Makyaj uzmanı. Sıradan bir makyaj için bile servet istiyor,” dedi Ursula. “Üstelik çekilmez biri. Gorbaçov Vakfı’nın balosuna gideceğim akşam onu tutmuştum, sonrasında herkese…”</p>

  <p>Ursula aniden susup kadehini bıraktı ve kahvesini eline aldı. Strike, Bryony’nin kime ne söylediğinin konuyla hiçbir ilgisi olamayacağını bilmesine rağmen merakına yenik düştüğü için ağzını açacak oldu ama Tansy sesini daha yükselterek onun sorusunu bastırdı.</p>

  <p>“Bir de Lula’nın ara sıra daireye getirdiği, hastalıklı gibi görünen kız var, hatırlıyor musun John?” Sorusunu Bristow’a yöneltmişti ama adam kimden bahsettiğini anlamamış gibi görünüyordu.</p>

  <p>“Biliyorsun ya, ara sıra peşinde sürüklediği hayalet gibi görünen siyahi kızı diyorum. Evsiz gibi görünen. Yani… gerçekten pis kokardı. Asansöre bindiğinde kokudan durulmuyordu. Üstelik Lula onu havuza da götürmüştü. Siyahların yüzebildiğini bilmiyordum.”</p>

  <p>Suratı kıpkırmızı olan Bristow’un gözlerindeki tik şiddetlenmişti.</p>

  <p>“Lula’nın onunla ne işler çevirdiğini kim bilebilir?” dedi Tansy. “Nasıl hatırlamazsın John. Kız pejmürdenin tekiydi. Pek normal birine benzemiyordu.”</p>

  <p>“Bilmiyorum…” diye mırıldandı Bristow.</p>

  <p>“Rochelle’den mi bahsediyorsun?” diye sordu Strike.</p>

  <p>“Ah evet, sanırım adı buydu. Cenazeye de gelmişti,” dedi Tansy ve gözlerini Strike’a dikip, “Dikkatimi çekti. En arka sırada oturuyordu. Unutma, bunların hepsi kayıt dışı,” diye de ekledi.</p>

  <p>“Freddie’nin seninle konuştuğumu öğrenmesine izin veremem. Yeniden basının hayatımı cehenneme çevirmesine katlanamayacağını.”</p>

  <p>“Hesap lütfen,” diye seslendi garsona.</p>

  <p>Hesap geldiğinde yorum yapmadan Bristow’a uzattı.</p>

  <p>Kardeşler parlak, kahverengi saçlarını omuzlarına atıp pahalı ceketlerini giyerek çıkmaya hazırlanırken restoranın kapısı açıldı ve altmış yaşlarında, uzun boylu, ince yapılı, zarif takım elbiseli bir adam içeri girdi. Çevreye bakınıp doğrudan onların masasına yöneldi. Saçları ağarmıştı ve seçkin bir görünümü vardı. Kıyafeti mükemmeldi. Gözleriyse insanın kanını donduran bir buz mavisiydi. Kısa ve kararlı adımlarla yürüyordu.</p>

  <p>İki kadının iskemleleri arasına gelip durduğunda mesafeli bir ses tonuyla, “Tam bir sürpriz oldu,” dedi. Diğer üçü, adamın geldiğini görmemişti ve Strike dışında herkes adam karşısında şaşkınlık ve huzursuzluğun ötesinde bir rahatsızlık sergiliyordu. Tansy ve Ursula saniyenin binde biri kadar bir süre donup kaldı. Ursula çantasından güneş gözlüklerim çıkarmak üzereydi.</p>

  <p>İlk toparlanan Tansy oldu.</p>

  <p>“Cyprian,” dedi yanağını öpmesi için ona doğru eğilirken. “Evet, ne hoş sürpriz.”</p>

  <p>Ursula’ya, “Alışverişe çıkacağını söylemiştin hayatım,” dedi. Tansy’yi dönemin modasına uygun şekilde tek yanağından öperken gözleri karısındaydı.</p>

  <p>“Yemek için ara verdik Cyps,” diye karşılık veren Ursula’nın yanakları iyice kızarmıştı. Havadaki gerilim Strike’ın dikkatinden kaçmadı.</p>

  <p>Yaşlı adamın gözleri durumu tartarcasına önce Strike’ın üzerinde dolaştı, sonra da Bristow’a kaydı.</p>

  <p>“Tansy, boşanma işlemleriyle Tony’nin ilgilendiğini sanıyordum,” dedi.</p>

  <p>“Öyle,” dedi Tansy. “İş yemeğinde değiliz Cyps. Arkadaşlar arasında bir yemek bu.”</p>

  <p>Adamın yüzünde göstermelik bir gülümseme belirmişti.</p>

  <p>“Öyleyse dışarı çıkarken size eşlik etmeme izin verin tatlım!” dedi.</p>

  <p>Bristow’la nezaketen vedalaşan ama Strike’a hiçbir şey söyleme gereği duymayan iki kardeş, Ursula’nın kocasının eşliğinde restorandan ayrıldılar. Kapı üçlünün arkasından kapandığında Strike, Bristow’a döndü.</p>

  <p>“Bu da neydi böyle?”</p>

  <p>“O Cyprian’dı,” dedi Bristow. Kredi kartını ve hesabı eline alırken sinirleri bozulmuş gibiydi. “Cyprian May. Ursula’nın kocası. Hukuk bürosunun kıdemli ortaklarından. Tansy’nin seninle konuşması hoşuna gitmeyecek. Acaba bizi burada bulacağını nasıl öğrendi? Muhtemelen Alison söylemiştir.”</p>

  <p>“Niçin benimle konuşmasından hoşlanmasın ki?”</p>

  <p>“Tansy onun baldızı,” dedi Bristow paltosunu giyerken. “Kendisini yeniden budala durumuna düşürmesine izin vermeyecektir. En azından o böyle düşünüyor. Muhtemelen seninle konuşmaya Tansy’yi ikna ettiğim için canıma okuyacaklar. Eminim şimdiden dayıma beni şikâyet etmek için telefonu eline almıştır.”</p>

  <p>Strike, Bristow’un ellerinin titrediğini gördü.</p>

  <p>Avukat, restoran görevlisinin çağırdığı taksiye binip gitti. Strike da yürüyerek Cipriani’den uzaklaştı. Yolda kravatını gevşetti ve öylesine derin düşüncelere daldı ki Grosvenor Sokağı’ın geçerken geldiğini görmediği arabanın korna sesiyle irkilene kadar dalgınlığını fark etmedi.</p>

  <p>Hayatının bıçak sırtında olduğunu anladığı bu uyarının ardından Strike, Elizabeth Arden Güzellik Merkezi’ne doğru yürüyüp kaldırımdaki kalabalıktan uzaklaşmak için duvara yaslandı ve sigarasını yakıp cep telefonunu çıkardı. Kaydı dinleyip geri sardı ve Tansy’nin, Lula Landry’nin pencereden düşüşünü anlattığı bölüme geldi.</p>

  <p><i>Su almak için banyoya gittim ve sonra salonun yolunu tuttuğumda yatak odasının önünden geçerken bağırışları duydum. Lula</i>, artık çok geç, çoktan yaptım <i>diyordu ve adam da</i> yalancı bir sürtüksün <i>dedi. Sonra da onu balkondan attı. Düşüşünü gerçekten gördüm.</i></p>

  <p>Bristow’un kadehini masaya vuruşunun tıkırtısını duydu. Sonra Strike kaydı tekrar tekrar dinledi.</p>

  <p><i>Su almak için banyoya gittim ve sonra salonun yolunu tuttuğumda yatak odasının önünden geçerken bağırışları duydum. Lula</i>, artık çok geç, çoktan yaptım <i>diyordu ve adam da</i> yalancı bir sürtüksün <i>dedi. Sonra da onu balkondan attı. Düşüşünü gerçekten gördüm.</i></p>

  <p>Landry’nin çırpınan kollarını taklit edişini ve bunu yaparken yüzünde beliren ürkek ifadeyi hatırladı. Telefonunu cebine koydu, defterini çıkardı ve unutmamak için aklındakileri not almaya başladı.</p>

  <p>Strike o güne kadar sayısız yalancıyla karşılaşmıştı. Kokularını hemen alırdı ve Tansy’nin de onlardan biri olduğunu gayet iyi biliyordu. Dairesinden duyduğunu iddia ettiği şeyi duymuş olamazdı. Polisler bunu ortaya çıkarmıştı. Oysa Strike bütün önyargılarına ve o ana dek duyduğu bütün delillerin Lula Landry’nin intihar ettiğini göstermesine rağmen Tansy Bestigui’nin, Landry düşmeden önce biriyle kavga ettiğini duyduğuna ikna olmuştu. Kadının anlattıklarının o bölümü öylesine gerçekti ki bütün o sahteliklerin arasında hemen dikkat çekiyordu.</p>

  <p>Duvarı ittirip doğruldu ve Grosvenor Sokağı’ndan geçip doğuya yürüdü. Gelip giden arabalara öncekinden daha fazla dikkat etse de aklı Tansy’nin surat ifadesinde, ses tonunda ve Lula Landry’nin son anlarından bahsetmesindeydi.</p>

  <p>Neden hayati önem taşıyan konuda doğruyu söylemiş ama yalan olduğu ispatlanabilecek diğer detayları kafadan uydurmuştu? Landry’nin dairesindeki bağırışları duyduğunda ne yaptığıyla ilgili niçin yalan söylüyordu? Strike, Adler’ı hatırladı: <i>Gerçek tehlikeli değilse yalan söylemek anlamsızdır</i>. Tansy bugün kendisine inanacak birini bulmak umuduyla gelmiş, yine de delilleri geçersiz kılan yalanları tekrarlamakta ısrar etmişti.</p>

  <p>Sağ dizine saplanan ağrıyı dikkate almamaya çalışarak hızlı adımlarla yürüdü. Derken Maddox’u geçip Regent’a saptığının farkına vardı. Karşısında Hamleys Oyuncak Dükkânı’nın kırmızı neon ışıkları görünüyordu. Strike ofise dönmeden yeğenine doğum günü hediyesi alması gerektiğini hatırladı.</p>

  <p>Sokak her türden insanla doluydu ve birbirleriyle konuşarak oraya buraya koşturan insanlar, Strike’ın ağır adımlarla aralarından geçtiğini neredeyse fark etmediler. Strike karanlıkta katları dolaştı, çocukların bağırışlarını, oyuncak helikopterlerin uçarken çıkardıkları gürültüleri, yoluna çıkan oyuncak domuzların <i>vink vink</i> seslerini duymazdan geldi. Sonunda yirmi dakikalık araştırmanın ardından HM Forces Oyuncakları’nın yanında mola verdi. Orada bir süre hiç kıpırdamadan durdu. Minik deniz komandolarına ve paraşütçülere baksa da aklı başka yerdeydi. İri yarı, gözlerini oyuncaklara dikmiş bu garip adamdan çekilmesini istemeye korktukları için çocuklarını etrafından dolaştırmaya çalışan ailelerin fısıltılarını dahi duymuyordu.</p>
</body>
</html>