<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>10</h2>

  <p class="gi">Robin, yolcularla tıka basa dolmuş Bakerloo metrosuyla kuzeye doğru giderken herkes pazartesi sabahına yakışacak gergin ve mutsuz ifadeler takınmıştı. Mantosunun cebindeki telefonun titrediğini hissetti ve nefesi kötü kokan takım elbiseli adamın tam kestiremediği bir yerine dirsek atarak binbir güçlükle telefonu çıkardı. Mesajın Strike’tan geldiğini görünce neredeyse önceki gün gazetede Duffield haberini gördüğü zamanki kadar heyecanlandı. Ardından mesajın içeriğine baktı. Şöyle yazıyordu:</p>

  <p class="alinti"><i>Dışarıdayım. Anahtar lavabonun yanında. Strike</i>.</p>

  <p class="gi1">Telefonu cebine koymakla uğraşmayıp metro karanlık tünellerden geçerken sıkı sıkı elinde tutmayı sürdürdü ve dirsek attığı yabancının nefesinin iğrenç kokusunu almamaya çalıştı. Canı biraz sıkkındı. Önceki gün, Matthew’un favori restoranı olan Windmill’de nişanlısının üniversiteden tanıdığı iki arkadaşıyla öğle yemeğine çıkmışlardı. Robin yan masadaki <i>Dünyadan Haberler</i> gazetesinde Evan Duffield’ın fotoğrafını gördüğünde bir bahane uydurup Matthew’un konuşmasını bölmek pahasına Strike’a mesaj atmak için dışarı koşmuştu.</p>

  <p>Sonrasında Matthew, Robin’in nezaketsizlik ettiğini, gizemli havayı koruyacağım diye masadan kalktığını açıklamaya dahi gerek duymamasının daha da büyük kabalık olduğunu söylemişti.</p>

  <p>Tren yavaşladı. Yanındaki iri kıyım adam bütün ağırlığıyla ona yüklenirken Robin düşmemek için demirlere sıkı sıkı tutundu. Kendini tam bir budala gibi hissediyordu ve hayatındaki iki erkeğe de içerlemişti. Ama özellikle Lula Landry’nin eski sevgilisinin sıradışı hareketleriyle ilgilenmediği ortada olan Strike’a bozuluyordu.</p>

  <p>Sokağın her zamanki karmaşasını ve Denmark Sokağı’ndaki yol çalışmasını aşıp anahtarı tarif edilen yerden aldı. Ofise girip Freddie Bestigui’nin kendini herkesten üstün zanneden sekreterinin ukalalıklarına katlanması gerektiğinde Robin’in tepesinin tası atmak üzereydi.</p>

  <p>Kendisi henüz bilmese de tam bunlar olurken Strike, Robin’in hayatının en romantik sahnelerinden birinin gerçekleştiği yerden geçiyordu. Eros heykelinin basamakları Strike’ın St. James tarafından geçip Glasshouse Sokağı’nın yolunu tuttuğu o sabah İtalyan gençlerle dolmuştu.</p>

  <p>Los Angeles uçağından yeni inen Deeby Macc’in pek memnun kalıp saatlerce çıkmadığı Barrack adlı gece kulübünün girişi Piccadilly Circus’a iki adım mesafedeydi. Kulüp betonarme bir binaydı ve mekânın adı girişe parlak, siyah harflerle dikine yazılmıştı. Gece kulübü binanın dört katını işgal ediyordu. Tam da Strike’ın tahmin ettiği gibi kapıya, hesaplamalarına göre sokağın büyük bölümünü gören güvenlik kameraları yerleştirilmişti. Binanın çevresini dolaştı, yangın çıkışlarının yerlerini aklına kazıdı ve kafasında bölgenin bir krokisini oluşturdu.</p>

  <p>Önceki gece yaptığı ikinci uzun internet araştırması sonucunda Deeby Macc’in herkes tarafından bilinen Lula Landry sevdasını her yönüyle kavradığına kanaat getirmişti. Rap müzisyeni iki ayrı albümdeki üç şarkısının sözlerinde Lula’dan bahsetmiş, ayrıca röportajlarında onun kendisi için ideal kadın, hatta ruh ikizi olduğunu dile getirmişti. Macc’in bu yorumları yaparken ciddi olup olmadığını kestirebilmek güçtü ve göz önünde bulundurulması gereken iki önemli etken vardı: röportaj yapan kişilerin Macc’den korkması ve rap yıldızının eşek şakasından hazzettiğini gösteren vasat espri anlayışı…</p>

  <p>Doğup büyüdüğü Los Angeles’ta silah ve uyuşturucu bulundurmak suçlarından hapis yatmış eski bir çete üyesi olan Macc, artık müzik kariyerinin yanı sıra sayısız kârlı işletmenin de sahibi olan bir milyarderdi. Robin’in sözleriyle ifade etmek gerekirse Macc’in müzik şirketi, Lula’nın alt katındaki daireyi kiraladığı bilgisini basına sızdırdığında paparazzilerin “heyecanlanmaları” normaldi. Deeby Macc, güya hayallerinin kadını olan mankenin bir kat altına taşındığında neler yaşanabileceğine ve bunun Landry ile Duffield’ın fırtınalı ilişkilerini nasıl etkileyebileceğine dair spekülasyonların başı sonu yoktu. Her ikisinin arkadaşlarının yaptıkları yalan yanlış yorumlar da hiçbir gerçekliği olmayan bu hikâyenin tuzu biberi olmuştu. “Deeby Macc çoktan Lula’yı arayıp yemeğe çıkmayı teklif etti.” “Lula, Deeby Macc’in Londra’ya gelişini kutlamak için dairesinde parti verecek.” Bu tür asparagas haberler, iki kere hüküm giymiş ve (kimi eleştirmenlerin yorumuna göre) şarkı sözlerinde suç geçmişini öve öve bitiremeyen Macc’in, ülkeye girmesine izin verildiği için öfkelenen köşe yazarlarının tepkilerini bile gölgede bırakmıştı.</p>

  <p>Barrack’ı çevreleyen sokaklardan öğreneceği başka bir şey kalmadığına karar verdiğinde Strike yola devam etti. Cuma geceleri arabaların park etmesiyle ilgili yasal düzenlemeler olduğunu işaret eden sarı çizgilerin yerlerini ve bu alanları çekip kayda alan güvenlik kameralarının hangi işletmelere ait olduğunu defterine not etti. Araştırmasını tamamladığında müşterisine fatura edeceği iyi bir jambonlu sandviçi ve bir fincan çayı hak ettiğine karar verdi. Yakınlardaki ufak bir kafeye gidip başka bir müşterinin bıraktığı <i>Daily Mail</i>’ı okuyarak çayının ve yemeğinin tadını çıkardı.</p>

  <p>Telefon çaldığında ikinci çayını içiyordu. Mikrofonunun hâlâ açık olduğunu fark etmeyen başbakanın, yaşlı bir kadın için “bağnaz” diyerek kırdığı potu anlatan keyifli bir makalenin yarısındaydı.</p>

  <p>Bir hafta önce olsa Strike isteksizce işe aldığı geçici sekreterinin çağrısının telesekretere düşmesine izin verirdi. Ama bu sefer telefonu açtı.</p>

  <p>“Alo Robin, nasılsın?”</p>

  <p>“İyiyim. Mesajları iletmek için aramıştım.”</p>

  <p>Kalemini çıkaran Strike, “Başla bakalım,” dedi.</p>

  <p>“John Bristow’un sekreteri Alison Cresswell az önce aradı. Tansy Bestigui’yle görüşebilmen için yarın saat birde Cipriani’ye rezervasyon yaptırmış.”</p>

  <p>“Harika.”</p>

  <p>“Freddie Bestigui’nin yapım şirketine ulaşmayı denedim. Benden bir hayli rahatsız olmaya başladılar. Adamın Los Angeles’ta olduğunu söylüyorlar. Seni aramalarını talep ettiğimi de tekrarladım.”</p>

  <p>“Güzel.”</p>

  <p>“Bir de Peter Gillespie aradı.”</p>

  <p>“Hımm,” dedi Strike.</p>

  <p>“Çok önemliymiş, onu en kısa zamanda aramalıymışsın.”</p>

  <p>Strike bir an Robin’den, Gillespie’yi arayıp siktirip gitmesini söylemesini istemeyi düşündü.</p>

  <p>“Tamam, hallederim. Bir ricam var, Uzi adlı gece kulübünün adresini bulup mesaj atabilir misin?”</p>

  <p>“Olur.”</p>

  <p>“Bir de lütfen Guy Somé denen herifin telefonunu bulmayı dene. Moda tasarımcısıymış.”</p>

  <p>“<i>Gii</i> diye okunuyor,” dedi Robin.</p>

  <p>“Efendim?”</p>

  <p>“Adamın adı. Fransızcadaki gibi <i>Gii</i> diye okunuyor dedim.”</p>

  <p>“Anladım. Neyse, ona ulaşabileceğim bir numara bulabilirsen sevinirim.”</p>

  <p>“Tamam.”</p>

  <p>“Benimle görüşüp görüşemeyeceğini sor. Kim olduğumu ve beni kimin tuttuğunu açıklayan bir mesaj bırak.”</p>

  <p>“Tamam.”</p>

  <p>Robin’in ses tonunun soğukluğu Strike’ın dikkatinden kaçmadı. Niçin böyle olduğunu çözmek birkaç saniyesini aldı.</p>

  <p>“Unutmadan, dün yolladığın mesaj için teşekkürler,” dedi. “Hemen cevaplayamadığım için özür dilerim, o an mesaj atamayacağım bir yerdeydim. Bu arada, aklıma gelmişken, Duffield’ın menajeri Nigel Clements’ı arayıp randevu alabilirsen harika olur.”</p>

  <p>Bu cümleler dedektifin planladığı gibi Robin’in bütün soğuk tavırlarını ortadan kaldırmaya yetmişti. Yeniden konuştuğunda Robin’in sesi çok daha sıcak, hatta heyecanlıydı.</p>

  <p>“Ama Duffield’ın cinayetle ilgisi olamaz ki… Kapı gibi bir şahidi var!”</p>

  <p>Bilerek belirsizlik havasını korumayı seçen Strike, “Bakalım göreceğiz,” dedi. “Bir de Robin, başka ölüm tehdidi gelirse… ki genelde pazartesileri gelir…”</p>

  <p>“Evet,” dedi genç kadın büyük bir hevesle.</p>

  <p>“Lütfen dosyala.”</p>

  <p>Telefonu kapamadan önce Robin’in, “Siktir,” diye mırıldandığını sandı ama emin olamadı. O kadar görgülü bir kızın böyle bir şey diyeceğine ihtimal vermemişti.</p>

  <p>Strike günün geri kalanını sıkıcı ama yapılması gereken ayak işleriyle geçirdi. Robin, Uzi denen mekânın adresini mesaj attığında günün ikinci gece kulübünü ziyaret etmeye gitti. Bu seferki Güney Kensington’daydı ve Barrack ile zerre kadar benzerliği yoktu. Uzi’nin girişi öyle güzel gizlenmişti ki kulüp olduğu bilinmese lüks bir özel mülk zannedebilirdi. Onun da kapısında güvenlik kameraları vardı. Sonrasında Strike, Guy Somé’nin oturduğundan neredeyse emin olduğu Charles Sokağı’na giden otobüse bindi ve tasarımcının yaşadığı yerden Landry’nin öldüğü eve giden en kestirme yol olduğunu düşündüğü rotadan yürüdü.</p>

  <p>Akşama doğru bacağı bir hayli ağrımaya başlamıştı. Eric Wardle’la buluşmak için Scotland Yard yakınlarındaki Feathers’a gitmeden önce kısa bir sandviç molası verdi. Wardle’ın seçtiği yer de Viktorya Dönemi’nden kalma barlarındandı; burası yerden tavana uzanan dev gibi pencereleri Jacob Epstein heykelleriyle süslenmiş, 1920’lerden kalma ihtişamlı, gri bir binaya bakıyordu. En yakındaki heykel kapının üstüne yerleştirilmişti ve barın pencerelerini tepeden görmekteydi. Vücudu cinsel organını sergileyecek şekilde geriye doğru eğilmiş, kucağında çocuğunu taşıyan ateşli bir tanrıydı bu. Heykelin cinsel organının bir zamanlar dikkat çeken bir yanı varsa bile zamanla erozyona uğramıştı.</p>

  <p>Feathers hoş bir bardı. Sarı, kırmızı ve mavi ışıklarla yanıp sönen makinelerinin tıkırtısı ve gizli hoparlörlerden şarkıları çalınan Amy Winehouse’ın buğulu sesiyle doluydu. Deri kaplı nişe yerleştirilmiş plazma televizyonda West Bromwich Albion ve Chelsea maçı oynuyordu ama sesi kapalıydı. Bira türlerinin adları, birinci kata çıkan parlak, pirinç korkuluklu eski ahşap merdivenin karşısında bulunan barın arkasındaki krem rengi duvara yazılmıştı.</p>

  <p>Strike garsonun gelmesini beklerken barı inceledi. İçerisi, birçoğu asker tıraşı olmuş erkeklerle doluydu ama boyalı saçlarını savurarak konuşan daracık elbiseli, bronz tenli üç kız da ağırlıklarını gereksiz yere bir topuklu ayakkabıdan diğerine aktararak yüksek masalardan birinin etrafına toplanmış sohbet ediyorlardı. Hepsi de pencere tarafındaki bar taburesinde oturan deri ceketli yakışıklı adamın, barda yalnız takılan tek müşteri olduğunun ve deneyimli gözlerle kendilerini süzdüğünün farkında değilmiş gibi davranıyorlardı. Strike, kendine büyük boy Doom Bar ısmarlayıp kızları süzen adama yaklaştı.</p>

  <p>Wardle’ın masasına ulaştığında, “Cormoran Strike,” deyip kendini tanıttı. Wardle gibi saçları olan adamları genellikle kıskanırdı. Muhtemelen hayatı boyunca kimse ona tüysüz lakabı takamazdı.</p>

  <p>Polis tokalaşırken, “İçeri girdiğinde sen olabileceğini düşünmüştüm,” dedi polis. “Anstis yapılı biri olduğunu söylemişti.”</p>

  <p>Strike bir tabure çekti ve Wardle da lafı dolandırmadan konuya girdi:</p>

  <p>“Bana ne söyleyeceksin?”</p>

  <p>“Geçen ay Ealing Broadway’de ölümle sonuçlanan bir bıçaklama vakası yaşanmış. Liam Yates diye biri. Polis muhbiriymiş, yanılıyor muyum?”</p>

  <p>“Doğrudur, bıçağı boğazına sapladılar. Ama kimin yaptığını zaten biliyoruz,” dedi Wardle, tepeden bakan bir kahkahayla. “Londra’daki serserilerin hepsi biliyor. Bana vereceğin bilgi buysa…”</p>

  <p>“Ama katilin nerede olduğunu bilmiyorsunuz, haksız mıyım?”</p>

  <p>İzlendiklerinin farkında değilmiş gibi davranmaya kararlı kızlara son bir bakış fırlatan Wardle cebinden not defterini çıkardı.</p>

  <p>“Devam et.”</p>

  <p>“Hackney Yolu’ndaki Betbusters’ta çalışan Shona Holland diye bir kız var. Bahisçinin iki sokak ilerisindeki bir dairede kirada oturuyor. Şu sıralar da ablasını dövüp duran Brett Fearney diye bir davetsiz misafiri varmış. Anlaşılan hayır denilecek tiplerden değilmiş.”</p>

  <p>Söylenenleri hızlı hızlı not alan Wardle, “Tam adresi var mı?” diye sordu.</p>

  <p>“Sana kiracının adını ve hangi mahallede oturduğunu söyledim. Gerisini de biraz dedektifçilik oynayarak bulursun.”</p>

  <p>Wardle dizinin üstüne koyduğu not defterini dengede tutarak bir şeyler yazmayı sürdürürken, “Bu bilgiyi nereden aldım demiştin?” diye sordu.</p>

  <p>Birasını yudumlayan Strike da, “Böyle bir şey demedim,” diye karşılık verdi.</p>

  <p>“İlginç arkadaşların varmış.”</p>

  <p>“Öyledir. Şimdi, bunun adil bir değiş tokuş olması adına…”</p>

  <p>Not defterini cebine koyan Wardle kahkahayı bastı.</p>

  <p>“Bana verdiğin bilgi bir halta yaramaz.”</p>

  <p>“Öyle olmadığını biliyorsun. Oyunbozanlık yapma Wardle.”</p>

  <p>Bu sohbetten hem keyif alan hem de durumdan şüphelenen Wardle bir süre Strike’ı süzdü.</p>

  <p>“Neyin peşindesin?”</p>

  <p>“Telefonda söylemiştim, Lula Landry’nin ölümüyle ilgili neler bulduğunuzla ilgileniyorum.”</p>

  <p>“Gazete okumuyor musun?”</p>

  <p>“Sizin neler bulduğunuzla ilgileniyorum dedim. Müşterim, olayın göründüğü gibi olmadığını düşünüyor.”</p>

  <p>Wardle’ın kaşları çatıldı.</p>

  <p>“Fısıltı gazeteleriyle çalışıyor olmadığından emin misin?”</p>

  <p>“Hayır,” dedi Strike. “Kızın ağabeyiyle çalışıyorum.”</p>

  <p>“John Bristow mu?”</p>

  <p>Wardle birasından büyük bir yudum aldı. Bakışları en yakınındaki kızın kalçalarına kayarken alyansı tilt makinesinin kırmızı ışığında parlıyordu.</p>

  <p>“Kafayı hâlâ güvenlik kamerası kayıtlarına mı takmış?”</p>

  <p>“Evet, böyle bir şeyden bahsetmişti,” diye kabul etti Strike.</p>

  <p>“O iki zencinin izlerini sürmeyi denedik,” dedi Wardle. “Ortaya çıkmaları için çağrı yapıldı. İkisinden de ses çıkmadı. Şaşırtıcı değil aslında. Tam onlar geçerken araba alarmlarından biri çalmış. Herhalde çalmayı denediler. Maserati’ymiş. Zevkli bir tercih.”</p>

  <p>“Demek araba hırsızı olduklarını düşündünüz…”</p>

  <p>“Özellikle araba çalmak için çıktıklarını söyleyemem; belki arabayı görünce fırsat bu fırsat demişlerdir, bilemiyorum. Ne tür bir salak Maserati’yi sokağa park eder ki? Ama sabahın ikisiydi, sıcaklık sihrin altına düşmüştü ve iki erkeğin gecenin o saatinde, araştırmalarımızın ortaya çıkardığı kadarıyla Mayfair bölgesinde olmaları için aklıma masumca nedenler gelmiyor.”</p>

  <p>“Nereden geldiklerini veya nereye gittiklerini öğrenemediniz mi?”</p>

  <p>“Bristow’un saplantı haline getirdiği, kız düşmeden önce dairesine doğru yürüyen adamın, on biri çeyrek geçe Wilton Sokağı’ndan geçen otuz sekiz numaralı otobüsten indiğine emin sayılırız. Bir buçuk saat sonra Bellamy Yolu’ndaki kameranın önünden geçene kadar neler yaptığını ise bilemiyoruz. Lula Landry atladıktan yaklaşık on dakika sonra yeniden kameranın önünden geçip koşarak Bellamy Yolu’na saptı ve muhtemelen Weldon yönüne doğru koştu. Yirmi dakika sonra Theobalds Yolu’ndaki kameralar onun tarifine az çok uyan uzun, zenci, kapüşonlu, yüzünü atkıyla örtmüş bir adamın görüntülerini çekmiş.”</p>

  <p>“Theobalds Yolu’na yirmi dakikada ulaşabilmesi büyük başarı,” diye karşılık verdi Strike. “Orası Clerkenwell tarafında değil mi? Üç buçuk, dört kilometrelik mesafe. Üstelik kaldırımlar buz tutmuştu.”</p>

  <p>“Ehh, belki de o değildi. Görüntüden bir bok anlaşılmıyor. Bristow adamın yüzünü örtmesini şüpheli buldu ama o gece hava neredeyse eksi on dereceydi. Ben bile işe giderken kar maskesi giymiştim. Neyse, Theobalds Yolu’nda olup olmaması bir şey değiştirmez çünkü kimse adamı tanıdığına dair ihbarda bulunmadı.”</p>

  <p>“Ya diğeri?”</p>

  <p>“İki yüz metre aşağıdaki Halliwell Sokağı’na koşmuş. Sonra nereye gittiğini bilmiyoruz.”</p>

  <p>“Nereden geldiği belli mi?”</p>

  <p>“Her yerden gelmiş olabilir. Elimizde onunla ilgili bir kayıt yok.”</p>

  <p>“Hani Londra sokaklarında on bin güvenlik kamerası vardı?”</p>

  <p>“Henüz her yere kamera konulmadı. Ayrıca bakımları ve denetimleri çok iyi yapılmadığı sürece güvenlik kameraları hiçbir sorunu çözmez. Garriman Sokağı’ndaki bozuktu, Meadowfield Yolu ve Hartley Sokağı’ndaysa kamera yok. Sen de herkes gibisin Strike, karına işteydim deyip striptiz kulübüne gittiğin ortaya çıkacağı zaman özel hayatın mahremiyetini savunursun ama hırsızın teki tuvalet pencerenden içeri girmeye çalıştığında yirmi dört saat sokağın gözetlenmesini istersin. İkisi birden olmaz.”</p>

  <p>“İki durum da beni ilgilendirmiyor,” dedi Strike. “İkinci Kaçak hakkında neler bildiğini soruyorum sadece.”</p>

  <p>“O da diğeri gibi gözlerine varana dek her yanını örtmüştü, bir tek elleri görünüyordu. Onun yerinde olsam ya da Maserati yüzünden paniğe kapılsam barlardan birine kapağı atar, müşterilerin arasına karışırdım. Halliwell Sokağı’nda rahatlıkla gidip araya kaynayabileceği Bojo diye bir bar var,” dedi, Strike’ın ne soracağını tahmin eden Wardle. “Araştırdık, görüntülere bakıp onu tanıyan çıkmadı.”</p>

  <p>Bir süre konuşmadan içkilerini içtiler.</p>

  <p>“Onları bulmuş olsak bile elimize kızın atladığını gören tanıklarından başka bir şey geçmezdi. Kızın dairesinde kime ait olduğu belirlenemeyen bir DNA’ya rastlanmadı. Daireye orada olmaması gereken hiç kimse girmemiş.”</p>

  <p>“Bristow’un aklını çelen yalnızca güvenlik kameralarının görüntüleri değil,” dedi Strike. “Bir de Tansy Bestigui var.”</p>

  <p>“Bana lanet Tansy Bestigui’den bahsetme” dedi öfkesine hâkim olamayan Wardle.</p>

  <p>“Bahsetmek zorundayım çünkü müşterim kadının doğruyu söylediğine inanıyor.”</p>

  <p>“Hâlâ aynı zırvaları tekrarlıyor muymuş? Bu kadın hiç vazgeçmeyecek mi? Sana Bayan Bestigui’nin nasıl bir tip olduğunu anlatmamı ister misin?”</p>

  <p>Birayı avucuna alıp göğsüne yaklaştıran Strike, “Anlat,” dedi.</p>

  <p>“Carver ve ben olay yerine Landry’nin sokağa düşmesinden yirmi veya yirmi beş dakika sonra ulaştık. Devriye polisleri çoktan gelmişti. Onu gördüğümüzde Tansy Bestigui sinir krizi geçiriyordu. Abuk sabuk konuşuyor, tir tir titriyor ve bağıra çağıra binada bir katil olduğundan bahsediyordu. Hikâyesine göre saat ikiye doğru uyanıp tuvalete gitmiş. İki üst kattan gelen bağırışları duymuş ve Landry’nin vücudunun düşerken camın önünden geçişini görmüş.</p>

  <p>“Şimdi… Dairelerin camları buzlu cam, üçlü kaplama mı ne diyorlarmış. Isıyı içeride tutacak, havalandırmanın düzgün çalışmasını sağlayacak ve ses geçirmeyecek şekilde tasarlanmışlar. Kadını sorguya çektiğimizde sokak, devriye arabası ve komşularla doluydu ama sirenlerin mavi ışıklarının yansımasını görmesek hiçbirinin aşağıda olduğunu fark etmezdik. Ses yalıtımı o kadar iyi yapılmış ki insan lanet olası bir piramidin içinde olduğunu sanıyor. Ev mezarlık kadar sessizdi. Kadına, ‘Bağrışmaları duyduğunuza emin misiniz Bayan Bestigui, daireniz ses geçirmeyecek şekilde tasarlanmış gibi geldi bana,’ dedim ama ifadesini değiştirmedi. Her kelimesinin doğru olduğuna yemin etti. Ona göre Landry ‘artık çok geç’ gibisinden bir şeyler söylemiş ve bir erkek de ‘adi yalancının tekisin’ diye karşılık vermiş.”</p>

  <p>“Buna işitsel halüsinasyon deniyor,” dedi Wardle. “Beynini burnundan akıtacak kadar fazla kokain çekersen hayal ürünü şeyler duymaya başlarsın.” Birasından büyük bir yudum daha aldı.</p>

  <p>“Her neyse, kadının hiçbir şey duyamayacağını şüpheye yer bırakmayacak şekilde ispatladık. Bestiguiler basından kurtulabilmek için ertesi gün bir arkadaşlarının evine taşındı ve biz de bunu fırsat bilip bir iki kişiyi daireye, bir kişiyi de Landry’nin balkonuna yerleştirdik. Balkondaki adam avazı çıktığı kadar bağırdı. Birinci kattakiler tamamen ayık oldukları ve ne dediğini duymak için büyük bir çaba harcadıkları halde hiçbir şey duymadı. Ama biz yalan söylediğini ispatlarken sevgili Bayan Bestigui, Londra’da kim var kim yoksa telefon açıp Lula Landry cinayetinin tek tanığı olduğunu söylemiş. Dışarı fırlayan sokak sakinleri Bayan Bestigui’nin içeride bir katil olduğuyla ilgili bağırışlarını duydukları için medya da haberin peşine düştü. Kadını ikinci kez sorgulamamıza fırsat kalmadan gazeteler Evan Duffield’ı yargılayıp mahkûm etti. Hiçbir şey duymuş olamayacağını ispatladığımızı kendisine bildirdik. Ne yazık ki hepsini kafasından uydurduğunu kabul etmeye hazır değildi. İlgi odağı olmuş, basın sanki Lula Landry’nin reenkarnasyon geçirmiş haliymişçesine kapısının önüne neredeyse çadır kurmuştu. Bu sefer de, <i>yaa, söylemeyi unutmuş muyum? Camları açmıştım; evet, evet hava almak için camı açmıştım</i>, dedi.”</p>

  <p>Wardle alaycı bir kahkaha attı.</p>

  <p>“Sıcaklık sıfırın altına düşmüştü ve kar yağıyordu.”</p>

  <p>“Yanılmıyorsam kadın da iç çamaşırlarıylaydı.”</p>

  <p>“Üstüne ve altına birer parça bez bağlanmış bir sırığı andırıyordu,” dedi Wardle. Benzetmenin dudaklarından çarçabuk dökülmesi Strike’a, Wardle’ın bu tarifi ilk kez böyle yapmadığını gösteriyordu. “Yine de ona uyup hikâyenin bu halini de dikkate aldık. Parmak izi aradık ve bil bakalım ne çıktı. Camları açmamıştı. Camların kolunda veya pencerelerin hiçbir yerinde parmak izi yoktu. Landry’nin ölümünden önceki sabah evde temizlik varmış, sonrasında bir daha da temizlik yapılmamış. Geldiğimizde de camlar sıkı sıkı kapalıydı. Buradan çıkarılacak tek bir sonuç var, Bayan Tansy Bestigui adi bir yalancı! Haksız mıyım?”</p>

  <p>Wardle içkisini bitirdi.</p>

  <p>Strike, “Birer bira daha alacağım,” dedi ve polisin cevabını beklemeden barın yolunu tuttu.</p>

  <p>Masaya döndüğünde Wardle’ın meraklı bakışlarını bacaklarında dolaştırdığı dikkatinden kaçmadı. Farklı koşullar alfanda olsalardı takma bacağını sertçe masaya vurup, “İşte, bak,” derdi. Oysa bu sefer bunu yapmak yerine biraları ve çerezi masaya bırakıp kaldıkları yerden devam etti.</p>

  <p>“Ama Tansy Bestigui’nin, Landry’nin düşüşüne şahit olduğu kesinmiş, yanılıyor muyum? Wilson cesedin düştüğünü duymadan önce Bayan Bestigui’nin çığlıklarını duymuş.”</p>

  <p>“Belki kızın düştüğünü görmüştür ama tuvaletini falan yapmıyordu. Banyoda kokain çekiyordu. Uyuşturucuyu kesilip hazırlanmış olarak banyoda bulduk.”</p>

  <p>“Demek birazını bırakmış.”</p>

  <p>“Evet. Muhtemelen camın önünden geçen ceset dikkatini dağıttığı içindir.”</p>

  <p>“Banyodan salonun penceresi görünüyor mu?”</p>

  <p>“Şöyle böyle.”</p>

  <p>“Olay yerine çok çabuk varmışsınız.”</p>

  <p>“Devriye polisi sekiz dakika içinde oradaydı. Carver ve ben yirmi dakika sonra vardık.” Wardle bunu söyledikten sonra, <i>polis kuvvetlerinin şerefine</i> dercesine kadehini havaya kaldırdı.</p>

  <p>“Wilson denen güvenlik görevlisiyle görüştüm,” dedi Strike.</p>

  <p>“Öyle mi? Durumu iyi idare etmiş sanırım.” Wardle onu onaylasa da sıradan bir güvenlikçiden bahsettikleri için adama tepeden baktığını saklamıyordu. “Tuvalete gitmek zorunda kalması onun suçu değil. Hiçbir şeye dokunmamış, kız atladıktan sonra binada düzgün bir arama gerçekleştirilebildi. Evet, işini fena yapmamış.”</p>

  <p>“Ama o ve arkadaşları kapıların şifrelerini düzenli olarak değiştirme işinde gevşek davranmışlar.”</p>

  <p>“Hep öyle olur. Hatırlanması gereken çok fazla şifre ve kod vardır. Hepimiz o hissi biliriz.”</p>

  <p>“Bristow, Wilson’ın tuvalette olduğu on beş dakika içinde gerçekleşmiş olabilecek şeylerle ilgileniyor.”</p>

  <p>“Biz de aynı seçenekleri değerlendirdik, yaklaşık beş dakika… Yani Bayan Bestigui’nin reklam düşkünü bir kokainman olduğuna emin olana dek.”</p>

  <p>“Wilson havuz kapısının kilitli olmadığından bahsetti.”</p>

  <p>“Katilin onun önünden geçmeden nasıl havuz bölümüne girebileceğini veya geri dönebileceğini de açıkladı mı? Kahrolası özel havuzları, gittiğim spor salonununki kadar büyük. Üstelik yalnızca üç daire kullansın diye yapılmış. Güvenlik görevlilerinin masasının arka tarafında, zemin katında bir spor salonu var. Yer altı otoparkları bile var. Daireler mermerle kaplı… Beş yıldızlı otel zannedersin.”</p>

  <p>Wardle, refah dağılımındaki eşitsizliğe kızıyormuş gibi başını yavaşça iki yana salladı ve, “Başka bir dünya,” dedi.</p>

  <p>“Beni orta kat ilgilendiriyor,” dedi Strike.</p>

  <p>“Deeby Macc’inki mi?” Polisin yüzündeki gülümsemenin çocuksu masumiyeti Strike’ı şaşırtmıştı. “Ne olmuş ona?”</p>

  <p>“İçeri girdiniz mi?”</p>

  <p>“İçeriye göz attım ama Bryant çoktan daireyi araştırmıştı. Boştu. Pencereler kapalıydı, alarm açıktı ve düzgün çalışıyordu.”</p>

  <p>“Bryant, masaya çarpıp içinde çiçekler olan vazoyu deviren polis mi?”</p>

  <p>Wardle iç geçirdi.</p>

  <p>“Bunu da duydun tabii, değil mi… Bay Bestigui öğrenince sevinmedi. Hiç sorma! Çöp tenekesi büyüklüğünde kristal vazoya konmuş iki yüz beyaz gül. Güya Macc’e o gece gelecek eskort kadın için beyaz gül istediğini okumuş. Odada…”</p>

  <p>Strike sessiz kalınca söylediğinin duyulmadığını düşünen Wardle, “Hani gittikleri yerde talep ettikleri şeyler yok mu… Böyle şeyleri bilirsin diye düşünmüştüm.”</p>

  <p>Strike bunları duymamış gibi yaptı. Anstis’ten çenesini tutmasını beklerdi.</p>

  <p>“Bestigui’nin, Macc’e neden gül yolladığını öğrenebildiniz mi?”</p>

  <p>“Niye olacak, yağ çekmek için. Herhalde Macc’i oynatmak istediği bir film vardı. Bryant’ın vazoyu kırdığını duyunca öfkeden küplere bindi. Avazı çıktığı kadar bağırdı; duvarlar yıkılacak sandım.”</p>

  <p>“Komşusu kafası parçalanmış halde sokakta yatarken bir buket çiçek yüzünden bu kadar öfkelenmesi kimseye garip gelmedi mi?”</p>

  <p>“Bestigui uyuz herifin teki!” diye duygularını dışa vurdu Wardle. “Konuştuğu anda herkesin hazır ola geçmesine alışmış. Bunun akıllıca olmadığını kavrayana kadar bize de çalışanlarıymışız gibi muamele etti. Ama bağırış çağırış aslında çiçeklerle ilgili değildi. Karısına toparlanması için fırsat yaratmaya çalışıyordu. Kadını sorgulamak isteyenleri uzak tutmak istedi. İri yarı bir adam ve insanları korkutabiliyor.”</p>

  <p>“Onu endişelendiren neydi?”</p>

  <p>“Abuk sabuk konuşup tir tir titremeye devam eden karısının kokain aldığının ortaya çıkacağını biliyordu. Muhtemelen dairede bir yerlerde kokain kaldığını tahmin etmiştir. Polislerin içeri dalmasına sevindiğini sanmam. Bu yüzden beş yüz sterlinlik çiçekler yüzünden ortalığı ayağa kaldırarak herkesin dikkatini dağıtmayı denedi.</p>

  <p>Bir yerlerde boşanacaklarını okumuştum. Hiç şaşırmadım. Dava açmaktan zevk alan piçin tekidir, basını kendinden uzak tutar. Tansy’nin gevezelik edip bütün dikkatleri üzerine çekmesinden hoşlanmamıştır. Basın eline geçen bütün malzemeleri kullandı. Çalışanlarına tabak fırlattığıyla ilgili eski hikâyeleri bile yayınladılar. Toplantılardaki yumruklaşmalar ortaya döküldü. Mahkemede seks hayatlarını anlatmasın diye önceki eşine yüklü bir nafaka ödediği söylendi. Adamın bok çuvalı olduğunu herkes biliyor.”</p>

  <p>“Kızı onun öldürmüş olabileceğinden hiç şüphelenmediniz mi?”</p>

  <p>“Şüphelenmez miyiz hiç. Olay yerindeydi ve sabıkası da var. Ama olası görünmüyordu. Karısı, cinayeti onun işlediğini bilse veya Landry düşerken kocası dışarıda olsa her iddiasına varım bize söylerdi. Olay yerine vardığımızda kadın kontrolünü tamamen kaybetmişti. İfadesinde kocasının yatakta olduğunu söyledi ve yatağın örtüsü açıktı. Belli ki birileri orada uyumuştu.</p>

  <p>Ayrıca eşine çaktırmadan daireden çıkıp Landry’ninkine gittiğini varsaysak bile Wilson’ı nasıl atlattığı sorusu var. Asansörü kullanmış olamayacağına göre merdivenden inen Wilson’la mutlaka karşılaşması gerekirdi.”</p>

  <p>“Yani zaman çizelgesini göz önünde bulundurarak onu elediniz?”</p>

  <p>Wardle tereddüt etti.</p>

  <p>“Eh, imkânsız diyemem. Bestigui kendi yaşındaki ve kilosundaki çoğu erkekten kat kat hızlı hareket etmişse ve kızı ittikten hemen sonra koşmaya başlamışsa… Ama adamın DNA’sını kızın dairesinde bulmadığımız gerçeği de var. Karısının haberi olmadan daireden nasıl çıkabildiği sorusu cevapsız kalıyor ve ayrıca Landry niye onu içeri alsın ki? Kızın arkadaşları adamı sevmediğinde hemfikir,” dedi Wardle, birasından son yudumu alırken. “Hem zaten Bestigui birinin işini bitirmek istese kiralık katil tutacak bir tip. Kendi elini kirletmez.”</p>

  <p>“Bir bira daha?”</p>

  <p>Wardle saatini saatine baktı ve, “Ben ısmarlıyorum,” deyip barın yolunu tuttu. Bistro tipi masanın etrafındaki üç genç kadın açgözlerle onu izledi. Wardle elinde içkilerle geri dönerken onları züppe bir sırıtışla ödüllendirdi. Genç polis, Strike’ın yanındaki bar taburesine otururken kızlar da onu süzmeyi sürdürdüler.</p>

  <p>Strike, “Wilson’ın katil olması sence ihtimal dahilinde mi?” diye sordu.</p>

  <p>“Çok düşük ihtimal.” dedi Wardle. “Tansy Bestigui’yle zemin katta karşılaşacak kadar hızlı bir şekilde inip çıkamazdı. Tabii şunu da hesaba katmak lazım, adamın özgeçmişi baştan aşağı yalan. Eskiden polis kuvvetlerinde olduğu için işe alınmış ama aslında hiçbir zaman polislik yapmamış.”</p>

  <p>“İlginç. Eskiden ne iş yapıyormuş?”</p>

  <p>“Yıllardır çeşitli güvenlik işlerinde çalışıyormuş. On yıl önce ilk işine girerken yalan söylediğini itiraf etti. Sonrasında da özgeçmişini değiştirmemiş.”</p>

  <p>“Landry’den hoşlandığı izlenimine kapıldım.”</p>

  <p>“Evet. Göründüğünden yaşlı,” dedi Wardle, konudan konuya atlayarak. “Büyükbabam olacak yaşta. Ama Afrika-Karayip kökenliler yaşlarını hiç göstermiyor değil mi? Sorsan en fazla senin yaşında olduğunu söylerdim.” Strike, Wardle’ın kendisini kaç yaşında sandığını merak etti.</p>

  <p>“Olay yeri ekibi kızın dairesini kontrol etti mi?”</p>

  <p>“Elbette,” dedi Wardle. “Etti ama tepedekiler hiçbir şüphe kalmayacak şekilde konunun kapanmasını istediği için bu yapıldı. Yoksa ilk yirmi dört saat dolmadan intihar olduğunu belirlemiştik. Bütün dünyanın gözü üzerimizde olduğu için ince eleyip sık dokuduk.”</p>

  <p>Wardle’ın sesinde gizlemeyi başaramadığı bir gurur vardı.</p>

  <p>“Temizlikçi o sabah her yeri temizlemişti. Polonya’dan gelmiş İngilizcesi bozuk, çekici bir kız. Süpürgeyle harikalar yaratıyormuş. Evi tertemiz bıraktığı için o gün kimlerin girdiğini tespit edebildik ve sıradışı hiçbir şeye rastlamadık.”</p>

  <p>“Muhtemelen kız düştükten sonra daireyi araştırdığı için Wilson’ın parmak izine rastlamışsınızdır.”</p>

  <p>“Evet ama şüphe uyandıracak yerlerde değil.”</p>

  <p>“Yani tespit edebildiğiniz kadarıyla kız düştüğünde koca binada üç kişi kalıyordu. Deeby Macc de orada olmalıydı ama…”</p>

  <p>“Havalimanından doğruca gece kulübüne gitmiş,” diye cümleyi tamamladı Wardle. Kendisi farkında olmasa da yeniden ağzı kulaklarına varmıştı. “Kızın ölümünden sonraki gün Claridges’de Deeby’yi sorguya çektim. İri kıyım bir adam. Senin gibi,” dedi Strike’ı süzerek. “Ama daha zinde.”</p>

  <p>Strike bu iğnelemeye tepkisiz kaldı.</p>

  <p>“Eski çete üyesi denince gözünün önüne ne geliyorsa o işte. Los Angeles’tayken hapse girip çıkmış. İngiltere vizesini zar zor almış. Asla yalnız dolaşmıyor. Adamları sürekli odasında. Parmaklarında bir sürü yüzük, boyunlarında dövmeler var. Ama en irileri o. Deeby ürkütücü bir herif, karanlık bir sokakta onunla karşılaşsan arkana bakmadan kaçarsın. Yine de Bestigui’den bin kat kibar. Silah taşımadan<a class="dipnot2" id="k4" href="../Text/dipnotlar.xhtml#a4"><sup>[4]</sup></a> nasıl polislik yapabildiğimi sordu.”</p>

  <p>Polis yaşadıklarını öyle bir keyifle anlatıyordu ki Strike, Kieran Kolovas-Jones nasıl ünlülere düşkünse Wardle’ın da Deeby Macc’e o derece hayran olduğunu anladı.</p>

  <p>“Uzun bir görüşme olmadı, uçaktan yeni inmiş ve daha Kentigern Gardens’a ayak basmamıştı. Prosedür gereği sorgulandı. Sonrasında benim için yeni albümünü imzaladı.” Wardle son cümleyi kendini tutamayıp eklemişti. “Eşim albümü internetten satmak istiyor ama hayatta izin vermem!”</p>

  <p>Wardle söylemeyi istediğinden fazlasını ağzından kaçırdığı izlenimi yaratan bir sessizliğe gömüldü. Bu halini eğlenceli bulan Strike da gülümseyip bir avuç çerezi ağzına attı.</p>

  <p>“Peki ya Evan Duffield?”</p>

  <p>“O mu?” dedi Wardle. Ses tonunda Deeby Macc’ten bahsedişindeki parıltıdan eser yoktu, suratı birden asılmıştı. “Uyuşturucu bağımlısı, önemsiz bir pislik. Bizi çileden çıkardı. Kızın ölümünün ertesi günü doğruca tedavi merkezine yattı.”</p>

  <p>“Gazetede okumuştum. Hangisine yatmış?”</p>

  <p>“Priory’ye, başka nereye olacak? Yatak istirahatı yapacak…”</p>

  <p>“Onu ne zaman sorgulayabildiniz?”</p>

  <p>“Bir sonraki gün. Ancak önce onu bulmamız gerekti. Adamları bizi engellemek için ellerinden ne geliyorsa yaptı. Bestigui’yle aynı hikâye işte. Gerçekte neler yaptığını öğrenmemizi istemiyorlardı.” Wardle daha da somurtarak, “Eşim onu çekici buluyor,” dedi.</p>

  <p>Ardından Strike’a, “Evli misin?” diye sordu.</p>

  <p>“Hayır.”</p>

  <p>“Anstis mankenlere benzeyen bir kadınla evlenmek için ordudan ayrıldığını söylemişti.”</p>

  <p>“Görüştüğünüzde Duffield ne anlattı?”</p>

  <p>“Gece kulübünde, yani Uzi’de, Lula’yla büyük bir kavgaya tutuşmuşlar. Kulüpteki herkes şahit olmuş. Güya kız ayrıldıktan beş dakika sonra o boktan kurt maskesini takıp peşinden gitmiş. Bilirsin işte, insanın bütün kafasını örten o maskelerden. Gerçek gibi, tüylü bir şey. Bize onu moda çekimlerinden birinden bulduğunu söyledi.”</p>

  <p>Wardle dedektifi anlamlı anlamlı süzdü.</p>

  <p>“Mekânlara girip çıkarken paparazzileri kızdırmak için takmaktan hoşlanıyormuş. Lafın kısası Landry, Uzi’den ayrıldıktan sonra Duffield arabasına gitmiş, şoförü dışarıda onu bekliyormuş. Ve Kentigern Gardens’ın yolunu tutmuş. Şoför bu bilgileri doğruladı. Buna doğrulama denirse tabii.” Wardle son cümlesini artık bu konudan sıkılmış gibi düzeltti.</p>

  <p>“Kafasında kurt maskesi olan, Duffield’ın boyunda ve kilosunda ve Duffield’ınkilere benzeyen giysiler giydiği için Duffield olduğunu varsaydığı birinin arabaya bindiğini doğruladı.”</p>

  <p>“Yol boyunca kurt maskesini çıkarmamış mı?”</p>

  <p>“Kızın dairesi ile Uzi’nin arası on beş dakika sürüyor. Adam maskeyi çıkarmamış. Şımarık bir tip işte. Sonrasında Duffield’ın anlattığına göre evin önündeki paparazzileri görmüş ve içeri girmemeye karar vermiş. Şoförden kendisini Soho’ya götürmesini istemiş, orada araçtan inmiş. Köşeyi dönüp uyuşturucu satıcısının Arblay Sokağı’ndaki dairesine gidip kafayı bulmuş.”</p>

  <p>“Kurt maskesini hiç çıkarmamış mı?”</p>

  <p>“Hayır, daireye varınca çıkarmış,” dedi Wardle. “Satıcısı Whycliff adında, alışkanlıkları Duffield’ınkilerden bile kötü bir serseri. Duffield’ın iki buçuğa doğru geldiğini doğrulayan bir ifade verdi. Dairede sadece ikisi varmış. Ve evet, Whycliff’in, Duffield adına yalan söyleyebileceğini düşündüm ama giriş katında oturan kadın zilin çaldığını duymuş ve o da Duffield’ı merdivende gördüğünü söyledi. Neyse, Duffield, Whycliff’in yanından kafasında o boktan kurt maskesiyle dörde doğru ayrılıp yalpalayarak arabasının ve şoförünün kendisini beklediğini sandığı yere gitmiş. Sorun şu ki şoför orada değilmiş. Konuştuğumuzda bir yanlış anlaşılma olduğunu iddia etti. Duffield’ın tam bir pislik olduğunu düşünen şoför, ifadesini aldığımızda bu düşüncesini açıkça dile getirdi. Parasını da Duffield değil Landry ödüyormuş. O zaman cebinde bir kuruş olmayan Duffield, Ciara Porter’ın Notting Hill’deki dairesine yürümüş. Kafasında kurt maskesi olan bir adamın o sokaklardan geçtiğini söyleyen görgü tanıkları var. Yirmi dört saat açık olan otoparklardan birinde kadının tekinden ateş isterken görüntülenmiş.”</p>

  <p>“Kayıtlarda yüzü görünüyor mu?”</p>

  <p>“Hayır. Kadınla konuşurken kurt maskesini yukarı kaydırmışsa da kamera onu arkadan çekmiş ama kadın onun Duffield olduğunu söyledi. Porter’ın evine dörde doğru varmış. Porter onun kanepede uyumasına izin vermiş ve yaklaşık bir saat sonra Landry’nin öldüğü haberini duyup adamı uyandırmış. Sonrası sinir krizi ve rehabilitasyon…”</p>

  <p>“İntihar notu var mı diye daireyi araştırdınız mı?”</p>

  <p>“Araştırdık. Dairesinde de bilgisayarında da öyle bir not yoktu ama olmaması şaşırtıcı değil. Anlık bir karardır, olamaz mı? Manik depresifti, belki sevgilisiyle ettiği kavga bardağı taşıran son damlaydı… Nasıl olduğunu bilirsin.”</p>

  <p>Wardle saatini kontrol edip bardağındaki birayı bitirdi.</p>

  <p>“Gitmeliyim. Karım küplere binecek, ona yarım saatliğine çıkıyorum demiştim.”</p>

  <p>İki adam da bronz tenli kızların bardan ayrıldığını fark etmemişti. Kaldırıma çıktıklarında sigaralarını yaktılar.</p>

  <p>“Şu kahrolası sigara yasağından nefret ediyorum,” diyen Wardle, deri ceketinin fermuarını sonuna kadar çekti.</p>

  <p>Strike, “Eee, o halde anlaştık mı?” diye sordu.</p>

  <p>Sigarasını dudaklarının arasına sıkıştıran Wardle eldivenlerini giydi.</p>

  <p>“Emin değilim.”</p>

  <p>Strike, “Haydi ama Wardle!” dedi ve kartvizitini polise uzattı. Wardle kartviziti evirip çevirdi. “Sana Brett Feaney’i yakalama şansı verdim,” dedi Strike.</p>

  <p>Wardle bir kahkaha patlattı.</p>

  <p>“Hayır, henüz vermedin.”</p>

  <p>Strike’ın kartvizitini cebine koydu, sigarasından bir nefes aldı ve başını hafifçe arkaya yatırıp dumanı havaya üfledi. Merak ve saygıyla karışık bir ifadeyle iri yarı dedektifi süzüyordu.</p>

  <p>“Pekâlâ. Feaney’i yakalarsak dosya senindir.”</p>
</body>
</html>