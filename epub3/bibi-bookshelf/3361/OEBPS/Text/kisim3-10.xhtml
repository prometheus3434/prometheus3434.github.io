<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>10</h2>

  <p>Strike’ın öğle saatlerinde iş yerinde olduğu günlerde Robin kendine sandviç alırken ona da sandviç almaya alışmıştı. Parasını sonradan ofisteki masraf kavanozundan alıyordu.</p>

  <p>Ama o gün ofise dönmekte acele etmedi. Lucy fark etmemiş olabilirdi ama Strike’ın sohbet ettiklerini görünce ne kadar mutsuz olduğu Robin’in dikkatinden kaçmamıştı. Ofise girdiği zamanki yüz ifadesi ilk tanıştıkları zamanki kadar hüzünlüydü.</p>

  <p>Robin, Lucy’yle sohbet ederlerken Strike’ı rahatsız edecek hiçbir şey söylememiş olmayı umdu. Lucy kardeşinin hayatını kurcalamaya çalışmamıştı ama nasıl cevaplaması gerektiğini bilmediği sorular sormuştu.</p>

  <p>“Charlotte’la tanıştın mı?”</p>

  <p>Robin bahsi geçen kadının, ilk sabah hışımla çıkışına şahit olduğu Strike’ın baş döndürücü güzellikteki eski eşi veya kız arkadaşı olduğunu tahmin etti. Ne var ki çarpışmak üzere olmaları tanıştıkları anlamına gelmiyordu. Bu yüzden şöyle cevapladı:</p>

  <p>“Hayır, tanışmadım.”</p>

  <p>“İlginç.”</p>

  <p>Lucy’nin yüzünde içtenlikten uzak bir gülümseme belirmişti.</p>

  <p>“Çoktan seninle tanışmak istemiş olmalıydı.”</p>

  <p>Her nedense Robin, “Burada geçiciyim,” cevabını vermek istedi.</p>

  <p>Bu cevabı ve altındaki imayı Robin’den bile iyi anlamış görünen Lucy, “Fark etmez,” dedi.</p>

  <p>Ancak şimdi, görmeyen gözlerle cips paketleri sırasında dolaşırken Lucy’nin sorusundaki mana yerli yerine oturuyordu. Lucy iltifat etmek niyetiyle bunları söylemiş olabilirdi ama cümlenin altında yatan ihtimal, yani Strike’ın ona asılması, Robin’e son derece itici gelmişti.</p>

  <p>“<i>Matt, gerçekten, onu bir görsen… İri cüsseli ve suratı dayak yemekten haşat olmuş boksörlerinki gibi. En ufak bir çekiciliği yok, eminim kırkını geçmiştir ve…</i>” Lucy, Matthew’a Strike’ın görüntüsüyle ilgili başka ne gibi berbat detaylar ekleyebileceğini düşünmüştü. “<i>O kadar kıllı ki…</i>”</p>

  <p>Matthew, Robin’in Strike’ın yanında çalışmasına ancak iki hafta sonra yeni bir işe başlayacağı için katlanabiliyordu.</p>

  <p>Robin, rastgele iki paket tuzlu ve sirkeli cips alıp kasanın yolunu tuttu. İki buçuk hafta sonra işten ayrılacağını henüz Strike’a haber vermemişti.</p>

  <p>Lucy, Strike’ın ne kadar iş yaptığını sormak için Charlotte meselesinden vazgeçmişti. Robin bu sorulara da elinden geldiğince belirsiz cevaplar vermişti. Lucy, Strike’ın ekonomik anlamda ne kadar kötü durumda olduğunu bilmiyorsa büyük olasılıkla patronu bunu bilmesini istemediği içindi. Kız kardeşinin işlerin yolunda gittiğini düşünmesinden memnun olacağını umarak Lucy’ye son müşterilerinin zengin olduğundan bahsetmişti.</p>

  <p>“Boşanma davasıyla mı uğraşıyor?”</p>

  <p>“Hayır. Bu bir… Şey, üzgünüm gizlilik anlaşması imzaladım… Bir intiharı araştırıyor.”</p>

  <p>“Ah Tanrım, Cormoran için hiç eğlenceli olmasa gerek.”</p>

  <p>Robin şaşkınlığını saklamamıştı.</p>

  <p>“Sana anlatmadı mı? Neyse, o anlatmasa da bu hikâyeyi herkes bilir. Annemiz meşhur bir… <i>groupie</i><a class="dipnot2" id="k5" href="../Text/dipnotlar.xhtml#a5"><sup>[5]</sup></a> idi, böyle diyorlar, değil mi?”</p>

  <p>Lucy’nin yüzündeki gülümseme aniden samimiyetini kaybetti. Konuşurken duygusal çalkantılardan uzak ve umursamaz görünse de ses tonu biraz değişmişti. “Hepsi internette var. Artık ne yok ki? Annemiz aşırı dozdan öldü. İntihar olduğunu söylediler ama Strike her zaman eski kocasının onu öldürdüğüne inandı. Tabii bu hiçbir zaman ispatlanamadı. Stick öfkeden deliye dönmüştü. Çok acıklı ve kötü günlerdi. Belki müşteri bu yüzden Stick’i seçmiştir. Bahsi geçen kişi aşırı dozla mı intihar etmiş?”</p>

  <p>Robin cevap vermedi ama bir önemi yoktu, Lucy duraksamamıştı. “Stick o zaman üniversiteyi bırakıp askerî polise katıldı. Ailecek hayal kırıklığına uğradık. Çok akıllı olduğunu anlamışsındır. Ailemizden kimse Oxford’a kabul edilmemişti. Fakat o eşyalarını toplayıp okulu bıraktı ve orduya katıldı. Böylesi hoşuna gitmiş gibiydi, oraya kolayca uyum sağladı. Ayrılması… dürüst olmak gerekirse yazık oldu. Bacağına rağmen orduda kalabilirdi.”</p>

  <p>Robin bunları bilmediğini ele verecek en ufak bir harekette bulunmadı. Gözlerini bile kırpıştırmamıştı.</p>

  <p>Lucy çayını yudumladı.</p>

  <p>“Söylesene, Yorkshire’ın neresindensin?”</p>

  <p>Sohbetin geri kalanı, Strike’ın içeri girip onları Matthew’un işyerindeki son macerasına katıla katıla gülerken bulmasına dek çok hoş geçmişti. Ancak Robin elinde sandviç ve cipslerle ofise dönerken Strike’ın haline her zamankinden fazla üzülüyordu. Evliliği veya son ilişkisi bitmişti. Ofisinde uyku tulumunda uyuyordu, savaşta yaralanmıştı ve şimdi bir de annesinin şaibeli koşullar altında kötü bir ölüme kurban gittiği ortaya çıkmıştı.</p>

  <p>Bu şefkatin içinde merak kırıntıları yokmuş gibi davranarak kendini kandırmadı. Yakın gelecekte internette Leda Strike’ın ölümünü araştıracağını adı gibi biliyordu. Aynı zamanda Strike’ın hayatının, görmeyi planlanmadığı bir bölümünü daha keşfettiği için suçluluk duyuyordu. Robin’in bakış açısına göre bu durum sabahleyin kaza eseri ortaya çıkan kıllı göbeğinden çok da farklı değildi. Onun gururlu ve kendine yeten bir adam olduğunu biliyordu. Bu niteliklerin kendilerim gösteriş şekilleri (yer yatağı, kolilerdeki eşyalar, çöp kutusundaki hazır yemekler) elverişsiz şartlarda yaşayan herkesin ya serseri ya beceriksiz olduğuna inanan Matthew gibiler tarafından küçümsense de Robin’in saygı duyduğu özelliklerdi.</p>

  <p>Robin ofise geri döndüğünde önce havadaki gerilimin hayal gücünün ürünü olduğunu sandı. Strike onun bilgisayarının başına geçmiş klavyede bir şeyler yazıyordu ve sandviç için teşekkür etse de her zamankinin aksine Landry vakasını konuşmak için beş dakikalığına bile işine ara vermemişti.</p>

  <p>Yazmayı sürdürürken, “Bir süre bilgisayarına ihtiyacım var, kanepede rahat edebilecek misin?” diye sordu.</p>

  <p>Acaba Lucy, Strike’a neler konuştuklarını söylemiş miydi? Robin öyle olmamasını umdu. Sonra suçluluk duyduğu için kendine kızdı. Ne de olsa yanlış hiçbir şey yapmamıştı. Ancak Rochelle Onifade’i bulup bulmadığını öğrenme arzusu Robin’in öfkesini geçici olarak dizginledi.</p>

  <p>“İşte!” dedi Strike.</p>

  <p>İtalyan tasarımcının internet sitesinde sabah Rochelle’in giydiğini gördüğü sahte kürkü bulmuştu. İki hafta önce satışa çıkmıştı ve fiyatı bin beş yüz sterlindi.</p>

  <p>Robin, Strike’tan ne bulduğunu açıklamasını beklese de o bir izahta bulunmadı.</p>

  <p>En nihayetinde, Strike başını bilgisayardan kaldırıp sandviçinin ambalajını açmaya başladığında, “Kızı buldun mu?” diye sordu.</p>

  <p>Strike, Rochelle’le karşılaşmalarını anlattı ama Robin’e sen bir dâhisin dediği zamanki heyecanından ve sabahki minnettarlığından eser yoktu. Akabinde, Robin’in sabahki telefon görüşmelerini özetlerken kullandığı ses tonu da aynı ölçüde mesafeliydi.</p>

  <p>“7 Ocak’ta Oxford’da yapılan konferans hakkında bilgi almak için baroyu aradım,” dedi. “Tony Landry konferansa katılmış. Orada buluştuğumuzu ama kartvizitini kaybettiğimi söyledim.”</p>

  <p>Strike, bunları araştırmasını bizzat o istediği halde anlatılanlarla pek ilgilenmiyordu. İnisiyatif kullandığı için Robin’e teşekkür bile etmemişti. Sohbet ikisinin de mutlu olmadığı soğuk bir havada sona erdi.</p>

  <p>Lucy’yle yüzleşmek Strike’ı tüketmişti, yalnız kalmak istiyordu. Ayrıca Lucy’nin Leda’yı anlattığından da şüpheleniyordu. Kardeşi, annelerinin asi bir hayat sürüp bu hayata yakışan koşullarda öldüğü gerçeğinden hazzetmezdi. Ama bazı ruh hallerindeyken ne hikmetse özellikle hiç tanımadığı kişilerle bunları konuşmak için o hayattan duyduğu tiksintiyle tamamen çelişen bir arzu duyardı. Belki bu bir tür tazyik vanasıydı; nezih çevresindeki arkadaşlarıyla konuşurken geçmişinin kapağını sıkı sıkıya kapalı tutuyor, yabancılara içini boşaltıyordu. Belki de savaşı düşman topraklarına taşıma taktiği uyguluyordu. Lucy insanların hakkında ne düşündüklerini öğrenmeye o kadar hevesliydi ki daha en baştan ilginç detayları ortaya atarak hasar kontrolü yapıyordu. Ancak Strike, Robin’in ne annesini ne bacağını ne Charlotte’ı ne de her yakınlaştıklarında Lucy’nin deşmekten zevk aldığı diğer acı verici konuları öğrenmesini istemişti. Günün yorgunluğuyla ve o berbat ruh hali içinde, haksız yere Robin’i de erkekleri huzur içinde bırakmayan kadınlar listesine dahil etti.</p>

  <p>Öğleden sonra notlarını alıp Tottenham’a gitmeyi düşündü. Belki orada rahatsız edilmeden veya gereksiz sorularla başı ağrımadan oturup rahat rahat düşünebilirdi.</p>

  <p>Robin havadaki değişimi hissetmişti. Strike’ın tek kelime konuşmadan yemeğini yemesindeki imayı anladı. Üstündeki ekmek kırıntılarını temizledi ve resmî bir ses tonuyla sabah bırakılan mesajları iletti.</p>

  <p>“John Bristow arayıp Marlene Higson’ın cep telefonunu bıraktı. Guy Somé’ye de ulaşmış, sana da uyarsa perşembe sabahı Blunkett Sokağı’ndaki dairesinde saat onda görüşebilirmişsiniz. Bu sokak Chiswick’i geçince, Strand-on-the-Green bölgesinde.”</p>

  <p>“Harika. Teşekkürler.”</p>

  <p>O gün birbirlerine fazla bir şey söylemediler. Strike öğleden sonrasını barda geçirdi ve ofise beşe on kala döndü. Aralarındaki gerginlik hâlâ kaybolmamıştı ve Strike ilk kez o zaman Robin’in işten ayrılacağına sevinmişti.</p>
</body>
</html>