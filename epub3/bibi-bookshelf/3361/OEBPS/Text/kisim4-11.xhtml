<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/BetterCallSaul.css" type="text/css" rel="stylesheet"/>
</head>

<body>
  <h2>11</h2>

  <p class="gi">Strike o akşam telefonda konuşurken kararlılıkla, “Hayır,” dedi. “Bu iş tehlikeli olmaya başladı. Birilerini gözetlemek sekreterliğin iş tanımına girmiyor.”</p>

  <p>“Oxford’daki Malmaison Oteli’ne veya üniversiteye gitmek de iş tanımına girmiyordu,” diye hatırlattı Robin. “Ama ikisini de yaptığıma sevinmiştin.”</p>

  <p>“Robin, kimseyi takip etmeyeceksin. Matthew da bundan hoşlanmazdı.”</p>

  <p>Geceliğinin içinde yatağında oturmuş, kulağına dayadığı telefonda Strike’ın hiç tanışmadığı nişanlısının adını kullanması Robin’e komik gelmişti. Deneyimlerine göre erkekler bu tür bilgileri kaydetmeye zahmet etmezdi. Matthew sürekli birilerinin adını unuturdu, yeğeninin adını bile unutmuştu. Fakat Strike bu tür detayları hatırlayacak şekilde eğitilmişti.</p>

  <p>“Matthew’dan izin almam gerekmiyor,” dedi. “Zaten tehlikeli bir iş de değil. Ursula May’in birilerini öldürdüğünü düşünmüyorsun ya…” Cümlenin sonunda yoksa düşünüyor musun anlamına gelen bir sessizlik oluştu.</p>

  <p>“Hayır ama onun ne yaptığıyla ilgilendiğimi duymasını istemem. Katil endişelenebilir ve başka kimsenin yüksek bir yerlerden aşağı uçmasını istemiyorum.”</p>

  <p>İnce geceliği içindeki Robin’in kalp atışları hızlandı. Sorsa bile dedektifin, katilin kim olduğuna inandığını söylemeyeceğine emindi. Bir yanda da bunun için ona müteşekkirdi. Başka bir şey düşünememesine rağmen katili öğrenme fikri Robin’i korkutuyordu.</p>

  <p>Strike’ı arayan oydu. Polislerle birlikte Scotland Yard’a gitmek zorunda kaldığını söyleyen ve saat beşte çıkarken ofisi kilitlemesini rica eden mesajı almasının üstünden saatler geçtiği halde ses seda çıkmayınca Robin endişelenmişti.</p>

  <p>Hiçbir detayı bilmediği halde polisin tarafını tuttuğunu belli etmemeye çalışan Matthew, “Uykunu kaçıran buysa gidip onu ara,” demişti.</p>

  <p>“Dinle, benim için yapmanı istediğim bir şey var,” dedi Strike. “Yarın sabah ilk iş John Bristow’u ara ve Rochelle’e neler olduğunu anlat.”</p>

  <p>Gözlerini Matthew’un sekiz yıl önceki ilk sevgililer günlerinde kendisine verdiği oyuncak file diken Robin, ‘Tamam,” dedi. Hediyeyi veren şahıs ise salonda haberleri izliyordu. “Sen ne yapacaksın?”</p>

  <p>“Freddie Bestigui’yle konuşmak için Pinewood Stüdyoları’nın yolunu tutacağım.”</p>

  <p>“İyi de nasıl?” dedi Robin. “Seni oraya yaklaştırmazlar bile.”</p>

  <p>“Yaklaştıracaklar,” dedi Strike kendinden emin bir ifadeyle.</p>

  <p>Robin telefonu kapattıktan sonra Strike bir süre hiç kıpırdamadan karanlık ofisinde oturdu. Rochelle’in ağlara takılan cesedinden yarısı sindirilmiş McDonald’s yemeklerinin çıkması, o gece Scotland Yard’dan ofise dönerken Strike’ın iki Big Mac, büyük boy patates kızartması ve McFlurry yemesini engellememişti. Midesinden yükselen gaz sesleri 12 Bar Cafe’den gelen ve Strike’ın artık kendi nabzıymış gibi iyice alıştığı bas seslerine karışıyordu.</p>

  <p>Ciara Porter’ın kadınlara özgü renklerde döşenmiş dağınık dairesi, inleyen dudakları ve bembeyaz bacakları sanki başka bir hayatta kalmıştı. Artık Strike’ın aklı fikri zarafetten uzak, tıknaz Rochelle Onifade’deydi. Yanından ayrıldıktan sonra daha beş dakika bile geçmeden telefonla konuştuğunu ve onu nehirden çıkardıklarında buluştukları gün giydiklerinin hâlâ üzerinde olmasını aklından çıkaramıyordu.</p>

  <p>Neler olduğunu çözdüğüne emindi. Rochelle ışıltılar saçan pembe telefonuyla katili arayıp özel dedektifle öğle yemeği yediğini söylemiş, onunla bir buluşma ayarlamıştı. Aynı gece bir şeyler yedikten veya içtikten sonra nehrin karanlık kıyılarına doğru yürümüşlerdi. Muhtemelen yeşil ve altın renklerinin ağırlıkta olduğu dingin Hummersmith Köprüsü’ne, kızın oturduğunu iddia ettiği bölgeye gitmişlerdi. Nehir yatağı daralıp Thames’in akışı hızlandığı için burası intihar etmek isteyenlerin favori noktasıydı. Rochelle yüzme bilmiyordu. Gece vakti, iki âşık kavga ediyormuş gibi görünüyor, arabalar geçip gidiyor, bir çığlık ve suya düşen bir şeyin gürültüsü… Böyle bir şeye kimse dikkat eder miydi?</p>

  <p>Katilin çelik gibi sinirleri ve bolca şansı varsa hayır. Üstelik bu, sinirlerinin ne kadar sağlam olduğunu defalarca göstermiş ve şansı konusunda umursamaz denecek kadar rahat davranmış bir katildi. Savunma avukatı hiç şüphesiz katilin, kızın ölümünden sorumlu olmadığını ispatlamak için elinden geleni yapacaktı. Çünkü Strike’ın deneyimlerine göre eşi benzeri görülmemiş bir vakaydı bu. Belki katilin patolojik bir bozukluğu, tanımlanabilir bir deliliği olduğu bile iddia edilebilirdi ama Strike psikolojiyle ilgilenmiyordu. John Bristow gibi o da adalet istiyordu.</p>

  <p>Karanlık ofisinde otururken düşünceleri birden, hatta gereksiz yere eskilere, en kişisel deneyimi olarak kabul ettiği o ölüme gitti: Lucy’nin, tamamen haksız yere Strike’ın bütün soruşturmalarını ve yürüttüğü bütün vakaları etkilediğini varsaydığı bir cinayetti bu. Dahası, ikisinin de hayatını paramparça etmişti. Böylece hayatları iki parçaya ayrılmış, annelerinin ölümünden önceki ve sonraki olaylar diye bölünmüştü. Lucy, Leda’nın ölümü yüzünden Strike’ın kaçıp orduya yazıldığına, üvey babasının suçlu olduğuna inandığı halde bunu ispatlayamamanın verdiği suçluluk duygusuyla hareket ettiğine ve meslek hayatında gördüğü her cesedi zihninde annesininkiyle kıyasladığına inanmıştı. Onu başkalarının ölümlerini araştırmaya iten şey asla tatmin olmayacak bir kendini affettirme arzusuydu.</p>

  <p>Fakat Strike mesleğini bu olaydan çok önce seçmişti. Son iğne annesi Leda’nın vücuduna saplanmadan, onun ve diğer tüm insanların ölümlü olduklarını anlamadan, cinayetlerin çözülecek bulmacalar olduklarına inanmadan çok önce kararını vermişti. Annelerinin ölümünü asıl unutamayan, sineklerle dolu bir tabuta hapsedilmişçesine anıların içinde yaşayan ve eceli gelmeden ölen herkesin dünyadan kayıp gidişini annelerinin zamansız ölümünün yarattığı kafa karıştırıcı duygu fırtınalarıyla karşılayan kişi Lucy’ydi.</p>

  <p>Ancak bu gece her nasılsa Lucy’nin alışkanlık haline getirdiği şeyi yaparken bulmuştu kendini. Leda’yı hatırlıyor ve Lucy ile elindeki vaka arasında bağ kuruyordu. <i>Grubun bir numaralı hayranı Leda Strike</i>. En meşhur fotoğraflarının altına ve annesi ile babasının birlikte görüntülendiği tek kareye bu sözler yazılmıştı. Siyah beyaz fotoğrafta kalp şeklindeki yüzü, parlak siyah saçları ve hoş gözleriyle annesi, meşhur bir sanat simsarı, zengin bir zampara (biri intihar etmiş, diğeri AIDS’ten ölmüştü) ikinci eşi Carlo Astolfi ve babası Jonny Rokeby vardı. Rokeby hem kadınsı hem de erkeksi özelliklere sahip vahşi bir adamdı. Saçları neredeyse Leda’nınki kadar uzundu. Martini kadehleri ve sigaralar, ikinci kadının dudaklarından süzülen sigara dumanı… Annesi kesinlikle diğerlerinden çok daha tarz sahibiydi.</p>

  <p>Strike haricinde herkes Leda’nın ölümünü toplum tarafından kabul görmüş kuralların dışında yaşayan bir kadının sıradışı hayatının üzücü ama şaşırtıcı olmayan sonucu olarak değerlendirmişti. Onu uzun süredir tanıyan yakın dostları bile cesedi bulunduğunda aşırı dozda uyuşturucu alarak intihar ettiği açıklamasıyla tatmin olmuşlardı. Neredeyse oy birliğiyle kadının tehlikeli kıyılarda dolaştığına ve bir gün ayağının kayıp uçurumdan düşmesinin kaçınılmaz olduğuna karar verilmişti. Kirli çarşaflar arasında cesedinin bulunması kimseyi şaşırtmamıştı.</p>

  <p>Bunu neden yaptığını kimse açıklayamadı. Ne dayısı Ted (sessizdi, sarsılmıştı ve mutfak lavabosuna eğilmişti) ne de yengesi Joan (gözleri kızarmış olsa da öfkeliydi ve mutfakta hıçkıra hıçkıra ağlayan Lucy’ye sarılmıştı). Aşırı dozdan ölmek Leda’nın evlerde kaçak yaşadığı, müzisyenlerle sürttüğü, çılgın partiler yaptığı hayat tarzına uyuyordu. Son ilişkisinin ve evinin vasatlığı, sürekli el altında uyuşturucu bulundurması ve heyecan arayışı bu inancı desteklemişti. Yalnızca Strike, annesini iğneyi yaparken gören biri olup olmadığını sormuş, yalnızca o, hep esrar içen birinin aniden eroine başlamasının normal olmadığını fark etmişti. Yalnızca onun kafasında cevaplanmamış sorular vardı ve koşulları şüphe uyandırıcı bulmuştu. Ancak yirmi yaşında bir öğrenciydi ve kimse onu ciddiye almadı.</p>

  <p>Mahkemede intihar kararı verildiğinde eşyalarını toplayan Strike, eski hayatını geride bırakmaya karar vermişti. Basının geçici ilgisi, yengesi Joan’ın Strike’ın Oxford’ı terk etmesinden duyduğu hayal kırıklığı, ortadan kaybolmasıyla bir an yalnız kalan Charlotte’ın hemen yeni biriyle yatmaya başlaması, Lucy’nin bağırışları ve çıkardığı kavgalar… Orduya katılıp ortadan kaybolma kararını destekleyen tek kişi dayısı Ted’di. Orada Leda’nın öğrettiğine benzer bir hayatla karşılaşmıştı. Sürekli yer değiştirmek, kendi başına ayakta durmak ve sürekli yeni maceralara atılmak.</p>

  <p>Ancak bu gece annesini donmuş yola çakılan, depresyondaki güzeller güzeli zavallı Lula’nın veya soğuk morgda yatan evsiz Rochelle’in ruh eşi olarak görmemek elinde değildi. Leda, Lula ve Rochelle, Lucy ile Joan yenge gibi kadınlardan değillerdi. Şiddete veya şanssızlıklara karşı her türlü mantıklı önlemi almamışlardı. Hayatlarını ev kredileri, güvenilir eşler ve yardım derneklerindeki çalışmalar arasında geçirmiyorlardı. Doğal olarak saygın ev kadınlarının aksine ölümleri ne olursa olsun “trajik” sözcüğüyle sınıflandırılacaktı.</p>

  <p>Bir insanın kendini yok etme eğiliminden yararlanmak, onu sömürmek, onları yok oluşa doğru itmek ve sonra geri çekilip omuz silkerek bunun felaketlerle dolu kaotik hayatlarının kaçınılmaz bir sonucu olduğunu iddia etmek en kolayıydı.</p>

  <p>Lula’nın ölümüyle ilgili neredeyse bütün fiziksel deliller o günden bugüne silinip gitmiş, yoldan geçen ayakların veya hiç durmadan yağan karın altında kalmıştı. Strike’ın elindeki en ikna edici delil, olay yerinden kaçan iki adamın siyah beyaz karlı görüntüleriydi. Binaya o gece kimsenin girmediğine, Landry’nin intihar ettiğine ve görüntünün hırsızlık amacıyla sokağı turlayan bir çift serseriye ait olduğuna karar veren polisin üstünkörü kontrol edip bir kenara fırlattığı bir delil…</p>

  <p>Strike doğrulup saatine baktı. On buçuktu. Konuşmak istediği adamın uyanık olduğuna emindi. Masa lambasını yaktı, cep telefonunu çıkardı ve numarayı çevirdi. Bu sefer Almanya’yı arıyordu.</p>

  <p>Telefonunun diğer ucundaki boğuk ses, “Oggy, sen misin?” dedi. “Nasılsın ahbap?”</p>

  <p>“Bir iyilik isteyecektim dostum.”</p>

  <p>Ve böylece Strike, Teğmen Graham Hardacre’ten kendisine Agyeman soyadlı asker hakkında bulabildiği tüm bilgileri ulaştırmasını rica etti. Adamın tam adını veya rütbesini bilmiyordu ama Afganistan’da görev yaptığı tarihlere dair bir tahmini vardı.</p>
</body>
</html>