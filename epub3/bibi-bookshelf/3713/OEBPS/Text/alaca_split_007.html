<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alaca</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="h2baslik" id="calibre_toc_2">Dağlardaki Çarmıh</h1>

    <p class="normal">İtalya’ya uzanan imparatorluk yolu Münih’ten başlayıp Tirol, Innsbruck ve Bozen’dan geçerek dağlar üzerinden Verona’ya varır. İmparatorlar güneye inerken ya da şen İtalya’dan evlerine, Almanya’larına dönerken, görkemli tören alayları geçerdi bu yoldan.</p>

    <p class="normal">Bu eski imparatorluğa ait kendini beğenmişlik duygusu Alman ruhuna ne ölçüde bulaşmıştır acaba? Alman kralları, eski Roma İmparatorluğu’nu miras olarak devralmamış mıydı? Belki de gerçek değil, yalnızca sesi yüksek çıkan ve görkemli bir imparatorluktu bu.</p>

    <p class="normal">Belli ölçüde bir Grössenwahn<sup class="calibre5"><a href="../Text/alaca_split_019.html#footnote-100-1" id="footnote-100-1-backlink">[1]</a></sup> geçmiştir Almanlara belki. Uluslar belli doğal özellikleri olduğunu anlasa, birbirlerinin özelliklerini kabul edebilselerdi keşke... Her şey ne kadar kolay olurdu o zaman.</p>

    <p class="normal">İmparatorluğun tören alayı<sup class="calibre5"><a href="../Text/alaca_split_020.html#footnote-100-2" id="footnote-100-2-backlink">[2]</a></sup> artık güneye giden dağlardan geçmiyor. Bu yol neredeyse unutuldu, zihinlerden silinip gitti. Ne var ki yol hâlâ orada ve izleri hâlâ kaybolmadı.</p>

    <p class="normal">Yolun tek özelliği olmasalar da, çarmıhlar orada duruyor, yolla ilgilerini tümüyle kesmiş değiller. Papa’nın kutsadığı ve büyük piskoposların eşlik ettiği imparatorluğun tören alayları kutsal haçı yeni bir bitki gibi dikmiş olmalı, kutsal haçın toprağa ve onu benimseyen ırka göre çoğalıp büyüdüğü o dağlara.</p>

    <p class="normal">Bavyera yaylaları ve tepelerinden geçen biri buranın farklı bir toprak parçası, alışılmadık bir din olduğunu hemen anlar. Burası garip, gözlerden uzak, içine kapanmış bir yerdir. Belki de bu topraklar, imparatorluğun o unutulmuş tören alaylarına aittir.</p>

    <p class="normal">İnsan dağlara doğru uzanan açık ve izleri belirgin yollara geldiğinde çarmıhları ve ermişlerin türbelerini nerdeyse fark etmez; belki de insanların ilgisi sönmüştür. Çarmıhın tek başına hiçbir anlamı yok, olsa olsa fabrika malı bir duygusallık. Ruh onu görmezden gelir.</p>

    <p class="normal">Çarmıhlar kırsal alanda tek tek ve birbiri ardına, bir boydan bir boya yeni ve karanlık bir atmosfer yaratıyor gibidir: Yukarılardaki karlardan yansıyan ışığın havada yol açtığı ender rastlanan ve doğal olmayan parlak bir ağırlık ya da dünyanın üstüne çöken bir zulmet. Dağlardan yansıyan garip huzmelerle dolu ışık, öylesine az rastlanır ve semavi ki! Zaman zaman, açık ve çimenli bir yolun dönemecinde, sivri tepesinin altında gölge ve gizem taşıyan bir çarmıh beliriyor.</p>

    <p class="normal">Bir akşamüstü dağların eteğindeki bataklıkta tek başıma yürüyordum. Gökyüzü solgun, semavi ve uhreviydi, tepelere karanlık bastı basacaktı. Birden heyecanlanarak durdum: Ayak izlerinin kesiştiği yerde bir çarmıh duruyordu ve İsa’nın ayakları arasında bir avuç solmuş gelincik vardı. Önce gelincikleri gördüm, sonra İsa’yı.</p>

    <p class="normal">Bavyeralı bir köylünün tahtadan yaptığı bir heykelin iliştirildiği eski bir mezardı bu. İsa, Alplerin eteğindeki bir köylüydü burada. Geniş elmacık kemikleri, güçlü kolları ve bacakları vardı. Düz ve kaba çizgili yüzü, kaçıp kurtulamayacağı çarmıha ve çivilere direniyormuş gibi, tepelere çevrilmişti kıpırtısızca; boynu kaskatıydı. Ruhu çivilenmişti; ama bağımlılığa ve onursuzluğa inatla karşı çıkan bir adamdı o. Orta yaşlı, basit, kaba saba, biraz köylü cimriliği bulaşmış; ama ruhunu koşullara kolayca teslim etmeyecek derecede soylu bir adamdı. Çarmıhın bu basit, neredeyse ruhu biçimlenmemiş orta yaşlı köylüsü, kıpırdamadan kendi halinin perişanlığına karşı duruyordu. Teslim olmuyordu. Ruhu kımıltısız, iradesi bağlıydı. Kendinden öte biri değildi, koşullar ne kadar değişirse değişsin, yaşamı değişmeden kalacaktı.</p>

    <p class="normal">Bataklığın karşısında, çatısı alçak ve yayvan çiftlik evinden gelen turuncu renkli minicik bir ışık vardı. Bir adamın, karısı ve çocuklarıyla birlikte, karanlık basıncaya kadar sessizlik içinde sabırla didindiklerini, kuru ot yığınlarını sağanak selinden kurtarmak için kollarıyla kucaklayıp kulübeye yağmur altında taşıdıklarını, insanı sırılsıklam eden bu yağmurda nasıl sessizce çalıştıklarını hatırladım.</p>

    <p class="normal">Beden öne doğru eğiliyor, kollar göğsü ve gövdeyi yumuşakça saran, kol ve göğüs derisini ısıtan bir kucak otu kavrayıp birbirine kavuşuyordu, ciğerlerini kuru otların uyutucu kokusu dolduruyordu. Hızla yağıp omuzları ıslatan yağmur, ısınarak gerilmiş bedene yapıştırıyor giysisini ve yağmur suları hareket halindeki kasların üzerinden zevk veren bir serinlikle akıp damlalar halinde baldırlara doğru mahremce iniyordu. Köylü budur işte; fiziksel duyuların yakıcı karmaşası. Bütün bunlar sarhoş edici. Uyutucu ve duyulara işleyen bir ilaç gibi sarhoş edici. Ot yükünü birisinin sırtına yağmur altında yüklemek, çimenlerden kulübeye sendeleyerek yürümek, birinin yüklerini hafifletmek, bir kucak otu ot yığınının üzerine bırakmak, yağmur almayan kulübede kendini hafif ve özgür hissetmek, sonra yine soğuğa ve yağmura dönmek, yağmurda yine yere eğilmek, sonra yine yükle doğrulup geri dönmek...</p>

    <p class="normal">Bu fiziksel duyumun uyarılmışlığı ve sınırsız ısısıdır bedeni doygun ve güçlü tutan; aklı kan sıcaklığıyla, kan uykusuyla harekete geçiren. Bu uyku, fiziksel deneyimin bu ısısı, sonunda bir köleliğe dönüşür ve en sonunda bir çarmıh haline gelir. Duyusal deneyimin bu akışı, köylünün hem yaşamı hem de tamama ermesidir. Ama bu durum onu neredeyse çılgına çevirir sonunda; çünkü köylü kaçıp uzaklaşamaz.</p>

    <p class="normal">Yukarlarda dağlardan gelen tuhaf bir aydınlık vardır her zaman, pembe renkli sığ yerlerden çamların karanlığına doğru koşturan buzlu ırmağın sırrı vardır, havada buzların keskin kokusu ve gürültüyle akan ırmağın hızı vardır hep.</p>

    <p class="normal">Karın yukarıdaki aydınlığı ve buz kütlesi, yaşamın akışından ve sıcaklığından zamanötesel biçimde bağışık bir parlaklığa sahiptir. Yukarlarda onlar tüm yaşamı egemenliği altına alır, kanın yumuşak ve nemli ateşinden daha üstün hale gelirler. Öyle ki, insan kendi olumsuzluğunun parlaklığı altında yaşamak zorunda kalır.</p>

    <p class="normal">Bavyera’daki dağlık bölgelerde insan bedenleri garip ve duru bir güzelliktedir, hem erkek hem de kadın bedenleri. İri gövdeleri uyumlu ve sere serpedir; sert bakışlı mavi gözleri, ufak ve daralmış gözbebekleri, mavi buz üzerine yansımış keskin bir ışığı andıran göz renkleriyle güzeldirler. Uzun, gelişmiş kol ve bacakları, dimdik gövdeleri benzersiz ve göz alıcıdır; sanki yaşam kumaşından kalemle çizilip biçilmişler gibi sakin ve dengeli. Göründükleri yerde her şey, don tutmuş ayazda kalmışçasına geride kalır.</p>

    <p class="normal">Böyledir onların güzelliği, bu tuhaf, belirgin yalıtılmadır; sanki her biri ötelere uzaklaşmakta ve kendini geri kalan arkadaşlarından sonsuza dek yalıtmaktadır.</p>

    <p class="normal">Yine de şen şakraktırlar, sanatçı bir ruha sahip tek ırk nerdeyse sadece onlardır. Hâlâ ortaçağa özgü dinsel piyesleri içgüdüsel bir yorumla oynarlar; dağlarda pek alışılmamış bir biçemde şarkılar söylerler; kılık değiştirmeyi ve maskeli eğlenceleri çok severler; yürüyüş alayları ve dinsel bayramları derinden etkileyici, ağırbaşlı ve kendinden geçiricidir.</p>

    <p class="normal">Mistik duygusal hazzın uç noktalarında dolaşan bir ırktır bu. Her hareketleri damarlarından çıkıp yükselir gibidir, her sözlerinde simgesel bir şeyler vardır.</p>

    <p class="normal">Öğrenmek için duyusal deneyim vardır; düşünce içinse mit, tiyatro, dans, şarkı söyleme. Her şey kandan, duyulardan gelir. Akıl yoktur. Akıl, fiziksel ısının yayılmasıdır, bir başına bırakılmaz, bir şeyin içinde saklanır.</p>

    <p class="normal">Yukarılarda karların sonsuz ve olumsuz aydınlığı vardır her zaman. Yaşam aşağıdadır, doğasını belli ederek oynayan kanın sıcak fışkırmaları. Yukarıdaysa değişmeyenin ve var olmayanın parıltısı. Ve yaşam, bu değişmez parlaklığın içinden geçer. Yaz biter, toprağın bereketli, mavi-beyaz çiçeklenmesi sona erer, insanın emeği ve sevinçleri de kaybolur, tepemizde asılı duran parlaklıkta, varlığa bir an ayak basmış bütün bu şeyleri yeniden geri almayı bekleyen parlak soğukta, hepsi yokluğa karışır.</p>

    <p class="normal">Konu açık seçik ortadadır. Köylüye bir seçim bırakmaz. Yazgısı başının üzerinde aşkın biçimde parıldar, sonsuz olanın parlaklığı, düşünülemeyecek olan var olmayış. Ve şu yaşamımız, bedenin çektiği zahmetle kaslardaki sıcak deneyimin karışımı, yukarılardaki sonsuz parlaklığa doğru buharlaşıyor, hiç erimeyen karların sürekli ışığına doğru. Tükenmez tartışma konusudur bu.</p>

    <p class="normal">İster şarkı söylensin, dans edilsin ya da bir oyunda rol alınsın; ister sevginin fiziksel aktarımı, öç alma ya da acımasızlık; isterse çalışma, üzüntü ya da din olsun, tartışma konusu hep aynıdır. Geçmiş ve geleceğin parlak olumsuzluğuna varılır. İşte bu yüzdendir dağ köylüsünün güzelliği, bütünlüğü ve erekliliği. Boyu bosu, kolları, bacakları, yüzü ve hareketleri hep güzellik içinde oluşmuş ve mükemmele ulaşmıştır. Değişiklik, umut ya da oluş yoktur; her şey vardır, ilk ve son olarak. Konu sonsuz, zamansız ve değişmezdir. Bütün varlıklar ve gelip geçenler ezeli ve değişmez konunun bir parçasıdır. Bu yüzden oluş ve gelip geçme yoktur. Her şey şimdidir ve sonsuza dektir. İşte bu yüzdendir Bavyera köylüsünün yabansı güzelliği, erekliliği ve başkalarından ayrı duruşu.</p>

    <p class="normal">Çarmıhlarda her şey yalındır. Tahtadan yapılmış heykele aktarılan öz işte buradadır. Heykelin yüzü boş, katı, neredeyse anlamsızdır. Bu bölgelerde yaşayan kadın ve erkek yüzlerinin ne kadar değişmez ve geleneksel olduğunu, güzel ama katıksız biçimleri içindeki hareketsizliğini insan şaşırarak fark eder. Ayrıca bu çizgilerin altında kurnazlık da yatar, ağzı sıkı ve acımasız bir kurnazlık. Güzelliğin, katışıksız ve plastik güzelliğin parçalarıdır bunlar. İsa’nın da bedeni donuk ve gelenekseldir; ama vücudunun oranlarını dengeli duruşuyla birleştiren görüntü olağandışı güzeldir. Hiçbir hareket yoktur, olası hiçbir hareket yoktur. Varlık bağlanmıştır, kesin olarak. Tüm beden bir tek bilgiye kilitlenmiştir; güzel ve mükemmel. Bedeni çivilerle bütünleşmiştir. Güçsüz düşmüş ya da ölü değildir. Direngendir, yadsınamaz varlığının bilincinde, duyusal deneyiminin mutlak gerçekliğinden emin. İsa geriye dönülmez bir yazgıya çivilendiği halde, bu yazgıdaki tüm duyusal deneyimlere yetecek güce ve sevince sahiptir. Bu yüzden o yazgıyı ve duyuların mistik sevincini isteyerek kabul eder; mükemmeldir ve son’dur. Onun duyusal deneyimi en üstün mertebedir, yaşamın ve ölümün bir arada gerçekleşmesidir.</p>

    <p class="normal">Hep aynıdır; ister dağ yamaçlarında ot biçmek, baltayla odun yarmak ya da buzlarla köpüren ırmakta salın dümenini tutmak; ister meyhanede içki içmek, sevişmek, soytarı rolüne çıkmak ya da acımasızca sürekli nefret etmek; isterse tütsü kokulu kilisede büyülenmiş gibi boyun eğip diz çökmek ya da tarlaları kutsamak için yapılan tuhaf ve gizemli tören alaylarında yürümek ya da Frohenleichnam<sup class="calibre5"><a href="../Text/alaca_split_021.html#footnote-100-3" id="footnote-100-3-backlink">[3]</a></sup> festivali için genç kayın ağaçları kesmek; hepsi her zaman aynıdır, karanlık ve güçlü gizemdir, bütünüyle duyusal deneyimdir, düşüncelere yer vermez ve konunun mutlaklığına bağımlıdır, sonsuza dek iyiyi barındıran ve her şeyin üstünde olan büyük, buzdan yapılmış varlıkolmayışın değişmezliğine bağımlıdır.</p>

    <p class="normal">Isar’dan yukarı, Avusturya’ya doğru, ırmak küçülüp beyazlaşana, hava daha da soğuyana dek ilerlediğimizde, çiçeklerle ışıl ışıl parıldayan kuzey tepelerinin tüm ışıltısı solar ve bu ışıltı yerini karanlığa, bir uğursuzluk duygusuna bırakır. O yukarlarda bana bu yerlerin ruhu gibi görünen bir başka küçük İsa daha gördüm. Kayaların ve kurt gibi yüksek çamların altında, pembe kumsalların arasında karlı buz kabarcıklarıyla fokurdayan ırmağın yanı sıra gidiyordu yol. Hava soğuk, sert ve görkemliydi, her şey soğuk ve kendi başınaydı. Yolun kenarında duran küçük, cam bir kutuda, elle yontulmuş ufak bir İsa oturuyordu. Heykelin başı ellerinin arasında, düşüncelere dalmış, hafif yorgun ve sabırlı, dirseklerini dizlerine dayamış öylece duruyordu, kaşlarında garip bir içekapanıklık asılıydı. İnsanlardan ayrı düşmüş, hayaller içinde, derin düşüncelere dalmış. Başında küçük, dikenli altın tacı, sırtında da, bir köylü kadının onun için diktiği flanel kumaştan küçük kırmızı bir pelerin...</p>

    <p class="normal">Kuşkusuz hâlâ oturuyor orada, kırmızı flanel pelerininin içinde hayal kuran, düşünen, sabır ve sebat eden, anlamsız yüzlü, küçük İsa. Sanki bütün olanların kendisi için çok fazla olduğunu biliyor gibi düşünceli bir ifade var yüzünde. Hiçbir çözüm yok, ölümde bile. Ölüm, ruhun kaygılarına yanıt vermedi. Her şey nasılsa öyledir. Ölüm ne yaratabilir, ne de yok edebilir. Her şey ne ise odur.</p>

    <p class="normal">Düşüncelere dalmış minik İsa bilir bunu. Neyi düşünür öyleyse? Sarsılmayan sabır ve sebatıyla sır vermez. Nedir gizli gizli özlemini çektiği şey, yazgının bu dinginliği içinde? “Olmak ya da olmamak” soru bu olabilir; ama ölümün yanıtlayacağı bir soru değildir ki bu. Yaşama ya da yaşamama sorusu değildir. Olmakla ilgili bir sorudur, olmak ya da olmamak. Soru, ısrar etmek ya da etmemek sorusu değildir, dayanmak ya da dayanmamak da değil. Peki ya sorun, sonsuz var olmayan o mudur? Değilse nedir o zaman varlık? Çünkü karın ezeli ışıltısı eksilmeden parlıyor yukarıda, tüm yaşamın çiçeklenişini içine alıyor ve değişmiyor. Sorun parlak ve ölümsüzdür, karla kaplı var olmayandır. Peki, varlık nedir o zaman?</p>

    <p class="normal">İnsan en yüksek bölgeye ve güney yamacına doğru Alplerin su bölümü çizgisine yaklaştığında, eğitimli dünyanın etkisi bir kez daha fark edilir. Bavyera ruhsal olarak bu etkiden uzaktır, bugüne dek erden kalmıştır. Çarmıhları eski, gri ve soyuttur, gerçeğin çekirdeği gibi küçüktür. Çarmıhlar daha ileride Avusturya’ya doğru yenileşmeye başlar, beyaza boyanmış, daha büyük ve göze çarpıcıdır. Daha geç ve yeni bir dönemin izlerini taşırlar, daha içrek ve bilinçlidirler. Ama halk ruhu hâlâ en iyi onlarda dile gelir.</p>

    <p class="normal">Bazen insan bir bölgedeki bir sanatçının çalışmalarını ötekilerden ayırt edebilir. Inssbruck’un ötesinde, Tirol’ün göbeğindeki Zemm Vadisi’nde, tek bir heykeltıraşın elinden çıkma beş altı çarmıh vardır. O sanatçı artık bir düşünceden yola çıkan, bir dogmayı yansıtmaya çalışan köylü değildir. Eğitimli ve bilinçli bir sanatçıdır ve büyük olasılıkla Viyana’da çalışmaktadır. Bir duyguyu yansıtmaya çalışır bilinçli olarak; yoksa bir hakikati, dinsel bir olguyu yansıtmak için beceriksizce çabalamaz artık.</p>

    <p class="normal">Onun yaptığı çarmıhların en önemlisi Klamm’da, sürekli yarı gece gibi karanlık olan nemli bir geçitte duruyor. Yol, geçidin yarı yüksekliğinde, kayaların ve ağaçların altından kıvrıla kıvrıla uzanır. Aşağıda ırmak, büyük taşların arasında köpürerek, kulakları sağır eden bir gümbürtüyle hiç durmadan akar. Karşıdaki dağ yamacı yukarılara, gökyüzüne doğru dimdik yükselir. Sanki yolcu yarı gece boyunca yeraltında gitmektedir. Ve patikanın hemen altında, yük beygirlerinin uzaklardaki tek tük köylere tırmandığı yerde, geçidin soğuk karanlığında, iri ve rengi solmuş İsa asılı durur. Normalden büyüktür. Öne doğru kaykılmıştır, öleli çok olmamıştır; gelişmiş, olgun bedeninin ağırlığı ellerindeki çivilere asılı kalmıştır. Cansız ve ağır beden sanki parçalanıp kendi ağırlığıyla aşağı düşecekmiş gibi bel verip öne sarkmıştır.</p>

    <p class="normal">Bu sondur. Yorgunluğun getirdiği cansız ifadeyle yavanlaşmış, acı ve üzüntülerden yabanıllaşmış bir yüz. Ölümün getirdiği düş kırıklığına sonsuza dek kazınmış, enikonu çirkin ve tutkulu bir ağız. Ölüm kesin bir düş kırıklığıdır, tüm bedene, varlığa, acıya, yorgunluğa ve bedensel tutkuya bir mühür gibi basılmış düş kırıklığı.</p>

    <p class="normal">Geçit kasvetli ve nemlidir, su sürekli bir acıya dönüşene kadar durmaksızın kükrer. Yük beygirlerinin sürücüsü geçidin kenarındaki dar patikadan çıkıp yukarı ulaştığında, iri ve solgun İsa’ya yaklaşırken taşkın neşesini bastırır, sanki kendini silmek ister gibidir. Önünden geçerken şapkasını çıkarır, ona bakmadığı gibi yüzünü de çarmıhtan yana döndürmez. Atlarının ardından dik patikayı tırmanarak acele içinde karanlıktan geçer. Büyük, beyaz İsa, yukarıda, açılmış kollarıyla asılı durmaktadır.</p>

    <p class="normal">Beygirlerin sürücüsü korkuyor. Sağlıklı ve dayanıklı yapısına karşın korku her zaman yüreğinde onun. Ruhu dayanıklı değil. Korkuyla ürkmüş ve sararmış. Dağlar yukarıda ve karanlıktır, su aşağıdaki karanlıklarda kükrer. İnsanın yüreği korkunun değirmen taşlarında ezilir. Ölü İsa’nın kolları açık bedeninin önünden geçtiğinde, şapkasını çıkarır ölümün efendisine. İsa ölüme aittir, ete kemiğe bürünmüş ölümdür o.</p>

    <p class="normal">Beygirlerin sürücüsü, bu ölüme ait İsa’yı en yüce Tanrı olarak tanır. Dağ köylüsü yaşamını korku üstüne, ölüm korkusu üstüne kurmuşa benzer, fiziksel ölüm korkusu üstüne. Bunun ötesinde bir şey bilmez. En yücelmiş duyguları fiziksel acıda ve acının en yüksek noktasındadır. Ruhsal doruk noktası ve mükemmele ulaşmaktır ölüm. Bu yüzden ona tapınır, önünde eğilir ve büyüsüne kapılır her zaman. Ölüm onun kendini gerçekleştirmesidir ve bu gerçekleşmeye giden yol fiziksel acıdan geçer.</p>

    <p class="normal">İşte bu yüzden, fiziksel ölüm için dikilmiş bu anıtlar, vadilerin her yanında bulunur. Biraz ötede, köprünün sonunda, büyük İsa’yı yontmuş olan elden çıkma, daha küçük başka bir çarmıh daha vardır. Buradaki İsa’nın sakalı sarı, gövdesi incedir, çarmıhta hafifçe asılı durmaktadır. Oysa öteki İsa iri yarı, esmer ve yakışıklıydı. Ama bunda da, tıpkı ötekinde olduğu gibi, ölümün yan tutmayan aynı zaferi var, mükemmel ve olumsuz ölümün zaferi, soyut olacak kadar mükemmel, vazgeçmesinin mükemmelliğindeki kinizmin ötesinde.</p>

    <p class="normal">Her yerde aynı saplantı, fiziksel acı olgusunun saplantısı vardır, kazalar ve ansızın gelen ölüm. Nerede bir adamın başına bir şanssızlık gelse, oraya acı ve ölüm tanrısının öfkesini yatıştırmak için küçük bir anıt dikilir. Yarı beline kadar suyun üzerinde duran bir adam, kolları havada, hızla akan ırmakta boğulmaktadır. Bu ahşap çerçeveli ufak tablo bir ağaca çivilenir; o yer kazalar için kutsaldır artık. Yine bir başka küçük, acemi işi resim bir kayaya iliştirilmiştir: Resimde bir adamın bacağına devrilen ağaç, bacağı bir bitki sapı gibi ezer, yaradan kanlar fışkırmaktadır. Şiddetli elem ve korkunun garip fışkırışı vardır her zaman, felaket yerine çivilenmiş küçük tablolarda ölümsüzleştirilen garip fışkırış.</p>

    <p class="normal">Bir tapınmadır bu öyleyse, ölüme tapınma, ölüme doğru yaklaşmaya tapınma, fiziksel şiddete ve acıya tapınma. Burada neredeyse ahlaksızlığa benzer, kaba saba ve uğursuz bir şey vardır, kanından geldiğimiz soya sırtımızı dönmeye, daha eskilere yönelmeye benzer bir şey.</p>

    <p class="normal">Güneye giden büyük yoldaki –Roma’ya giden imparator yolundaki– dağ arkada kaldığında, kesin bir değişiklik olur. İsalar çok çeşitli karakterlere bürünür, hepsi de aşağı yukarı gerçeğe uygun yansıtılmıştır. İsalardan biri çarmıhında, Gabriele D’Annunzio’nun<sup class="calibre5"><a href="../Text/alaca_split_022.html#footnote-100-4" id="footnote-100-4-backlink">[4]</a></sup> şehit ermiş pozundaki oğlu gibi, taranmış, temizlenmiş, şık ve züppece durmaktadır. İsa’nın buradaki şehit pozu en yüksek görenek gereğidir. Şıklık çok önemlidir ve Avusturyalıdır. İnsan neredeyse bu genç adamın kadınlara ilgi çekici görünebilmek için bu göze çarpıcı, özel pozu aldığını düşünebilir. Viyana ruhuna çok uygundur bu. Cesur ve keskin bir şey de vardır dokusunda. Bedenin bireysel gururu, durumdaki bütün zorlukların üstesinden gelir. Temiz ve şık duruştaki gurur ve kendinden hoşnutluk, kusursuzca düzeltilmiş saçlar ve zarif bir tavır, acı ve ölüm gerçeğinden daha önemlidir. Aptalca olabilir; ama hayranlık vericidir.</p>

    <p class="normal">Ancak çarmıhlardaki farklılaşma eğilimi, güneye bakan dağ sırtına yaklaştıkça zayıf ve duygusal olmaya yöneliktir. İsa yontuları yüzlerini yukarı çevirir, gözlerini de o çok beğenilen Guido Reni’nin<sup class="calibre5"><a href="../Text/alaca_split_023.html#footnote-100-5" id="footnote-100-5-backlink">[5]</a></sup> acınılası edasıyla yana devirirler. Bu dokunaklı baş çevirişi çok abartıyorlar. Cennete doğru bakarken kendilerine acıyor, kendilerini düşünüyorlar. Yine başka çarmıhlar var ki, ağıtlar kadar güzel. Daha iyi görülsün diye yukarı kaldırılmış ve kolları iki yana açılmış ölü Hyacinth,<sup class="calibre5"><a href="../Text/alaca_split_024.html#footnote-100-6" id="footnote-100-6-backlink">[6]</a></sup> bütününde güzel, ölü gençlik. Genç, erkeksi bedeni, ölü bir çiçek gibi çarmıhtan öne doğru eğilmiş. Sanki tek gerçek doğası ölü olmaktır. Ne güzeldir ölüm, ne dokunaklı, gerçek ve doyurucu! Sahici bir ağıt ruhudur bu.</p>

    <p class="normal">Çok önemli olmayan, sıradan, fabrika yapımı İsalar da var; İngiltere’de gördüğümüz İsalar kadar anlamsızlar, yalnızca bayağı bir hiçlik taşıyorlar. Oysa bu figürlerde ilgi uyandıran kırmızı yaralar, kırmızı kan lekeleri var.</p>

    <p class="normal">Brenner’in<sup class="calibre5"><a href="../Text/alaca_split_025.html#footnote-100-7" id="footnote-100-7-backlink">[7]</a></sup> ötesinde, yalnızca bayağı ya da duygulara seslenen çarmıhlar gördüm. İsa figürünün göğsünde ve dizlerinde büyük yaralar vardı ve bu yaralardan sızan kızıl renkte bir sıvı yerlere damlıyordu; bu hal, çarmıha gerilmiş bedene kırmızı beyaz çizgili korkutucu bir nesne görüntüsü vermiş, kırmızı çizgili, hastalıklı bir nesne haline getirmişti onu.</p>

    <p class="normal">Dağların arasındaki patikaların kesiştikleri yerlerde kayaları boyarlar; mavi ve beyaz bir halka Ginzling yolu için, kırmızı bir leke St. Jacob’a giden yol içindir. Böylece insan, gideceği yola göre, mavi beyaz halkayı, mavili beyazlı üç çizgiyi ya da kırmızı lekeyi izleyebilir. Ve kayalardaki kırmızı renk, nokta ve çizgi imleri için kullanılmış bu kırmızı boya, çarmıhlardaki kırmızının aynısıdır; çarmıhları boyamak için kullanılan kırmızının, kayalarda yol işareti olarak kullanılması, kan gibi heyecan verici.</p>

    <p class="normal">Isar’daki küçük ve düşünceli İsa’yı, kırmızı flanelden küçük pelerini ve yaldızlı dikenlerden yapılmış tacıyla hatırlıyorum. O, benim için, tüm bu şiddet görüntüleri arasında, hem gerçek, hem de sevimli olarak kalıyor.</p>

    <p class="normal">“Couvre-toi de gloire, Tartarin-couvre-toi de flanelle.”<sup class="calibre5"><a href="../Text/alaca_split_026.html#footnote-100-8" id="footnote-100-8-backlink">[8]</a></sup> Pelerininin kırmızı flanelden olması niçin bu denli sevindiriyor beni?</p>

    <p class="normal">St. Jacob yakınlarındaki bir vadide, dağ yamacının hemen üzerinde ve tren yolundan uzakta, yol kenarında çok büyük ve önemli bir tapınak var. Dış cephesi bej ve pembe renklerle süslü ve çok sayıda küçük kemerle donatılmış, barok tarzında bir kilise bu. Şimdiye kadar gördüğüm en çarpıcı ve heyecan verici İsa var içinde. Çarmıha gerildikten sonra, belki de yeniden dirilişten hemen sonra, mezar kıyısında oturmuş büyük ve güçlü bir adam. Sanki felaket bitmiş, kaygılar sona ermiş, geriye yalnızca yaşananların sonucu kalmış gibi bir kenarda oturuyor. Devasa irilikte, güçlü, çıplak ve yenilmiş bedenin üzerinde kan lekeleri var. Ama asıl korkutucu olan yanı yüzü: Çarmıha çakılı duran kocaman omzuna doğru hafifçe döndürmüştür yüzünü, bakmak için. Bedeni öldürülmüş olan yüzün bu bakışı, her türlü beklentinin ötesinde korkunçtur. Gözler birisine bakmakta; ama hiçbir şey görmemektedir, yalnızca kendi kanını görür gibidir. Gözlerinin akı kıpkırmızı kanlandığı için irisleri de morarmıştır. Tapınağa giren herkesin üzerine dikilmiş duran bu dehşet verici, gözbebekleri bulanık, kızıl, kanlı, acımasızca uzamış ölümün kanını görmek istercesine bakan bu gözler korkunçtur. Çıplak ve güçlü beden ölümü tanıyordur ve sonsuz bir üzgünlük içinde, tükenmiş, yıkılmış, utanç dolu bir halde oturmaktadır. Yaşamdan geriye kalan şey yüzündeki ifadedir; işkence görmüş, acımasız bir suçlunun yüzündeki kötücül ve tüyler ürpertici ifade. Taş kesilmiş ve saldırıya uğramış yüzdeki ve kan oturmuş gözlerdeki ifadeyi, o sefalet ve nefret dolu suçlu bakışı anlamak neredeyse olanaksız. Fethedilmiş, dövülmüş ve yıkılmıştır; bedeni bir işkenceler artığı. Akla sığmayan bir utançtır bu. Ama iradesi inatçı, çirkin ve nefret dolu kalacaktır.</p>

    <p class="normal">Bu figüre, bizler için sadece çiçeklerden ve romanstan oluşan Alp vadilerinin birindeki güzel, barok tarzında, pembe boyalı bir tapınakta, tıpkı Tate Galerisi’nde bir resme rastlar gibi rastlamak büyük bir şok. Avusturya Tirol’ünde Bahar<sup class="calibre5"><a href="../Text/alaca_split_027.html#footnote-100-9" id="footnote-100-9-backlink">[9]</a></sup> bizim gözümüzde eski tür sevimliliğin temsilcisidir. Bu resim, İsa’nın işkence ve ölümle kirletilmiş acılar dolu bedenini, fiziksel şiddet tarafından alt edilmiş yiğitçe yaşamını ve sonsuz nefret ve sefaletle hâlâ geriye doğru bakmakta olan kan oturmuş gözlerini de içerir.</p>

    <p class="normal">Tapınak bakımlıydı ve belli ki çok kullanılmıştı. Ermiş resimleriyle ve çok sayıda armağanla doluydu. Bir ibadet merkeziydi, neredeyse bir tür açık ibadet yeriydi. Sonraları sanki orada kirli bir ruh yaşıyormuş gibi vadideki siyah çam ağaçları ve ırmak da kirli bir görünüm aldı. Birçok çiçek yapay göründü, dağların doruklarındaki beyaz parıltı ise yüce ve sinik bir korkunun parlaklığıydı artık.</p>

    <p class="normal">Bundan sonra kalabalık vadilerdeki tüm çarmıhlar az çok lekelendi ve bayağılaştı. Yalnızca yukarıda, çarmıhın küçüldüğü yerlerde, eski güzellikten ve dinden bir şeyler kaldı. Yükseklere, daha yükseklere çıkıldıkça, çarmıh anıtı da küçüldükçe küçülür, ta karlar arasında bir direk ya da sivri ucu yukarı bakan kalın bir ok halinde kalana kadar. Çarmıhın kendisi sivri uçlu başlığın ya da okun ucunun altında ufacık bir şeydir. Karlar, daracık sundurmanın altında ve orada sergilenen küçük İsa’nın üzerinde savrulur. Çevreyi baştan başa kaplayan karın donmuş beyazlığı, dağın doruğundaki saf beyazlığın yükselti ya da çukurlarda oluşturduğu ürkütücü eğriler ve patikanın geçitte en yüksek, en uç noktalara ulaştığı sivri tepeler arasındaki oyuk beyazlık. Son çarmıh buradadır, yarı yarıya gömülmüş, küçük ve yer yer karlarla örtülü, Rehberler ağır adımlarla yürüyüp, yavaşça geçer önünden, simgenin oradaki varlığına dikkat etmeden, onu selamlamadan. Biraz aşağıda ise tek tek her dağ köylüsü şapkasını çıkarır. Ama rehber aldırmadan sürdürür yürümesini. Mesleğinin itibarı vardır onun.</p>

    <p class="normal">Meran yakınlarında Jaufen’de küçük bir dağ patikasında devrilmiş bir İsa vardı. Neredeyse bilincimi donduran buz gibi rüzgârdan kaçmak için dağdan aşağı aceleyle iniyor, bir yandan da çevredeki pırıl pırıl, değişmez karlı doruklara bakıyordum, gökyüzünde ölümsüz kılıçlar gibiydiler. Bu yüzden çok eski bir Martertafel’dan<sup class="calibre5"><a href="../Text/alaca_split_028.html#footnote-100-10" id="footnote-100-10-backlink">[10]</a></sup> içeri neredeyse koşarak girdim. Burası yüksek beyaz doruklarla çevrilmiş soğuk ve taşlı bayıra yaslanmıştı.</p>

    <p class="normal">Tahta başlık zamanla gümüşsü gri bir renk almıştı ve üst bölümü sık liken çalılarıyla kaplıydı. Kayanın üzerinde, direğin dibine düşmüş ve çarpık bir durumda yatan kolsuz İsa vardı, eski tahtadan oyulmuş çıplak gövde, çıplak ve canlı kayanın üzerinde duruyordu. Ham tahtadan yontulmuş, uzun ve kama biçimindeki kolları ve gerçek ruhun belirtisi olan ince ve yassı bacaklarıyla, eski derme çatma İsalardan biriydi bu; heyecan veren bir deneyimi değil, dinsel bir gerçeği dile getirme isteğiyle yapılmıştı.</p>

    <p class="normal">Yere düşen İsa’nın kolları omuzlarından kırıktı ve bu kollar tıpkı tapınakta adak olarak asılan kollar gibi çiviyle asılıydı. Ama burada kolların her biri haçın bir ucunda avuçlarından çiviliydi. Kol kasları eski tahtadan zayıf ve incecik yontulmuş, yadırgatıcı bir görünüşle baş aşağı duruyorlardı; dondurucu rüzgâr, kaskatı kıraç kayalarda ve ayazda onları sağa sola sallayarak, acıklı bir görüntü yaratıyordu. Direğin dibinde garip bir halde sırt üstü yatan İsa’nın bedenine dokunmaya cesaret edemedim. Merak ettim, acaba kim gelip bu kırılmış şeyi alıp götürecekti ve bunu hangi amaçla yapacaktı?</p>
  </div>

  <div class="calibre1" id="calibre_pb_9"></div>
</body>
</html>
