<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alaca</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_10">V Dans</h2>

  <p class="normal">Aslında Maria’nın San Gaudenzio’da gerçek bir içki satma ruhsatı yoktu; ama köylüler hep şarap isterdi. İtalya’da bu işleri ayarlamak kolaydır. Para başka bir zaman ödenir.</p>

  <p class="normal">Göl kıyısı boyunca uzanan ve uçurum dikleştikçe daha da yukarılara tırmanıp, tepelerde kurulmuş köylere doğru kıvrılan eski ve bakımsız yol, San Gaudenzio arazisi ile yıkık kilisenin arasından, bu arazinin yüksek sınır duvarının altından geçer. Ama bu kez yol uzun süre bağların arasında gittikten sonra evin yanından ve duvarın altından geçti; çünkü yüksek kapı her zaman açıktı, kadınlar ya da erkekler katırlarıyla çiftlik arazisine gelir ve binanın girişinde bağrışırlar. Zorlu bir haykırış yükseldi dışarıdan: “Ah-a-a-ah- Mari-’a. O-o-oh-Pa’o’!” İçeriden de yabanıl, sözleri anlaşılmaz başka bir çığlık duyuldu ve Fiorilerden biri yeni gelenleri selamlamak için eşikte belirdi.</p>

  <p class="normal">Gelen ya yukarı bölge Mugiano’dan bir çiftçi, ya dağların yabanından bir köylü, ya bir oduncu ya da kömürcü olurdu genellikle. İçeri girer oturur, elindeki şarap bardağını dizleri arasında tutar ya da ayaklarının arasına, döşemeye koyardı. Evcil şahinler gibi çok ürkek bir edayla konuşur, kendi şivesiyle kaba saba birkaç söz söylerdi.</p>

  <p class="normal">Bazan dans ederdik. Üç adam mandolinler ve gitarlarla gelirdi şarap içmek için. Herkes konuk odasının tuğla döşeli tozlu zemininde dans ederken onlar bir köşede oturup hızlı şarkılarını çalardı. Hiçbir yabancı kadın davet edilmezdi, yalnızca erkekler olurdu. Göl kıyısındaki büyük köyden delikanlılar ve yukarı köylerden kaba saba adamlar. Ağır adımlarla sekerek polka valsi oynarlar, küçük odanın içinde ha bire dönüp dururlardı; gitar ve mandolinler hızlanır, yumuşak tuğlalardan tozlar yükselirdi. Yalnızca iki İngiliz kadın vardı.<sup class="calibre5"><a href="../Text/alaca_split_143.html#footnote-100-125" id="footnote-100-125-backlink">[125]</a></sup> Bu yüzden İtalyanların hoşlandığı gibi, erkek erkeğe dans ettiler. İtalyanlar böyledir, bir erkekle, örneğin sevdikleri bir kan kardeşleriyle dans etmeyi, kadınlarla dans etmekten daha çok severler.</p>

  <p class="normal">“Böyle erkek erkeğe daha iyi, değil mi?” diyor Giovanni bana, mavi gözleri sıcak ve yüzünde garipsenecek ölçüde sevecen bir ifadeyle.</p>

  <p class="normal">Oduncular ve köylüler ceketlerini çıkardı, boyunları açıktaydı. Özellikle eşleri bir İngiliz Signora ise garip biçimde dikkatli dans ediyorlar. Kalın botların içindeki ayakları şaşırtıcı ölçüde hızlı ve etkileyici. Köylülerle dans ederken İngiliz kadınlarındaki şaşırtıcı değişimi görmek de ilginç. Bütün bu zaman boyunca köylüler nazik, sessizdi. Kadınların gevşediğini ve parıldadığını görüyorlar; adımlarına sağlam bir zemin bulduklarını düşünüyorlar ve kendilerinden eminler. Erkek dansçılar sessiz, dahası biraz gösteriş yapar gibi. Adımları çevik, bedenleri kaba saba ve kendine güvenle dolu.</p>

  <p class="normal">İki İngiliz Signora dansın sonunda bir araya gelip sevinç içinde gülüştüklerinde, erkekler ne yapacaklarını bilemedi.</p>

  <p class="normal">“Güzel değil mi?”</p>

  <p class="normal">“Güzel! Kollar? Demir gibi; her yere taşıyor seni.”</p>

  <p class="normal">“Evet! Evet! Hele omuz kasların! Böylesini düşünemezdim. Neredeyse korktum.”</p>

  <p class="normal">“Güzeldi ama değil mi? Ben dans etmeye gidiyorum.”</p>

  <p class="normal">“Evet evet, kendini onların kollarına bırakmalısın yalnızca.”</p>

  <p class="normal">Sonra bardaklar bırakılır, gitarlar garip, titrek ve acı veren çağrılarını yapar ve dans yeniden başlar.</p>

  <p class="normal">Garip bir danstı bu; garip, salıntılı ve müzik değiştikçe değişen bir dans. Bir tür ağırbaşlı soyluluğu vardı, uzayıp giden bir polka valsiydi, gizemli, tutkulu, ama tutkusunda acele etmeyen, hoyratlaşmayan, giderek yoğunlaşan. Kadınların yüzünde coşkunca bir hayranlık okunuyordu artık, eğlenmenin ve zevkin ritminde salınıyorlardı. Tuğla zeminden kalkan aşı boyası rengindeki tozlar, gölgeler halinde, dans edenleri bir sis tabakasıyla belirsizleştirdi; siyah şapkalı ve pelerinli üç müzisyen, karanlık bir köşede oturmuş, müziği giderek hızlandırıyordu; dans da giderek hızlandı, yoğunlaştı ve yetkinleşti; erkekler uçar gibiydi, bu benzersiz, garip, doğaçtan dans ritmini kadınlara da bulaştırdılar; kadınlar heyecandan titriyordu, sanki ruhları sarsılıyor ve içlerinden gelen esintiye yanıt veriyormuş gibi soluk soluğa sürükleniyorlardı; erkekler ayaklarını hızlandırdı, kalçaları daha canlı, daha hızlı titredi; müzik dayanılmaz bir doruğa ulaştı; dansın sahiplenmeye dönüştüğü an geldi; erkekler kadınları kavrayıp havaya savurdu; onlarla birlikte sıçradılar; sonra dansın ikinci bölümüne geçildi; daha ağır ve zarifçe birbirine dolanmış; ah, o birlikte atılan her adımdaki insanı kavrayan zevk; ritim içinde ritim; ustalıklı yaklaşmalar, bir doruğa doğru yaklaşma, daha yakına, daha yakına; ta ki kadınların bedeni erkek bedeninin o güçlü ve karşı konulmaz dalgalarında yükselen bir kayık gibi görününceye, ayakları yerden kesilip, kollar arasında taşınıncaya dek, bir an süren olağanüstü doruk... Sonra yeniden başlayan usul, yoğun ve hep daha yakın dans hareketleri; hep daha yakın; o kusursuz doruk noktasına hep daha yakın.</p>

  <p class="normal">Kadınlar, zevkin doruk noktasındaymışcasına, bütün hareketleri bastıran yeni bir harekete doğru fırlatılmayı bekliyordu. Fırlatıldılar, uzaklara taşındılar, en yüce dalganın üstündeki bir kayık gibi havaya kaldırıldılar, en yüce kata, cennetin orta yerine, bir olmaya.</p>

  <p class="normal">Sonra dans ansızın, gürleyerek sona erdi, dans edenler garip bir kıyıda karaya vurmuş gibi şaşkın, sersemlemiş haldeydiler. Hava kırmızı tozlarla doluydu ve duvardaki lambadan hafif bir aydınlık geliyordu. Köşedeki çalgıcılar bardaklarına uzanmak için müzik aletlerini yere bıraktı.</p>

  <p class="normal">Dansçılar küçük odada bir araya gelerek duvarın kenarına çepeçevre oturdu, art arda yaşanan kendinden geçmenin verdiği aşırı heyecanla yarı baygındılar. Erkeklerin yüzünde gizemli bir gülümseme vardı, uçucu, bilmiş ve bilinçli gözlerin bile zorlukla fark edebileceği incelikte duygulu bir gülümseme. Kadınlar ise şaşkındı, fazla ışık karşısında gözleri kamaşmış yaratıklar gibiydiler. Işık hâlâ yüzlerindeydi, bir tür körlük, sarhoşluk gibiydi, biçim değiştirme gibiydi. Erkekler o gururlu, kıvrak kalçalarıyla eğilip kalkarak, küçük teneke bir tepside şarap taşıyordu; yüzlerinde hep o aynı gizemli gülümseyiş bir belirip bir kayboluyordu. Bu arada Maria Fiori kırmızı tuğla zemine bol bol su serpti. Coşup alevlenen, duruşları değişen erkeklerle, duvar kenarlarında çepeçevre oturup başka bir dünyada parıldayan kadınların arasında suyun kokusu yükseliyordu.</p>

  <p class="normal">Köylüler kadınlarını seçti. Biraz kötücül bir Meryem’i andıran esmer ve sevimli İngiliz kadına eşlik için Il Duro geliyor; “bella bionda”<sup class="calibre5"><a href="../Text/alaca_split_144.html#footnote-100-126" id="footnote-100-126-backlink">[126]</a></sup> içinse oduncu. Ama köylüler dans etme sıralarını, aşağı köyün zengin gençlerinden sonraya bırakıyor hep.</p>

  <p class="normal">Yine de kendilerine güveniyorlar. Yaka-kravat takan, parmakları yüzüklü gençlerdeki orta sınıf çekingenliğini anlayamıyorlar.</p>

  <p class="normal">Dağlardan gelen oduncu, orta boylu, esmer, zayıf ve bir balta gibi sert. Gözleri gecenin alevli süngüsü gibi simsiyah. Tam bir yabani. Dans edişinde tuhaf bir şey var, omzunu şiddetle oynatıyor. Dizinden bağlanmış tahta bir bacağı olmasına karşın çok iyi dans ediyor ve aşırı gururlu. Bir kuş kadar yaban ve bir yıldırım gibi enerji dolu. Sarışın Signora’yla dans edecek. Hiç konuşmuyor. İnsandan çok, bir doğa olayını andırıyor. Onun tutkusu karşısında kadının coşkusu azalmaya başlıyor.</p>

  <p class="normal">“É bello - il ballo?“<sup class="calibre5"><a href="../Text/alaca_split_145.html#footnote-100-127" id="footnote-100-127-backlink">[127]</a></sup> diye tek bir soru soruyor sonunda, biraz damdan düşer gibi, hoyratça bir soru bu.</p>

  <p class="normal">Kadın onun yeniden konuşmasına sevinmiş, “Si-molto bello,”<sup class="calibre5"><a href="../Text/alaca_split_146.html#footnote-100-128" id="footnote-100-128-backlink">[128]</a></sup> diyor yüksek sesle.</p>

  <p class="normal">Oduncunun gözleri signora’ya gerçekten sahip olmuş gibi parlıyor. Kendini bulmaya başlıyor sanki. Tüm duyularıyla karşısındakine hükmeden ve kendinden emin olan odur artık.</p>

  <p class="normal">Bedeni inanılmaz derecede güçlü, dans edişi baş döndürücü, sakatlığına bağlanacak bir hile dışında kusursuz. Bedenindeki her kas çelik gibi esnek, yıldırım gibi güçlü; ama neredeyse ayak uydurulamayacak kadar hızlı ve çevik. Tam doruk noktasına, büyük atılıma, kendinden geçmeye doğru gidecekken, bir an pusuya yatar gibi duruyor; gizlemeye çalıştığı büyük bir güçlülük duygusu var içinde. Sonra hareketler peş peşe geliyor, akışkan, mükemmel, insanüstü, kadın dansta zevkten ölüyor, sevinç sürüyor, sonsuz ve kavranılmaz sevinç sürüyor. Oduncu bir tanrı gibi, bir bilinmez doğa olayı gibi, kendiliğinden ve karşı konulmaz, harika.</p>

  <p class="normal">Ama insani bir varlık değil. Bağımsız ruhunun bir yerinde şoka uğramış olan kadın, ondan uzaklaşmaya başlıyor. Adamın hiç dokunmadığı farklı bir benliği daha var kadının, sonunda o benliğe dönecek. Dans bitiyor, kadın benliğine geri geliyor. Her şey kusursuz, biraz fazla kusursuz.</p>

  <p class="normal">Bir sonraki dans boyunca kadın, deneyimli Ettore’nin kollarındaydı. Kusursuz ve işini bilen bir zevk düşkünü olan Ettore, bu kuzeyli kadından ne kadar yararlanacağını biliyor. Onun için önemli olan da bu sadece. Dans boyunca oduncu, kapının girişindeki üstü açık bölmede, karanlığın bir köşesinde durmuş, onları izliyor. Gözlerini kadından ayırmıyor, başka yere bakamıyor, harika. Bu arada kadın da, karanlık köşesinde kımıldamadan duran, davasından vazgeçmeden kapının girişinde büyülenmiş gibi kendisini gözleyen oduncunun yüzündeki o şahine benzer ısrarcı bakışın farkında.</p>

  <p class="normal">Kadın öfkeli. Kapı girişinde bu denli ateşli, ikirciksiz, kendinden emin ve sürekli gözlemeyi sürdüren bu adamın pençeyi andıran bakışlarında aptalca ve saçma bir şey var. Bilinçten yoksun mu bu yaratık?</p>

  <p class="normal">Kadın tepki gösteriyor. Belli bir süre onu görmezden gelecek. Ama o bekliyor, gözlerini hiç ayırmadan. Bir ara kadın ona yaklaşıyor, adam kadını egemenliği altına almak istermiş ve sanki kadının kalbini kazanmayı başarmış gibi garip, gururlu ve insanlık dışı bir güvenle bakıyor kadına.</p>

  <p class="normal">“Venga-venga un po’,”<sup class="calibre5"><a href="../Text/alaca_split_147.html#footnote-100-129" id="footnote-100-129-backlink">[129]</a></sup> diyor başını birdenbire karanlığa doğru çekerek.</p>

  <p class="normal">“Ne?” diye soruyor kadın, sarsılarak ve gururdan kabarıp adamı görmezden gelerek geçiyor yanından. Ötekilerin yanına gidiyor. Güvenli olanların yanına.</p>

  <p class="normal">Mutfakta yiyecek var, iri kesilmiş ekmek dilimleri, Maria’nın pişirdiği dilimlenmiş sosisler, şarap ve biraz da kahve. Ama yalnızca beyler gelir yemek yemeye. Köylüler giremez mutfağa. Küçük evde şimdi yiyip içme zamanı; gitarlar susmuş. Saat on bir.</p>

  <p class="normal">Sonra şarkılar başlıyor, bu tepelerin garip, hayvansı şarkıları. Arada bir gitarlar onlara eşlik ediyor; ama her zaman olmaz bu. Şimdi adamlar başlarını kaldırıyor ve insanı oldukça şaşırtan, ulumaya benzer tiz bir sesle şarkıya başlıyorlar. Şarkıların sözleri o yöre ağzıyla. Aralarında kısa bir süre tartışıyorlar: Acaba Signora’lar anlar mı? Şarkı söylüyorlar. Signora’lar tek sözcük bile anlamıyor. Erkekler konuk odasının duvar diplerine çepeçevre oturmuş, garip, hafif kötücül bir zafer duygusuyla şarkılarını söylüyor hiçbir dizesini atlamadan. Gırtlakları inip kalkıyor, yüzlerinde alaycı bir gülümseme. Oğlan çocuğu kapının girişinde bir faun<sup class="calibre5"><a href="../Text/alaca_split_148.html#footnote-100-130" id="footnote-100-130-backlink">[130]</a></sup> gibi sevinçle zıplıyor, düz siyah saçları alnına düşmüş. Ağabeyinin yüzüne kan hücum etmiş, dimdik oturuyor; ama gözlerinde gülüşün sarı ışığı parlıyor. Paolo da yüzünde görünmez bir gülümsemeyle sessizce oturuyor. Yalnızca iriyarı ve hareketli Maria aklı başında kalmayı başarmış, bir emriyle bıçakla keser gibi sessizliği sağlamaya hazır, tıpkı yerlerinde kalmaları için köylüleri hoyratça payladığı gibi.</p>

  <p class="normal">Oğlan çocuğu bana gelip soruyor:</p>

  <p class="normal">“Söylediklerini anlıyor musunuz, Signore?</p>

  <p class="normal">“Hayır,” diyorum.</p>

  <p class="normal">Çılgın bir sevinçle zıplıyor. Erkekler temkinli bakışlarla duvar diplerinde çepeçevre oturmuş, hepsine bir canlılık gelmiş ve şarkıyı daha vurgulu olarak söylüyorlar:</p>

  <p class="normal">Si verrà la primavera</p>

  <p class="normal">Fiorann’ le mandoline,</p>

  <p class="normal">Vienn’ di basso le Trentine</p>

  <p class="normal">Coi ‘taliani far’ l’amor.<sup class="calibre5"><a href="../Text/alaca_split_149.html#footnote-100-131" id="footnote-100-131-backlink">[131]</a></sup></p>

  <p class="normal">Ama sonraki dizeler o kadar açık saçıktı ki anlamamış gibi yaptım. Merakları uyanmış kadınlar irileşmiş bir yüzle dinliyor, dikkatle dinliyorlar, bu dikkatleri sırasında ikisinin de yüzü güzel, sanki çok uzaklardaki büyülü bir şeyi dinler gibi dinliyorlar. Duvar diplerinde çepeçevre oturmuş erkekler, artık daha düzgün bir İtalyancayla söyledikleri için, şarkının sözleri giderek daha anlaşılır hale geliyor. Şarkı, üflemeli çalgılarınkini andıran bir tonda, yüksek perdeden, titreyerek ve hınzırca bir edayla çıkıyor gırtlaklarından, herkesin içine işliyor. Yabancı kadınlar bu sesi anlayabiliyor, içinde yakışıksız, alaylı bir ima olduğunu seziyorlar. Ama sözleri tam anlayamıyorlar. Erkeklerin yüzündeki gülümseme daha tehlikeli bir hal alıyor.</p>

  <p class="normal">Sonra Maria Fiori benim anladığımı fark ederek, o yüksek perdeden çatal çatal sesiyle bağırıyor:</p>

  <p class="normal">“Basta-basta.”<sup class="calibre5"><a href="../Text/alaca_split_150.html#footnote-100-132" id="footnote-100-132-backlink">[132]</a></sup></p>

  <p class="normal">Adamlar ayağa kalkıyor, garip ve davetkâr bir hareketle geriniyorlar. Gitarların ve mandolinlerin titreşen telleri birbirine çarpıyor. Ama İngiliz kadınlarına belli belirsiz bir Kuzeyli soğukluğu çöktü. Yine dans ediyorlar; ama isteksiz. Danstan bıktılar.</p>

  <p class="normal">Çalgıcılara teşekkür ediliyor. Onlar ayağa kalkıp dışarı çıkıyor. Erkekler çift çift yürüyor. Ama adını da, takma adını da hiç öğrenemeyeceğim oduncu, karanlığın bir köşesinde kımıldamadan duruyor.</p>

  <p class="normal">Biraz sonra Maria onu da yabani, proprio selvatico<sup class="calibre5"><a href="../Text/alaca_split_151.html#footnote-100-133" id="footnote-100-133-backlink">[133]</a></sup> olduğundan yakınarak gönderdi ve geriye yalnızca “kaliteliler” kaldı. Aşağı köylerin eşraftan gençleri. İçilecek biraz daha kahve kalmıştı, sohbet sürüyordu. Sarhoş sarhoş eve giderken ıssız bir yamaçta düşüp on sekiz saat orada sırtüstü yatan adamın öyküsünü anlattılar. Bir de bir delikanlının göğsüne çifte atarak onu öldüren eşeğin öyküsünü.</p>

  <p class="normal">Ama kadınlar yorgundu, yatmaya gideceklerdi. İki genç hâlâ gitmiyordu. Geceye bakmak için birlikte dışarı çıktık.</p>

  <p class="normal">Başımızın üstünde yıldızlar çok parlaktı, karşı yakadaki ve gerimizdeki dağlar gökyüzünde belirsiz çizgiler halinde fark ediliyordu. Aşağıda göl, kara bir körfezdi. Adige’den<sup class="calibre5"><a href="../Text/alaca_split_152.html#footnote-100-134" id="footnote-100-134-backlink">[134]</a></sup> soğuk bir rüzgâr esiyordu.</p>

  <p class="normal">Sabah olduğunda ziyaretçiler gitmişti. Gece kalmak için ısrar etmişler, saat birde her biri sekiz yumurtayla birer ekmek yemiş, sonra da oturma odasında yere uzanarak uyumuşlardı.</p>

  <p class="normal">Sabahın ilk ışıklarında kahvelerini içmiş ve göl kıyısındaki köye inmişlerdi. Maria çok memnundu. İyi para kazanmış olmalıydı. Genç adamlar zengindi. Maria da paraya düşkünlüğünü adamakıllı doyurmuş görünüyordu.</p>
</body>
</html>
