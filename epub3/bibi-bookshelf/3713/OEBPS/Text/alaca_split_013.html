<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alaca</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_9">IV San Gaudenzio</h2>

  <p class="normal">Sonbaharda küçük, pembe siklamenler gölün batı yakasının gölgeliklerinde çiçek açar. Donuk renkli ve kokuludurlar; kokuları sanki Yunanistan’a, Bakkha’ya ait gibidir. Geçmişin gerçek çiçekleridir.<sup class="calibre5"><a href="../Text/alaca_split_125.html#footnote-100-107" id="footnote-100-107-backlink">[107]</a></sup> Phaedra ve Helen’in eşliğinde çiçek açıyor gibidirler. Boyun büker, küçük, soğuk ateşler gibi kuluçkaya yatarlar. Açıklayamadığım, minik, yaşayan mitlerdir.</p>

  <p class="normal">Siklamenlerden sonra Noel gülleri tomurcuklanır. İşte bu mevsimde Trabzon hurmaları olgunlaşır bahçedeki ağaçlarda; mavi bir kış göğüne karşı ışıldayan parlak, turuncu-sarı, cennet meyveleriyle dolu tüm çıplak ağaçlarda. Aylık güller narin ve pembe çiçeklenir, kan kırmızı ve sarı güller de hâlâ canlıdır. Ama asmalar kuru ve limonluklar kapalı. Ve sonra kışın ortasında Noel güllerinin en aşağıdaki tomurcukları çalıların ve kayaların altında, ırmakların kenarında belirir. Bu ilk, büyük, soğuk ve katışıksız tomurcuklar, menekşeler, manolyalar gibi çok sevimlidir; soğuk ve kardan gelen ışıkla aydınlanmışlardır.</p>

  <p class="normal">Günler, kışın kısa sessizliklerinde, güneş ışığı soğuk şarap gibi çok durgun ve temiz olduğunda, ölü yapraklar kahverengi parladığında ve su vadilerde kaba sesler çıkardığında geçip gider. Her şey o kadar sessiz ve kendinden geçiricidir ki, yaz sonunda patlamaları gereken servi ağaçları unutulmuş karanlığın alevlerinde dengeli durur. Bizim gecenin karanlığını aydınlatan mumlarımız gibi, servi ağaçları da gün ışığında karanlığı aydınlık tutan mumlardır.<sup class="calibre5"><a href="../Text/alaca_split_126.html#footnote-100-108" id="footnote-100-108-backlink">[108]</a></sup></p>

  <p class="normal">Bu arada Noel gülleri çoğalır. Tomurcuklanmış ve bozulmamış alçakgönüllülüklerinden toprağa yakındırlar, boy atarken billurlarını atarlar, güzelleşirler, kayalıklı bir ırmağın gölgesinde sağlam ve gizemli beyazlık yığınlarıdır. Onları görmek neredeyse esrarengiz bir şeydir. Karanlığın çiçekleridir İnanışın ötesinde beyaz ve muhteşem.</p>

  <p class="normal">Sonra parıltıları topraklanır ve kahverengiye dönüşür; erir, kırılır, dağılır ve ortadan kaybolur. Çuhaçiçekleri çoktan geliyordur ve badem tomurcuktadır. Kış geçiyor. Dağlarda acımasız kar, akşam yaklaştıkça kayısı renginde parlar. Altın gibi, kayısı renginde; ama neredeyse ürkütecek kadar parlak. Her şey bu denli gölgeliyken ne olabilir bu kadar acımasızca parlayan? İnsafsız, gökyüzüyle yeryüzü arasında sert bir şeydir.</p>

  <p class="normal">Kış boyu gökler garip ve kibirlidir, gelişimleri loş toprağı hesaba katmadan sürer. Şafaklar, beyaz ve yarı saydam gelir; göl, karanlık tepelerde bir ay taşıdır. Sonra gölün karşısında bir ateş belirtisi uzanır, beyazlığın üzerinde, turuncu, parlayan bir iz. Günün zarif ve sessiz geçidi vardır ve sonra akşamüstü güneş batışı: Sanki mutluluk içindeki melekler gibi yukarıda asılı duran ve parlayan gülün kocaman parlaklığı. Kendinden geçmiş bir koro gibi parlar, sonra geçer ve büyük, parlak yıldızlar belirir.</p>

  <p class="normal">Bu sırada çuhaçiçekleri toprakta doğar; ışıkları ırmak kenarlarına ve çalıların altına yayılarak güçlenir. Zeytin köklerinin arasında menekşeler çıkar, büyük, beyaz, ağırbaşlı mor menekşeler ve daha az ciddi mavi menekşeler. Zeytin yapraklarının gri dumanından aşağıya doğru bakıldığında pembe dumanlar yükselir. Bunlar, badem ve kayısı ağaçlarıdır. Bu, ilkbahardır.</p>

  <p class="normal">Kısa bir süre sonra çuhaçiçekleri toprakta güçlenir. İlkbahara lavanta dağıtan küçük ve kırılgan çiğdemlerden bir sıra vardır. Çuhaçiçekleri öbek öbek her yerde açar, her yerde. Irmak kenarlarında, yollarda ve zeytin köklerinin çevresinde. Yol üstündeki çuhaçiçeklerinin sabahı. Pek çok menekşenin görünmez yürüyüşüyle ve bir çuhaçiçeğinin duruluğunda kendini gösteren mavi gök parçalarına benzer hepatica’ların<sup class="calibre5"><a href="../Text/alaca_split_127.html#footnote-100-109" id="footnote-100-109-backlink">[109]</a></sup> sevimli, mavi kümeleriyle. Birkaç kuş hafifçe ve çekingen, ıslık çalıyor; ırmaklar yine şarkı söylüyor. Tütsü kokulu bir çalının tuhaf çiçeklenişi var, Bohemya camı gibi<sup class="calibre5"><a href="../Text/alaca_split_128.html#footnote-100-110" id="footnote-100-110-backlink">[110]</a></sup> alabora olmuş kırmızı ve altın çiçekler. Zeytin köklerinin arasından yeni çimen çıkıyor. Gün, duru ve topraktan rengini alarak sıçrıyor, bu her şeyiyle ilkbahar: İlk ve her şeyiyle mutluluk.</p>

  <p class="normal">Bu ilkbahar geçip gider mi yoksa yalnızca başlangıçtaki güzelliğini mi yitirir? Deneyim gibi daha derinleşir ve yoğunlaşır. Günler daha karanlık ve zengin gibi görünür, havada güç vardır. Gölün kenarlarında orkideler çıkar. Gölün üzerindeki çimenlikten ayrı duran bir sürü, bir sürü orkide. Çukurlarda öğlenin ağır ve her taraftan duyulan kokusuyla, öğle gibi mor sümbüller vardır. Çok memeli, sütle dolu, olgun ve güneşten bronzlaşmışlardır. Tıpkı çok memeli Diana gibi.<sup class="calibre5"><a href="../Text/alaca_split_129.html#footnote-100-111" id="footnote-100-111-backlink">[111]</a></sup></p>

  <p class="normal">Madem ki günler uzadı, genişledi ve akşamüstleri gün ışığında geri çekildi artık, köyde yaşamaya daha fazla katlanamayız. Tepemizde dağlar berrak gökte parladığında ev içlerine katlanamayız. Yukarılara gitme, güneşle birlikte tırmanma zamanıdır.</p>

  <p class="normal">Böylece Paskalya’dan sonra San Gaudenzio’ya gittik. Beş kilometre uzaklıktaydı, göl boyunca yukarı tırmanan kavisli katır yolunun yukarısında. Köyün son evini geride bıraktığımızda, patika, kayalıklarda toprak kaymasının olduğu çukurda kıvrılarak gölün dik, uçuruma benzer tarafına döndü ve sonra gölün tepesindeki burnun kayalığında yine dışarı çıktı.</p>

  <p class="normal">Böylece üstünde sıradan ve küçük bir yangın sigortası tabelasının ve gittikçe daha popüler bir içecek olan bira reklamının, “Birra, Verona”nın<sup class="calibre5"><a href="../Text/alaca_split_130.html#footnote-100-112" id="footnote-100-112-backlink">[112]</a></sup> bulunduğu San Gaudenzio’nun yüksek sürgülü kapısına geldik.</p>

  <p class="normal">Yüksek duvarın içinde, gölün üzerindeki burnun seviyesinde yaklaşık bir hektarlık bir mülk, Cennet Bahçesi var. Yüksek duvar onu karaya bağlar ve çevreden tümüyle soyutlar. Göl tarafında, bu yüksek duvar kenarlarda ve teraslarda karaya bağlanmıştır, ilk eğimlerdeki fundalık mülkü korur gibi görünsün diye uçurumun ucuna kadar meşeler ve defne çalılarıyla kaplanmıştır.</p>

  <p class="normal">Pembe çiftlik evi zeytin ağaçlarının arasında, neredeyse ufak arazinin tam ortasındadır. Sağlam, altı odalı, Paolo’nun amcası tarafından yeniden inşa edilmiş yaklaşık elli yıllık bir yerdir. Buraya Fiorilerle, Maria, Paolo ve onların üç çocuğu, Giovanni, Marco ve Felicina’yla, bir süre birlikte yaşamak için geldik.<sup class="calibre5"><a href="../Text/alaca_split_131.html#footnote-100-113" id="footnote-100-113-backlink">[113]</a></sup></p>

  <p class="normal">Paolo, kuşaklardır ailesine ait San Gaudenzio’yu miras olarak sahiplenmiş. Elli üç yaşında, kır saçlı, kırışmış, yorgun görünümlü; ama aynı zamanda güçlü kol ve bacakları ve göğsüyle sağlam yapılı bir köylüydü. Yüzü yaşlı; ama bedeni sağlam ve güçlü. Gözleri güzel ve buz mavisi. Sarı saçları şimdi neredeyse tümüyle beyazlaşmıştı.</p>

  <p class="normal">Garip bir biçimde Kuzey İtalya resimlerindeki köylülere benziyordu. O aynı tuhaf soyluluk, o aynı hareketsizliğin soylu, sonsuz duruşu. Heykel gibi. Yüzünün derisi sarkmış ve çalışmaktan çökmüş olmasına karşın, sert çizgili, kemikli ve güzel. Şakaklarında Montegna insanlarına özgü o sert parlaklık vardı.</p>

  <p class="normal">Hepimiz Paolo’yu sevdik, neredeyse klasik bir yalınlık ve nezaketle, sonsuz kendine güvenle varoluşunu tamamlamıştı. Başkalarından farklıydı. Aynı zamanda onunla ilgili sonuçlanmış, değiştirilemez, ulaşılması güç bir şey vardı.</p>

  <p class="normal">Maria Fiori farklıydı. O, Enrico Persevalli ve Venedik’teki bersaglieri gibi ovadandı. İri kemikleri, kocaman bedeni, esmer teni ve ruhundaki yavaşlıkla bana öküzleri hatırlattı. Ama ovadaki öküzler gibi işini biliyordu, işini yapan başka insanları biliyordu. Zekâsı, dikkatli ve amacına yönelikti. Evlenmeden önce Venedik ve Verona’da hizmetçilik yapmıştı. İş ve ticaret dünyasına el atmış, orada tutunmak istemişti. Ama içindeki ağır, hayvansal güdü onu engelliyordu.</p>

  <p class="normal">Paolo ve o, evrenin iki karşıt unsuruydu: Işık ve karanlık. Yine de ayrılmadan, beraber yaşıyorlardı; her ikisi de bu ortak ilişkide geride olmayı seçmişlerdi. Paolo, Maria’yı düşünerek kendini önemsemedi; Maria da Paolo’yu düşünerek kendini. Ruhları sessiz ve ayrıydı; tamamen ayrı ve sessiz, çok sessiz. Evliliğin bedensel ilişkisini sanki onların ötesinde bir şey gibi, bir üçüncü nesne gibi paylaştılar.</p>

  <p class="normal">İlişkilerinin ilk dönemlerinde çok fazla acı çektiler. Şimdi fırtına dindi, onları bitkin bırakarak. Her ikisi de tutkulu ve coşkuluydular. Ama tutkuları karşıt yöndeydi. Maria’nınki kanın ilkel, kaba, vahşi akışıydı, duygusal ve ayrım yapmayan; ama karışmak ve kaynaşmak isteyen. Paolo’nunki, kemiklerin sert, duru, sağlam tutkusuydu; düzgün kişilikli ve değişmez. Maria çakmaktaşıydı; Paolo çelik. Ama süregelen çarpışmalarında yalnızca birbirlerini yok ettiler. Ateş üçüncü bir nesneydi. Her ikisine de ait olmayan.</p>

  <p class="normal">Maria hâlâ arzuyla doluydu. Ondan daha gençti.</p>

  <p class="normal">“Evlenmeden önce Signora’nızı ne kadardır tanıyordunuz?” diye sordu.</p>

  <p class="normal">“Altı hafta,” dedim.</p>

  <p class="normal">“Il Paolo e me, venti giorni, tre settimani,”<sup class="calibre5"><a href="../Text/alaca_split_132.html#footnote-100-114" id="footnote-100-114-backlink">[114]</a></sup> diye coşkuyla haykırdı. Üç haftadır tanıyorlardı birbirlerini evlendiklerinde. Bu gerçeğe hâlâ seviniyordu. Paolo da. Ama bu geçmişti, garip ve daha çok korkutucu bir geçmiş.</p>

  <p class="normal">Paolo ve o bir araya geldiklerinde ne istemişti? Biri, otuzunu aşkın bir adamdı, öteki yirmi üçünde bir kadın. Hem isteklerinde, hem iradelerinde vahşiydiler. Güçleri birbirine yakın iki güreşçi gibi bir araya geldiler. Buluşmaları muhteşem olmalıydı. En büyük çocuk, Giovanni, on altı yaşında, yumuşak kahverengi saçlı, gri gözlü, açık alınlı, uzun boylu bir oğlandı. Paolo’yu tamamlayan aynı sakin yalınlığı taşıyordu; ama gençti. Aynı zamanda annesi gibi esmer ve ağırkanlıydı. Paolo berrak ve saydamdı.</p>

  <p class="normal">Giovanni’de ebeveynlerinin birleşimi mükemmeldi. O, çakmaktaşı ve çelikten çıkmış mükemmel bir kıvılcımdı. Paolo’da duygularda gizli bir zekâ ve başka insanın değerini nazikçe bilme vardı. Ama zekâsı parlak değildi, yeni bir düzeni anlayamazdı. Maria Fiori çok daha kıvraktı ve dünyanın düzenine karşı uyum sağlayabilirdi. Paolo neredeyse cam gibiydi; güzel, duru ve mükemmel mizaçlı; ama aynı zamanda bitkin ve kırılgan. Maria daha bayağıydı, daha sert; ama öte yanda sağlam bir kişiliği vardı, daha insandı, daha doğurgandı. Paolo’nun tutkusu belirgindi; Maria’nınki ise daha gevşek, ama baskın.</p>

  <p class="normal">Giovanni, Paolo gibi yakışıklı, nazik, ince; Maria gibi sıcaktı. Kızgınlık ya da şaşkınlıkta genç bir kız gibi kızarmaya hazır. Dik ve uzun boylu, berrak, iri gözleriyle çok uzağa bakıyor gibiydi. Aynı zamanda bir yere bakabilir, ona bakışıyla dokunabilir, onunla buluşabilirdi. Paolo’nun mavi gözleri yün eğiren yaşlı kadının gözleri gibiydi. Duru, mavi ve dağlara ait. Bakışları soyuttu, uzayda son buluyor gibiydi. Bana güneşe bakan ve istemediği halde yavrularına aynı şeyi yapmayı öğreten kartalın gözlerini hatırlattı.</p>

  <p class="normal">İkinci oğlan Marco on üç yaşındaydı. Annesinin gözdesiydi. Giovanni en çok babasını severdi. Ama Marco nara benzer, altın kırmızı yüzüyle çakıla, akik taşına. Sert siyah saçları ve hayvan gözlerine benzer kahverengi gözleriyle annesinin oğluydu. Daha çocuk olmasına karşın o da o aynı geniş ve hantal yapıyı taşıyordu. Ama onda bir farklılık vardı. Benzersiz değildi, bir özelliği, bir kimliği yoktu.</p>

  <p class="normal">Güçlü, hayvansal bir yanı vardı; sanki zekâsı onu hiç denetlemiyormuş gibi her zaman acımasızdı. Annesini vazgeçilmez, cömert bir sevgiyle seviyordu. Yalnızca hep ne yapacağını unutuyordu. Maria’dan çok daha duyarlı, daha çekingen ve isteksizdi. Yalnızca çekingenliği ve duyarlılığı onu daha amaçsız, garip bir duruma sokuyor, yorgun bir palyaço, durgun, kontrolsüz bir budala yapıyordu. Gün boyu annesi ona kızdı, bağırdı, azarladı ya da ona vurdu. O aldırmadı; sıcak, muzip ve cana yakın bir biçimde ortada dolaştı. Maria onu acı üstüne kurulmuş, vahşi bir aşkla seviyordu. Maria’nın ruhunda bir ayrım, bir zıtlık vardı. Bir taraf öbürüne karşı çıkıyordu ve bu ona sürekli sorun yaratıyordu.</p>

  <p class="normal">Paolo, Marco bebekken Amerika’ya gitmişti. San Gaudenzio’da yoksuldular. Birkaç zeytin ağacı, üzümler, meyveler vardı ve bir de inek. Bunlarla zar zor geçiniyorlardı. Maria da köylülerin yazgısından hoşnut değildi artık: Öğlen polenta,<sup class="calibre5"><a href="../Text/alaca_split_133.html#footnote-100-115" id="footnote-100-115-backlink">[115]</a></sup> akşam sebze çorbası, başka çıkış yok, umut yok, gelecek yok, yalnızca sonsuz bugün var. Daha önce çalışmıştı, ekmek yemiş, kahve içmişti. Yaşamın değişkenliğini ve şanslarını biliyordu. Eski ve yerleşik anlayışlardan uzaklaşmıştı. Bir şans tanındığında kişinin ne olabileceğini biliyordu. Karşı durduğu şey değişmezlikti. Böylece Paolo Amerika’ya, Kaliforniya’ya, altın madenlerine gitti.</p>

  <p class="normal">Maria geleceği, dünyadaki yaşamın sınırsız olanaklarını istiyordu. Oğullarının daha özgür olmasını, daha farklı bir yaşama ulaşmasını istiyordu. Köylü hayatı bir köle hayatı, derdi, yoksulluk ve tekdüzelikten yakınarak. Doğru sayılırdı; Paolo ve Giovanni bir İngilizin dayanamayacağı kadar ağır bir işte günde on iki-on dört saat çalışıyorlardı. Sonunda ellerine geçen hiçbir şey yoktu. Ama Paolo yine de mutluydu. Onun için gerçek hayat buydu.</p>

  <p class="normal">Farklı şeyler isteyen anneydi. Köylülerin sefil yaşamlarından sürekli yakınan oydu. Kümesteki hayvanlara kuru bir beyaz ekmek parçası atmaya gittiğimizde Maria kızgınlık, utanç ve sesinde bir gücenmeyle, “Onu Marco’ya ver, yesin,” dedi.</p>

  <p class="normal">Beyaz ekmek onlar için bugün bile, herkesin yiyecek ekmeği olduğu halde bir nimetti. Maria Fiori, ekmek dünyanın geri kalanı için en değersiz yiyecekken onlar için bu kadar değerli olmasından nefret ediyordu. Bu düzene karşıydı. Oğullarının köylü olmasını, topraktaki direkler gibi durağan ve sabit olmasını istemiyordu. Onların, yaşamın o büyük zenginliği içinde bütün olanaklardan yararlanmalarını istiyordu. Bu nedenle Paolo’yu Amerika’ya, altın madenlerine gönderdi. Bu arada kendisi de dış dünyadaki kentleri ve sanayii evine getirmek için konuk odasının duvarlarını kartpostallarla kapladı.</p>

  <p class="normal">Paolo, Maria’nın dünyasından tamamen uzaktaydı. Hâlâ para gerçeğini tam olarak kavrayamamıştı. Toprağı ve zeytin ağaçlarını düşünüyordu. Koşullarına ve hatta yiyeceğine karşı bile eski, kaderci bir tutumu vardı. Toprak Tanrı’nındı ve bu yüzden bereketli, bu yüzden çoraktı. Paolo yalnızca kendi bölümünü işler, gerisini bırakırdı. Karnı doyduğunda, evinde zeytinyağı, şarap, sosis ve mısır olduğunda, Tanrı’dan memnun olurdu. Yiyecek bulamadığında ise yazgı der çıkardı; her şeye hükmeden gökler olurdu ve kimse gökleri yönetemezdi. Yazgısını gökten düştüğü gibi kabul etmişti.</p>

  <p class="normal">Maria paradan anlıyordu. Yapılan her şeyi parayla ölçebilirdi.</p>

  <p class="normal">Ama gönlü cimri değildi. Ruhu başına gelenlerden dolayı bir kızgınlık içindeydi. Bu durum onun güçlü hayvansal yanına ters düşüyordu. Ama paranın değerinin farkındaydı. Kendi konumunu, çocuklarınınkini parayla değiştirebileceğini biliyordu. Efendi ve hizmetçi arasındaki farkın yalnızca para olduğunu biliyordu ve bu anlayabildiği tek farktı. Bu yüzden yaşamını paraya göre yönetiyordu. En büyük tutkusu hizmetçi değil, bir hanımefendi olmaktı; çocukları için de en büyük isteği onların sonunda işçi değil, efendi olmalarıydı.</p>

  <p class="normal">Paolo bütün bunlardan haberdar değildi. Ona göre bir efendide Amerika’nın bile yok edemediği bir tanrısallık vardı. Onlar yemekteyken evlerine gelsek, yemekleri henüz bitmediği halde çocuklarına tabakları toplatır, Maria’ya bizim için bir sofra kurdurturdu. Bu, kölelik değil, dini anlayışın soyluluğuydu. Bizi seçkin ve Tanrı’ya yakın olan Signoria’ya ait sanırdı.<sup class="calibre5"><a href="../Text/alaca_split_134.html#footnote-100-116" id="footnote-100-116-backlink">[116]</a></sup> Ve bu, ibadetin bir parçasıydı. Geleneksel bir yaşamdı. Çok güzeldi; ama beni mutsuz ediyordu. Ruhunun saflığı çok kutsaldı ve gerçekler ona karşı günah işliyordu. Maria paranın tek ayrım olduğunu söylediğinde gerçeğe daha yakındı. Ama Paolo sonsuz gerçeği kavramışken Maria’nınki geçiciydi. Paolo yalnızca sonsuz geleceği yanlış anlıyordu. Giovanni’ye ikinci sırayı, şişman ve cimri bir İtalyan tüccara da ilk sırayı vermemeliydi. Bu yanlış, gerçek bir yanılgıydı. Maria bunu biliyor ve nefret ediyordu. Ama Paolo zenginliğin rastlantısallığını ve ruhun soyluluğunu birbirinden ayıramıyordu. Bu yüzden Maria onu tamamen reddedip öteki uca gitti. Hepimiz onun gibi insandık, aramızda bir fark yoktu, ne üstün ne aşağı. Ama ondan daha fazla paramız vardı ve o kendi yolunu bu iki kavram arasında yürütmeliydi. Para tek başına temel ayrımı yaptı.</p>

  <p class="normal">Paolo’da meraklı köylülerin açgözlülüğü de var; ama bu cimrilik değil. Bu, kendi gücünü, kendini dinsel bir koruma yoluydu. Ne iyi ki, bizimle olan ilişkisi tamamen törensel olabilsin diye tüm parasal işleri Maria’ya bırakabiliyordu. Bana her şeyi verebilirdi; Signore olarak –Tanrı’ya benzer biri, kusursuzluğun ışığına kendisinden, bir köylüden daha yakın biri olarak– rolümü yapacağıma belli etmeden güveniyordu. Bize cennet bahçesinin ilk meyvesini getirmek onun için sonsuz mutluluktu, bir sunakta yatmak gibiydi.<sup class="calibre5"><a href="../Text/alaca_split_135.html#footnote-100-117" id="footnote-100-117-backlink">[117]</a></sup></p>

  <p class="normal">Onun doyuma ermesi güzel, ince ve zarif bir ilişkide mümkündü. Davranışlarda değil; ama ince bir ölçülülükte. Daha güzel bir anlayışa ve inceliğe tapardı. Bir zariflik, ağırbaşlılık ve özgürlük taşımak onun için Tanrı’ya yaklaşmaktı. Bu yüzden insanları sevdi en çok, onlar ruhunu doyuruyorlardı. Bir kadın hep kadındı ve cinsellik saygı duymadığı, alçaltıcı bir şeydi. Ama erkek –Tanrı’nın aracı– Tanrı’ya benzerdi.</p>

  <p class="normal">Paolo muhafazakârdı. Ona göre dünya kurulmuştu ve bu kuruluş tanrısaldı. Dar görüşlüydü. Daha iyi bir yapı ve anlayış ise, daha geniş bir çemberde, bütünü anlamadaydı. Paolo, ileri görüşlü biriyle beraberse, düşünceleri genişlerdi. Böylece doyuma ulaşırdı. Başlangıçtaki savı her Signore’nin, her beyefendinin kendinden daha ileri, daha katışıksız bir görüşü olduğuydu. Bu düşünce yanlıştı. Ama Maria’nın savı, hiç kimsenin ileri görüşünün olmadığı, hiç kimsenin ondan daha seçkin olmadığı ve hepimizin tek beden, kan ve varlık olduğu savı, daha da yanlıştı. Paolo, gerçek yaşamda yanılmıştı; Maria ise tamamen yanılmıştı.</p>

  <p class="normal">Paolo, bir rahibin Tanrı’nın rahibi olması gerektiğine inanan bir muhafazakârdı; ama kiliseye çok seyrek giderdi. Maria’nın nefret ettiği dinsel yeminleri, hatta Porca-Maria’yı<sup class="calibre5"><a href="../Text/alaca_split_136.html#footnote-100-118" id="footnote-100-118-backlink">[118]</a></sup> bile kullanırdı. Yeminlerinde hep ya Baküs’ü, ya Tanrı’yı, ya da Meryem’i kullanırdı. Maria hep gücenirdi. Ama içinden kiliseyi ve dini alaya alan da oydu. İnsan topluluğunun dini soyutluklardan uzak ve mutlak olmasını istiyordu. Bu yüzden Paolo’nun yeminleri onu kızdırırdı, alay ediyor derdi. Ama bu, onların gerçekte kendilerini insanüstü başka bir düzene bağlamalarından dolayıydı. Kilisedeki insanlarla alay ederdi. Yukarıdaki köyün rahibi meydandan ve rıhtımdan geçerek gölün üstündeki büyük köye sırtındaki çuvalda iki domuzla gidince büyük bir patırtı çıkardı. Bu, onun için kutsal bir elçinin gerçek resmiydi.</p>

  <p class="normal">Bir gün fırtına, bir zeytin ağacını evin önüne düşürdüğünde ve Paolo ve Giovanni onu kesmeye başladıklarında, Mugiano<sup class="calibre5"><a href="../Text/alaca_split_137.html#footnote-100-119" id="footnote-100-119-backlink">[119]</a></sup> rahibi San Gaudenzio’ya geldi. Saçları aklaşmış, zayıf, kötü ünü yayılmış, yüksek sesle konuşan, garip bir adamdı. Rahiplerin siyah giysisi ona yakışmıyor gibiydi, ayyaş insanların yaptığı gibi yüksek sesle ve neredeyse kendi kendine konuşuyordu. İlk önce Fiori’ye ağacı nasıl keseceğini göstermeliydi, Paolo’dan baltayı almalıydı. Maria’ya bir bardak şarap için seslendi. Maria, ona şarabı gönülsüzce –hor görme ve cüppesine karşı geleneksel bir boyun eğmeyle– getirdi. Rahip, bir bardak şarabı ince boğazında inip kalkan âdemelmasıyla bir dikişte bitirdi.</p>

  <p class="normal">Sonra cübbesini çıkardı ve şapkasını kenara koydu. Üstüne yakışmayan siyah paçalı donu, kirli gömleği, boynundaki kırmızı mendille ağaca kuvvetli vuruşlar yapmak için ilerledi. Karikatür gibiydi. Girişte Maria rahibi alaycı bir biçimde yüreklendirirken bir yandan bana işaret etti. Marco, üstünde annesinin önlüğüyle neşeye boğulmuş, sevinçle zıplıyordu. Paolo ve Giovanni düşen ağacın yanında çok ciddi ve hareketsiz, gizemli ve dışlanmış duruyordu. Sonra Giovanni yüzünü saran bir utanmayla ve gençliğini bozan bir çirkinlikle girişe geldi. Yalnızca Paolo, kıpırtısız ve uzak, ağacın yanında değişmez ve soyut bir yüzle durdu. Gözleri sonsuzluğa dalıp gitmişti.</p>

  <p class="normal">Bu arada rahip ağaca kör vuruşlar savuruyordu, zayıf kalçaları yeşil-siyah kumaşta eğiliyor, ince boğazı düğümlenmiş kırmızı mendilin içinde morlaşıyordu. Yine de işini yapıyordu. Yüzü terden ıslanmıştı. Bir bardak şarap daha istiyordu.</p>

  <p class="normal">Bize dikkat etmedi. Tuhaf bir biçimde yerli, hatta bir dolandırıcı; ama tamamen yerliydi, bölgenin bir parçasıydı.</p>

  <p class="normal">Rahibin öyküsünü bize, salladığı omuzlarıyla aşağılık bir insan olduğunu ima ederek alaycı bir biçimde anlatan Maria’ydı. Paolo, yüzünde anlaşılmaz bir anlamla oturdu; dinleyip dinlemediği belli olmayan biri gibi ilgisizdi. Ne ona karşı çıktı ne de çatıştı, yalnızca uzakta durdu. Tavırlarında vahşi ve acımasız olan Maria’ydı. Ama bazen Paolo sinirlenirdi, sonra da Maria. O zaman herkes korkardı. Mavi gözleri parladığında ve ağzı meraklı bir körlükle açıldığında, bu beyaz ve ağır bir öfke oldu. Büyük bir kar yığınının düşüşündeki zalimlik vardı; ağır ve korkunç. Maria geri çekildi, sessizlik oldu. Sonra çığ bitti.</p>

  <p class="normal">Birbirlerine karşı geri durmayı öğrenmeden önce çok sert kavgalar etmiş olmalılar. Bu farklılık ve korkunç parçalanmış karşıtlık içinde Marco dünyaya gelmiş. Paolo’nun San Gaudenzio’yu bırakıp birkaç arkadaşıyla kör yaratıklar gibi Havre’a, New York’a ve sonra da Kaliforniya’ya gidişi işte bundan sonra, zıtlıklarının çocuğu doğduktan sonra olmuş. Yaban bir vadide, oluklu demir levhaların yapıldığı kasabada bir grup İtalyanla yaşayarak altın madenlerinde beş yıl kalmış.</p>

  <p class="normal">Bu süre boyunca San Gaudenzio’yu hiç terk etmemiş. Ona, “Göle, Monte Baldo’ya, yokuşun aşağısındaki defne ağaçlarına alıştın mı?” diye sordum. Bilmek istediğim şeyi anlamaya çalıştı. “Evet,” dedi; ama emin olmadan. Hiçbir zaman gerçekten evini özlemediğini anlıyordum. Havre’dan New York’a giden gemide olmak kötüydü. Bunu söyledi. Bana altın madenlerini, maden ocağındaki dehlizleri, vadileri ve vadideki kulübeleri anlattı. Ama Kaliforniya’dayken hiçbir zaman gerçekten San Gaudenzio için üzülmemiş.</p>

  <p class="normal">Gerçekte o hep San Gaudenzio’daydı, yazgısı burada çizilmiş. Onun gidişi gerçekten uzaklaşmaydı, bir çeşit uyurgezerlik. Garda Gölü’nün üstündeki toprakta kendi gerçeğini bıraktı. Bedeni Kaliforniya’daymış, ne fark eder? Bu, yalnızca belli bir zaman için, kendi toprağının hatırı içindi. İpoteği ödeyecekti. Ama evindeki kapı hep kendi kapısıydı, eli kapının kolundaydı.</p>

  <p class="normal">Maria’ya göre, Paolo ona karşı olan ödevini hatırladı. Maria onun küçük toprağının bir parçası, dünyanın değişmez merkeziydi. Paolo, ona para yolladı. Ama onu özlemedi. Onun çocuklarıyla birlikte güvende olmasını istiyordu, hepsi bu. Bedeninde belki kadını özledi. Ama ruhu evlilikten bu yana iyice uzaklaşmıştı. Birbirleriyle bütünleşmek yerine daha da ayrıldılar. Sonsuza dek yalnız yaşayabilirdi. Bu onun durumuydu. Sevişmesi yeme ve içme gibi işlevseldi. Kampta bir kadın ya da bir orospuyla birlikte olmak ya da olmamak, bir pazar günü sarhoş olmak ya da olmamaktan daha önemli değildi. Paolo, pazar günleri çok sık sarhoş olurdu. Dünyası değişmedi.</p>

  <p class="normal">Ama Maria daha da acı çekti. Genç, güçlü ve tutkulu bir kadındı, bedeni ve ruhu doymamıştı. Ruhunun doyumsuzluğu bedenin doyumsuzluğuna dönüştü. Kanı ağır, acımasız ve kavgacıydı. Herkesin eşitliğinde ve bu yüzden doyumun kendi mutlak hakkı olduğunda ısrar ediyordu.</p>

  <p class="normal">San Gaudenzio’da şarap ruhsatı aldı ve şarap sattı. Onunla ilgili pek çok dedikodu vardı.<sup class="calibre5"><a href="../Text/alaca_split_138.html#footnote-100-120" id="footnote-100-120-backlink">[120]</a></sup> Dışardan bakınca bunlar önemsizdi. Köyün önde gelenleri halkın görüşünü etkilemek için kendi aralarında ikiye bölünmüştü. Dinciler, radikaller ve sosyalistler dışında başka hangi grup vardı? Dahası, bu köyler hiç yönetilmiyordu.<sup class="calibre5"><a href="../Text/alaca_split_139.html#footnote-100-121" id="footnote-100-121-backlink">[121]</a></sup></p>

  <p class="normal">Ama Maria acı çekiyordu. Kendine göre o Paolo’ya aitti. Kendini aldatılmış ve terk edilmiş hissediyordu. Demir, ruhunda derine gitmişti. Paolo, onu terk etmişti; beş yıldır öteki erkekler ona ihanet ediyordu. Yaşamda acımasız ve amansız bir şey vardı. Tüm canlılığına karşın somurtkan ve bitkin oturdu. Ruhu, ağırlaşmış ve solmuştu.</p>

  <p class="normal">Felicina’nın Paolo’nun çocuğu olduğuna inanamazdım. Hiç çekiciliği olmayan, şımarık, soğuk, bencil ve aptal bir küçük kızdı. Maria ve Paolo, çocuğa karşı gerçek bir İtalyan olgunluğuyla sıcak ve doğaldı. Ama gerçekte onu sevmiyorlardı; onlar için külün meyvesiydi. Bu, kızın bencil, şımarık ve aptal olmasının nedeni olmalıydı.</p>

  <p class="normal">Paolo, Amerika’dan o doğmadan bir yıl önce dönmüştü. “O doğmadan bir yıl önce,” diye üsteledi Maria. Karı ve koca tamamen birbirlerine karşıt bir ilişki içinde yaşıyordu. Paolo, içinden ona üzülüyordu; Maria, bitmiş hissediyordu. Akşamüstü koltukta bir an bile mutsuz olduğunu düşünmeden mutlu ve güler yüzlü, sigara içerek oturuyordu. Hepsi bilinçaltında olmuştu. Bedeni hoş ve güçlü olmasına karşın kaşları ve gözkapakları kalkık, mavi gözleri yuvarlak ve bitkindi. İçinde canlı bir şey kalmamıştı. Sarkık boğazı, güçlü kol ve bacakları, açık, mavi, yok olmuş gözleri ve geçmişten geliyor gibi duyulan ritmik ve hafif kırık sesiyle evde bir hayalet gibiydi.</p>

  <p class="normal">Güçlü bir köylü kadın gibi güzel Maria, sanki üstünde yük varmışçasına gitti, sesi yüksek ve tizdi. O da yaşamda bitkindi. Ama dağılmadı, istekleri eski şeyleri darmadağın eden bir çekiç gibiydi.</p>

  <p class="normal">Giovanni İngilizce öğrenmek için sabırla uğraşıyordu. Paolo, başlıcaları “tamam”, “patron”, “ekmek” ve “gün” olmak üzere dört beş sözcük biliyordu. Giovanni bunları ezberlemişti ve daha fazlasını öğreniyordu. Hoş ve sevecendi; ama öğrenmeyi zor buluyordu. Bir şeyi unuttuğunda şaşkın bir ışık gelirdi gözlerine. Ama kâğıdı yanında taşırdı ve epey ilerledi.</p>

  <p class="normal">O da Amerika’ya gidecekti. Hiçbir şey için San Gaudenzio’da kalmayacaktı. Hayali gitmekti. Geri dönecekti. Giovanni için dünya San Gaudenzio değildi.</p>

  <p class="normal">Eski düzen, Paolo ve Pietro di Paoli’nin düzeni, Tanrı Baba’nın soyluluk düzeni bu güzel, küçük toprak parçasından gidiyor. Ev artık topraktan Tanrı bereketi olarak görülen yiyeceğini, yağını, şarabını ve mısırını alamıyor. Toprak bitmiş, yerini para aldı. Tanrı’nın ve yazgının vekili toprak sahibi de İbrahim gibi bitmiş. Artık Signoria düzeninin yerini alan zenginlerin düzeni var.</p>

  <p class="normal">Bu düzen, İngiltere’den gittiği gibi İtalya’dan da geçip gidiyor. Köylü yok oluyor, yerini işçi alıyor. Denge gidiyor. Paolo bir hayalet, Maria yaşayan bir beden ve yeni düzen İtalyan için bizden daha fazla acı demek. Ama yine de o yeniyi istiyor.</p>

  <p class="normal">San Gaudenzio geçmişle ilgili bir şeye dönüşüyor. Evin aşağısında –toprağın Felicina düşecek diye Maria’nın sürekli korktuğu o dik uçurumun kenarına doğru eğildiği yerde– aşağıdaki kuytuda terk edilmiş limon bahçeleri var. Birisi dar patikalardan aşağıya doğru inmeden görünmezler. Orada dururlar, sütunları ve duvarları diktir; ama oraya hükmeden ölü bir loşluk vardır; tüm limon ağaçları gitmiş ve yerini birkaç asma almıştır. Limon ağaçlarının bir hastalıktan yok olması ve yenilenmemesinin üstünden yirmi yıl geçmiştir. Ama yüksek duvarlar arasına sıkışmış güneye, göle, karşıdaki dağa doğru inen terk edilmiş teras, sessizliğinde ve soyutlanışında Pompei’den<sup class="calibre5"><a href="../Text/alaca_split_140.html#footnote-100-122" id="footnote-100-122-backlink">[122]</a></sup> daha kötü durumdadır. Sümbüller duvar boşluklarında çiçekleniyor, kertenkeleler koşuşuyor, bu tuhaf yer sonsuza dek unutulmuş ve askıya alınmış duruyor, dik sütunlar tamamen anlamsız.</p>

  <p class="normal">Yukarıda, toprağın üstünde, göle açılan yerde, limonluğun geniş çatı katında oturur ve yazı yazardım. Eski kilimler ve tahtalar, limon kültürüne ait eski, kullanılmış araçlar bu terk edilmiş yeri gölgelendiriyordu. Sonra uzaktan, geriden bir ses gelir: “Venga, venga mangiare.”<sup class="calibre5"><a href="../Text/alaca_split_141.html#footnote-100-123" id="footnote-100-123-backlink">[123]</a></sup></p>

  <p class="normal">Zeytin ve defne odunlarının yandığı şöminenin bulunduğu mutfakta yedik yemeği. Akşamüstü hep çorba olurdu. Sonra oyunlar. Ya kâğıt oynardık, ya da akordeonla ve bazen sert bir dağ köylüsünün gitarıyla şarkı söylerdik.</p>

  <p class="normal">Ama hepsi geçiyor. Savaş için geri dönmek zorunda kalmadıkça Giovanni Amerika’da olacak. Yetişkin biri olduğunda San Gaudenzio’da yaşamak istemeyecek, öyle diyor. Gölün sonunda devam eden savaşta<sup class="calibre5"><a href="../Text/alaca_split_142.html#footnote-100-124" id="footnote-100-124-backlink">[124]</a></sup> öldürülmeseler bile Giovanni ve Marco yaşamlarını sert topraktan biraz yağ ve şarap elde etmek için harcamayacak. Limonluktaki çatı katında şimdi silah seslerini duymalıyım. Ben trene binerken Giovanni beni bir ruh için yalvarır gibi öptü. Gözleri parlak ve berraktı; cesaretle yanıyordu. İstediği o yeni ruh için savaşacaktı –eğer onu bu savaşta öldürmezlerse.</p>
</body>
</html>
