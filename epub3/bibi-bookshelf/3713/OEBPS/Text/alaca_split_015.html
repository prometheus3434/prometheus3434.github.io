<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alaca</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_11">VI Il Duro<sup class="calibre5"><a href="../Text/alaca_split_153.html#footnote-100-135" id="footnote-100-135-backlink">[135]</a></sup></h2>

  <p class="normal">Il Duro’yu ilk kez, San Gaudenzio’ya eğlenmek için bir grup insanın geldiği güneşli bir günde gördüm. Gelenler, üç kadın ve üç erkekti. Kadınlar pamuklu elbiseler içindeydi. Süslü ve esmer olan pembeler içinde, öteki ikisi daha sıradandı. İlk başta erkeklere dikkat etmedim; yalnızca ikisinin genç ötekinin daha yaşlı olduğunu fark ettim.</p>

  <p class="normal">Tuhaf bir gruptu. Bir festival gününde yalnızca eğlence için gelmiş; sabahları asmalar arasında sessizce dolaşan bir topluluk. Maria ve Paolo’yu kaba ve yüksek sesle selamladılar. Özellikle kadınlarda insanın hemen dikkatini çeken dağınıklık, şişmanlık ve kuşkulu bir hal vardı.</p>

  <p class="normal">Onlar için dışarıda, çimler üzerinde bir piknik hazırlandı. Kuyunun arkasında, zeytin ağacının altında, evin önünde oturdular. Pamuklu elbiseler içindeki kadınlarla arkadaşlarının ilkbahar güneşinde şarap ve yiyeceklerle piknik yapması hoş görünebilirdi. Ama öyle değildi. Kaba ve biraz da çirkin görünüyorlardı.</p>

  <p class="normal">Dışarıda piknik yaptıklarından dolayı biz de onlara uymalıydık. Önce kıskandık. Maria biraz isteksizdi; ama sonra bize de bir masa hazırladı.</p>

  <p class="normal">Bu tuhaf topluluk bizimle konuşmadı, varlığımızdan rahatsız olmuş ve kızmış görünüyorlardı. Maria’ya kim olduklarını sordum. Omuzlarını kaldırdı ve bir anlık soğuk bir bekleyişten sonra onların aşağıdan gelen insanlar olduğunu söyledi. Sonra o tiz, hafif acı, hafif küçümseyici ses tonuyla ekledi:</p>

  <p class="normal">“Onlar sana göre insanlar değil, Signore. Onları tanımazsın.”</p>

  <p class="normal">Onlar hakkında kızgın ve aşağılayıcı konuştu. Benimle ilgili ise daha korumacıydı. Tüm bunlardan belli belirsiz de olsa onların “saygın” olmadıklarını anladım.</p>

  <p class="normal">Yalnız bir adam girdi eve. Otuz iki, otuz üç yaşlarında, sarı ve pürüzsüz çeneli, kusursuz yüzlü, yakışıklı biriydi. Tanrı gibiydi. Ama yüzündeki anlam garipti. Saçları kapkara, sağlıklı ve düzdü, bir kuş kanadı kadar kaygandı. Kaşları düzgünce çizilmiş, uzun, koyu kirpikli gri gözlerin üzerinde sessizce duruyordu.</p>

  <p class="normal">Ama gözlerinde kötü bir ışık vardı. Bir Tanrı’nın soluk parlayan gözleri gibi solgun ve itici bir parlaklık. O aynı canlı uçukluk. Yüzü, acı çeken bir şehvet düşkününün bakışıyla kötüleşmişti. Yine de güzel görünüyordu.</p>

  <p class="normal">Kendini bir yana bırakıp, amacına doğru, başı önde, hızlı ve emin yürüyordu. Sanki başka bir dünyaya gidiyormuş, yaptığı hiçbir şeyin değeri yokmuş gibi, dalgın ve kayıtsızca yürüyordu. Bunu zevk için yapıyordu; yüzündeki ışık, duru teninden yansıyan soluk parlaklık, zaman kadar değişmez sürekli bir gülüş gibi kaldı.</p>

  <p class="normal">Evi tanıyor gibiydi; geldi ve kendine göre bir şarap seçti. Maria ona kızdı. Yüksek sesle küfretti. Adam aldırmadı. Elinde şarapla dışarıya, çimlerdeki partiye gitti. Maria onlara düşmanca baktı.</p>

  <p class="normal">Güneşin altında epeyce içtiler. Kadınlar ve yaşlı adam ballandıra ballandıra konuştu. Il Duro ziyafete kendi tuhaf tarzıyla katıldı. Üstüne çömeldiği esnek kalçaları vardı. Nerede olursa olsun, tek başına bir hayvan gibi yalnızdı.</p>

  <p class="normal">Topluluk saat ikiye kadar kaldı. Sonra, hafif kızarmış bir biçimde, serseri bir grupla ötedeki köye gittiler. Kayalık köydeki hanlardan birine mi, yoksa aşağıdaki köyün genç, zengin manavına ait büyük eve –çoğu zaman kullanılmayan, yalnızca ziyafetler ve eğlenceler için ayrılan eve– mi gittiler bilmiyorum. Maria bana onlarla ilgili bir şey söylemeyecekti. Yalnızca öğleden sonra Viyana’da yaşamış zengin bir manav olan Bertolotti onları sormak için geldi.</p>

  <p class="normal">Güneşin batışına doğru gruptaki yaşlı adamı körkütük sarhoş, önünden giden iki kadının arkasında patikadan aşağıya tökezlerken gördüm. Paolo, Giovanni’yi sarhoş adamın tehlikeli uçurumdan sağ salim geçip geçmediğine bakması için yolladı. Bunların hepsi başka bir ülkede, herhangi bir grupta olduğu gibi, karşılığı olmayan işlerdi.</p>

  <p class="normal">Akşamüstü Il Duro geldi. Adı Faustino; ama köyde hiç kimsenin neredeyse değiştirmeden kullandığı bir takma adı var. Geldi ve akşam yemeği istedi. Hepimiz yemiştik. Biz ateşin çevresinde otururken, o, masada, tek başına biraz yemek yedi.</p>

  <p class="normal">Daha sonra “Up, Jenkins” oynadık. Bu, köylülerle kendi heyecanlı oyunları –köylülerin hızlıca ortaya açılan parmakları yüksek sesle tahmin ederek ve sonra yeniden elleri kapayarak oynadıkları bir oyun– dışında oynadığımız tek oyundu.<sup class="calibre5"><a href="../Text/alaca_split_154.html#footnote-100-136" id="footnote-100-136-backlink">[136]</a></sup></p>

  <p class="normal">Il Duro da oyuna katıldı; çünkü daha önce Amerika’da bulunmuştu ve zengindi. Bu tuhaf Signori’ye yakınlaşabileceğini hissetmişti. Ama hep gizemliydi.</p>

  <p class="normal">Masaya yayılmış ellere bakmak tuhaftı: Yumuşak parmaklarında yüzükler olan İngiliz kadınlar, Giovanni’nin büyük ve genç elleri, Marco’nun kahverengi pençeleri, Paolo’nun bozulmuş, sert, köylü elleri ve Faustino’nun büyük, koyu renkli, hayvansı elleri.</p>

  <p class="normal">Amerika’da önce iki, sonra beş –toplam yedi yıl– bulunmuştu; ama çok az İngilizce konuşabiliyordu. Hep İtalyanlarla birlikte olmuştu. Esas olarak bir bayrak fabrikasında çalışmıştı, bayraklarla dolu arabayı boyama odasından kurutma odasına iterken çok az iş yapmıştı. Sanırım bütün işi buydu.</p>

  <p class="normal">Amerika’dan cebi dolu dönmüştü. Amcasının bahçesini satın almış, sonra onun küçük evi de miras olarak kendisine kalmıştı. Yalnız yaşıyordu.</p>

  <p class="normal">Zengindi, Maria tiz sesiyle bağırarak öyle dedi. O, ilk önce bir köylü gibi bunu reddetti. Ama aynı zamanda Signori önünde zengin görünmek hoşuna gitti. “Dahası cimri,” diye haykırdı Maria yarı şaka yarı ciddi.</p>

  <p class="normal">Bahçesinin bakımıyla ilgileniyordu, bütün yıl orada sebze yetiştiriyor, o küçük evde yaşıyordu. İlkbaharda asmaları aşılayarak iyi para kazanıyordu. Asma aşılamada uzmandı.</p>

  <p class="normal">Oğlanlar uyumaya gittiğinde oturdu ve benimle konuştu. Tuhaf bir biçimde çekici ve güzeldi; ama belirgin ve düzgün yüzü taş gibiydi. Siyah saçlı şakakları farklı ve bir sanat eseri gibi güzeldi.</p>

  <p class="normal">Gözlerinde keçiye benzer, tuhaf, yarı şeytansı, yarı soluk bir parıltı vardı; ağzı çirkin bir biçimde kapalıydı; yanakları ise sert. Bıyığı kahverengiydi; dişleri güçlü ve seyrekti. Kadınlar bıyığının kahverengi olmasının şanssızlık olduğunu söylüyordu.</p>

  <p class="normal">“Peccato!-sa, per bellezza, i baffi neri- ah-h!”<sup class="calibre5"><a href="../Text/alaca_split_155.html#footnote-100-137" id="footnote-100-137-backlink">[137]</a></sup></p>

  <p class="normal">Sonra şehvetli bir onaylamayla gelen uzun bir haykırma.</p>

  <p class="normal">“Yalnız mı yaşıyorsun?” dedim ona.</p>

  <p class="normal">Öyleymiş. Hatta hasta olduğunda bile yalnızmış. İki yıl önce hastalanmış. Hastalık düşüncesi yanaklarını mermer gibi sertleştirdi ve solgunlaştırdı. Korkmuştu, korkuyla bembeyaz oldu.</p>

  <p class="normal">“Niçin?” diye sordum. “Niçin yalnız yaşıyorsun? Mutsuzsun – é triste.”<sup class="calibre5"><a href="../Text/alaca_split_156.html#footnote-100-138" id="footnote-100-138-backlink">[138]</a></sup></p>

  <p class="normal">Tuhaf ve soluk gözlerle bana baktı.</p>

  <p class="normal">Onda durgun bir üzüntü, çok garip bir şey hissettim.</p>

  <p class="normal">“Triste!” diye yineledi sertleşerek, düşmanca. Anlayamadım.</p>

  <p class="normal">“Vuol’ dire che hai l’aria dolorosa,”<sup class="calibre5"><a href="../Text/alaca_split_157.html#footnote-100-139" id="footnote-100-139-backlink">[139]</a></sup> diye haykırarak yorumladı Maria bir koro gibi. Onun sesinde hep bir meydan okuma vardı.</p>

  <p class="normal">“Mutsuz,” dedim İngilizce.</p>

  <p class="normal">“Mutsuz!” diye yineledi o da İngilizce. Gülmedi ve değişmedi, yalnızca yüzü daha da taşa benzemeye başladı. Yalnızca bana baktı, gözlerimin içine, bir keçinin solgun, değişmez, gizemli bakışıyla. Yalnızca tekrar edebiliyorum, taşa benzer bir bakışı var.</p>

  <p class="normal">“Niçin,” dedim, “evlenmiyorsun? İnsan yalnız yaşayamaz.”</p>

  <p class="normal">“Evlenmem,” dedi bana vurgulu, soğuk ve inatçı bir tavırla, “çünkü çok fazla şey gördüm. Ho visto troppo.”<sup class="calibre5"><a href="../Text/alaca_split_158.html#footnote-100-140" id="footnote-100-140-backlink">[140]</a></sup></p>

  <p class="normal">“Anlamıyorum,” dedim.</p>

  <p class="normal">Ama baca boşluğunda bir sütun gibi sessizce oturan Paolo’nun anladığını hissediyordum. Maria da anlıyordu.</p>

  <p class="normal">Il Duro yine kesintisiz baktı gözlerimin içine.</p>

  <p class="normal">“Ho visto troppo,” diye yineledi. Sözcükler taşa kazınmış gibiydi. “Çok fazla şey gördüm.”</p>

  <p class="normal">“Evlenebilirsin,” dedim, “ne kadar çok görmüş olursan ol; istersen tüm dünyayı görmüş ol.”</p>

  <p class="normal">Tuhaf bir yaratıkmışım gibi bakarak sürekli beni izledi.</p>

  <p class="normal">“Hangi kadınla?” diye sordu.</p>

  <p class="normal">“Bir kadın bulabilirsin –pek çok kadın var,” dedim.</p>

  <p class="normal">“Benim için yok,“ dedi. “Çok fazla kadın tanıdım, kimseyle evlenemem.”</p>

  <p class="normal">“Kadınları sevmiyor musun?”</p>

  <p class="normal">“Hayır –tam tersine. Onlar hakkında kötü düşünmüyorum.”</p>

  <p class="normal">“O zaman niçin evlenemeyesin? Niçin yalnız yaşamak zorunda kalasın?”</p>

  <p class="normal">“Niçin bir kadınla yaşayayım?” dedi, alaycı bir bakışla. “Hangi kadın olacak bu?”</p>

  <p class="normal">“Onu bulabilirsin,” dedim. “Bir sürü kadın var.”</p>

  <p class="normal">Yine başını taş gibi salladı.</p>

  <p class="normal">“Benim için yok. Ben çok şey gördüm.”</p>

  <p class="normal">“Ama bu evlenmene engel mi?”</p>

  <p class="normal">Boş boş baktı. Birbirimizi anlamamızın ya da benim onu anlamamın olanaksız olduğunu anladım. Gözlerindeki o tuhaf, beyaz parıltıyı ve onun nereden geldiğini ise anlayamadım.</p>

  <p class="normal">Beni sevdiğini hatta çok sevdiğini biliyordum. Bu da tuhaf ve şaşırtıcı bir şey. Sanki bir peri, bir faun gibi; sanki ruhu yok gibi. Bana canlı bir mutsuzluk, fosfor gibi parlayan bir mutsuzluk veriyor. Kendisi mutsuz değildi. Onunla ilgili, mutsuzluğu dışlayan yaşadığı öteki solgun dünyayla ilgili tamamlanmış, bitmiş bir şey vardı. Bu şey, çok fazla bitmiş, çok fazla tanımlanmıştı. İstek ya da bulanıklığa doğru gitme yoktu. Yarı saydam bir kaya, ay ışığında bir madde gibi duru ve güzeldi. Son biçimini almış bir kristal gibiydi ve alacağı başka bir biçim yoktu.</p>

  <p class="normal">O gece oturma odasının zemininde uyudu. Sabah gitmişti. Ama bir hafta sonra asmaları aşılamak için yeniden geldi.</p>

  <p class="normal">Tüm sabah ve öğleden sonra asmaların arasındaydı, önlerinde çömeldi, keskin ve parlak bıçağıyla şaşılacak kadar hızlı ve kendinden emin bir Tanrı gibi kesti onları. Onu, garip bir hayvana benzeyen bir Tanrı gibi çömelmiş, genç asmaların önünde hızlı ve canlı bir biçimde sürgünleri sürekli keserken görmek bana heyecan verdi. Sonra yine kireci hazırlamak için tuhaf ve keçiye benzer hareketlerle bahçe boyunca yürüdü.</p>

  <p class="normal">O karışık maddeyi, gübreyi, kireci, suyu ve toprağı, elleriyle dikkatlice karıştırdı. Bir işçi değildi. Bu kireçli maddeyi yalnızca dokunarak anlayan, bu yumuşak maddeyle kendi arasındaki ilişkiyi bilen, bu dünyayla sıcak bir ilişkiye girmiş bir yaratıktı.</p>

  <p class="normal">Sonra yine genç asmalara doğru parlak toprağın bir parçası gibi yürüdü. Yanında duran sürgünlerden birkaç hızlı bıçak darbesiyle aldığı yeni sürgünü hazırladı, bitkinin etine doğru ilerledi, aşıyı içeri soktu, sonra onu sıkıca sardı.</p>

  <p class="normal">Kendi bedeniyle, büyü yaparak, toprağa insan yaşamını aşılayan Tanrı gibiydi.</p>

  <p class="normal">Tüm bunlar olurken, Paolo tüm bu gizemden uzakta, benimle ve Faustino’yla konuşarak bekledi. Il Duro, sanki kafası meşgul değilmiş gibi, kolaylıkla yanıtladı onu. Elinde tuttuğu bitkinin yaşamına, kirece ve gübreye kenetlenmiş olan şey duyularıydı.</p>

  <p class="normal">Onun, bu bitki önünde dikkat kesilmiş, Tanrı gibi –sanki daha aşağı bir yaşamın tanrısı gibi– çömelişini izlerken sanki yalnızlığını ve niçin evlenmeyeceğini anladım. Pan ve Pan’ın elçileri –kır ve orman tanrıları– evlenmez. Onlar yalnız ve dışlanmıştı.</p>

  <p class="normal">Evlilik ruhta yer alır. Bedende yalnızca birleşme vardır; ruhta ise, iki karşıt şeyden yaratılmış yeni bir şey vardır. Bedende kadınla birleşirim. Ama ruhta bir kadınla birleşmem bir üçüncü şey, bir mutlaklık yaratır. Ne ben ne o olan, ne benden ne ondan, ama mutlak olan.</p>

  <p class="normal">Ama Faustino’da böyle bir ruhtan eser yoktu. Onun içinde yalnızca duyular mutlaktı. Ruhsal bir bütünleşme değil, fiziksel bir duyu. Bu yüzden evlenemezdi, bu ona göre değildi. Tanrı Pan’a, duyuların mutlaklığına aitti.</p>

  <p class="normal">Onun o kusursuz ve kesin güzelliği, ondaki o tuhaf, durgun kusursuzluk beni büyülemişti. Ama tavırları bir yandan büyülerken öte yandan beni itiyordu. Onu her zaman ayakları üzerine çömelmiş olarak, bir hayvan bilinçsizliğiyle katlanmış butlarıyla, o tuhaf, sarı solgunluk ve çizgilerin sertliğiyle bakan yüzüyle, kaşları ve şakakları üzerinde parlayan, gecenin derinliklerinde parlayan taşın yansımasına benzer siyah saçlarıyla görebilirim. Değişmez solgunluğunda ortaya çıkan karanlık gibidir.</p>

  <p class="normal">Yine akşama kadar kaldı. Maria’yla para yüzünden bir kez daha tartıştılar. Şiddetle ve soğuk bir tavırla tartışıyordu. İçinde korkutucu bir şey vardı. Tartışılan konu tatlıya bağlanır bağlanmaz tüm ilgi ve duygu izleri silinip gitti.</p>

  <p class="normal">Yine de her şey bir yana İngiliz Signori’ye yakın olmaktan hoşlanmıştı. Onun üzerinde bir çeşit mıknatıs etkisi uyandırıyor gibiydi. Tıpkı mıknatıslanmış iğnenin demire doğru gitmesi gibi bu yakınlaşma tamamen fiziksel dünyayla ilgili bir şeydi. Yardıma muhtaçtı. Yalnızca mekanik bir güçle bize doğru çekiliyordu.</p>

  <p class="normal">Ama aramızda farklılığımızdan başka bir şey yoktu. Temelden bir farklılık. Birlikte akan gece ve gündüz gibi.</p>
</body>
</html>
