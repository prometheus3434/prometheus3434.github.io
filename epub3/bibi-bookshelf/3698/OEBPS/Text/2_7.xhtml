<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>Âşıkım Ben Sana İltifat Et Bana</b></p>

  <p class="baslik1">[Halil]</p>

  <div class="bos2"></div>

  <p>Sabahın köründe geldi çocuk. Elinde ikinci resim. Sabah spora giderken uğramış. Verdim yazdıklarımı aldım resmi... Ama kahvaltıdan sonra bir uyuşukluk çöktü üzerime. Hanım, çık bir dolaş açılırsın, dedi, işim var diye azarladım. Bazen çekilmez bir adam oluyorum. Bilhassa sabahları. Afyonum patlayana kadar hayır gelmez benden. Eski keşler öyle yaparmış ramazanda. Oruç tutuluyor ya, afyon esrar yasak! Onlar da ince kâğıtlara sarıp yutarlarmış afyonu sahurda. Belli bir müddet sonra kâğıda bir kat sardıkları afyonlar midede patlayınca kendilerine gelirlermiş. Birkaç saat sonra iki veya üç kat sardıkları afyonlar patlarmış, böyle böyle iftara kadar idare ederlermiş... Benimki de o hesap. Öğlene kadar afyonum patlamıyor işte, ne yapayım. Beni de böyle kabullensinler. Sigara da olmayınca zaten iyice delleniyorum. Neyse hanım alışverişe çıktı da biraz tellendirdim, mutfağın hem penceresini açtım hem vantilatörü. Aklım başıma geldi. Resme baktım. Bu sefer de benzer bir resim gelmiş ama bakarken aklımı veremedim. Çünkü bir pişmanlık geldi içime yerleşti. Ya bu çocuk beni aldattıysa, ya yazdıklarımı okuyup okuyup arkadaşlarıyla güldülerse, ya Ferhan utançtan yerin dibine girdiyse... diye kendimi yemeye başladım. Ferhan’ın kabahati yok tabii. Elinden gelse mani olurdu ama ben atladım üzerine. Yaparım ederim diye... Ulan ne alakam var gençlerin ödeviyle işiyle yazısıyla. Bir keresinde gazeteye yazmıştım, yayımlamışlardı. Ama o bildiğim konuydu. Döşemeci, marangoz, badanacı ve bilumum ‘ustaların’ yalancılığını tenkit eden bir yazıydı. Gerçi o da nereden baksan yirmi sene evveldi. Zaman ne çabuk geçiyor. O zaman bile takılmıştı Memduhlar: Yahu Halil yaz şu gazeteye maaşlara da zam yapsınlar; aman unutma rakı bedava dağıtılsın diye de ekle... Az hergele değildirler! Ulan herkes sizin gibi yaparsa atı alan Üsküdar’ı geçer diye bağırıp çağırmıştım o zamanlar, ama kimin umurunda?</p>

  <div class="bos09"></div>

  <p>Şimdi bu çocuk da benimle dalga geçmek için mi... Yok ama sabahın köründe neden gelsin ayağıma kadar? İşte ne dediyse o: Bir resim daha getirdi. Peki ama ne yapacak ki bu yazdıklarımı? En çok da aklıma takılan ne yazmış olduğum. Bir nüshasını almadığım için şimdi meraktan dört dönüyorum. Bölük pörçük aklıma geliyor yazdıklarım ama... Ya kanuna nizama karşı bir şeyler varsa yazdıklarımda? Ya bir yerde neşrederse? Ya başım belaya girerse? Bunları bile düşündüm... Kuruyorum işte. İnsanın aklına binbir türlü şey geliyor. Adamın hayatını söndürürler bu memlekette, yok ederler de lafını eden olmaz. Al, adam dünya çapında yazar olmuş adi bir hırsız gibi süründürüyorlar mahkeme kapılarında. Zaten efendim, olay da bu: Sen kim oluyorsun da bizden farklı biriymiş gibi hareket ediyorsun? Dur bakalım bir, kendini bir şey sanma! Böyle diyorlar aslında bunları yaparak. Ayağından çekerler aşağıya. Cehennemde bizimkilerin kazanının başında zebani yokmuş ya, o hesap. Aşiret toplumu bu. Babam söylerdi de o zaman anlamazdım. Babam eski adam, müfettiş. Oğlum, derdi, bütün mesele sürü olmamak, cemiyet olmak, millet olmak. Aşiretleri dağıtmaya ömrü yetmedi Gazi’nin... O işi de tamamına erdirseydi, bak o zaman böyle şeyler olur muydu? Bir toplu iğne yoktu memlekette, çok şükür her şeyimiz var ya şimdi. On beş senede nasıl oldu? Millet üç ayda yeni harfleri öğrenmiş de birbirine öğretmiş. Bir yılda bir milyon okur yazar! Hem de o dönemde. Ne televizyon var, ne radyo, ne sinema. Öyle bir seferberlik ki bu topraklarda daha önce görülmemiş bir azim. Birleşmiş Milletler, emsal teşkil etsin diye birinci seçmiş eğitimde. Şimdi unutuluyor bunlar. Eskiye dönelim istiyorlar. Bir Osmanlı hayranlığı... Haydi döndük diyelim, hepsi sarayda yaşayacaktı sanki. Topkapı’yı mı tercih edersin, Dolmabahçe’yi mi beyzadem? Bırak Allah aşkına, kendini bilmezlik bu... Osmanlı Osmanlı dedikleri neydi? Ne yapmış altı yüz sene şu koskoca Anadolu’ya? Yöredeki eşkiyayla, ağayla, şeyhle anlaşır vergi diye haracını toplar, saraylarda yaşar, zavallı cahil halk bitin, sıtmanın içinde yeri gelir manda bokundaki yulafı ayıklar yermiş. Böyle derdi babam, doğru da söylerdi herhalde. Her yerini karış karış gezmişti Anadolu’nun; rahmetli anam da öyle. Vatana hizmete adanmış bir hayat. Beni zor getirmişler dünyaya. Neden kardeşim yok benim? Hep vatan millet için oradan oraya perişan olmayalım diye... Erken gitti rahmetli. Şimdi bugünleri görseydi... Yok Vahdettin iyi adammış da aydın kişiymiş de... Yahu Anıt Kabir’de taş gibi duruyor İngilizlere yazdığı mektup, aman beni kurtarın diye. Mustafa Kemal idamlıktır diye ferman var, altında devleti aliyyenin mührü, sadrazam Damat Ferit’in imzası! Bir de koca koca adamlar, televizyona çıkıp kıvırtıyorlar şimdi. Şeytan diyor aç telefonu, ver veriştir... Aman neyse ne... Keyfim yok bugün. Dün ne yazdığımı hatırlayamıyorum. Ferhan’ın üzüleceği, utanacağı bir şey yapmak istemem. Bir tanecik evladım o benim. Tamam sıkıcı bir insan. Asık suratlı. İnsan bir gün de neşeyle arar, baba haydi gel bir Boğaz’a gidelim, balık yiyelim, haydi vazgeçtim bir çay içelim der. Hep bir şey istemek için arar. Karısını da kendine benzetti. Bir surat bir surat. Karadenizde gemileri batmış sanırsın. Aman gelmeyin, aramayın, sizden bir şey bekleyen yok. Kaç kere anlattım, babası bağ vermiş, oğlu bir salkım üzümü çok görmüş diye... Dinleyen kim? Şunun şurasında misafiriz bu dünyada artık. Kaç senemiz kaldı ki? Bundan sonrasından ne umabiliriz ki... Bir ayağımız çukurda. Ne bir ayağı, iki ayağımız da dizkapaklarımıza kadar çukurun içinde. İçim karardı. Resme bakmadan aklıma geleni yazdım yine. Bakıyorum... bakıyorum da... Röntgencinin biri uyuyan bir kadını seyrediyor. Gerçi röntgencilik böyle uluorta yapılmaz. Gizlice gözetlenir. Onun ayrı bir heyecanı olur. Herkeste de bir parça vardır bu huydan. Rüzgârda açılan bir etekliğe kim dönüp bakmaz? Reflekstir bu, bir meraktır. Psikolojide yeri vardır muhakkak. Onunki nasıl diye merak eder insan. Gizledikçe, örttükçe arkasındakine duyulan merak da artar. Ama bu işi ileri götürenler de vardır. Sırf bu iş için pusuya yatanlar, dürbün hatta teleskop alanlar biliyorum. Sorsan yıldızlara bakıyoruz derler. Külahıma anlatsınlar. Hastalık bu. Gerçi şimdi televizyon bu vazifeyi fazlasıyla yerine getiriyor. Herkesin hayatı meydanda. Hatta evlere kamera yerleştirip televizyondan naklen veriyorlar. Birkaç yıl önce vardı bu programlardan, dikiz evi diyordum ben, hanım pek seviyordu. İlle de oy verelim diye tutturuyordu. Bir gece uyuyakalmışız televizyonun karşısında. İleri bir saatte uyandım bir de ne göreyim: ekranda herkes uyuyor. Yatağında uyuyanlar. Biz de evde uyuyoruz. Yani karşılıklı uyuyoruz. Ulan dedim kendi kendime, işte halimiz: uyuyoruz milletçe, karşılıklı, kaşına kaşına... Hayal içindeyiz. Neyse işte bu resimdeki kadın da uyuyor ama seyircisi pek yaman duruyor odanın ortasında. Bir fenalık düşündüğü belli. Ama kendinden önce deneyenler olmuş sonları perişan, onu da hatırlıyor. Ressam bu önceki adamları boğulurken çizmiş. O yüzden elini çenesine koymuş düşünüyor, nasıl etsem de şu kadının koynuna giriversem diye. Fenalık dedim ama... Tabii bir şey erkeğin kadını, kadının erkeği istemesi. Ateşle barut misali. Yan yana durması kabil mi erkekle dişinin? Fıtratımız belli.. İnsanın içinde var. Sonra da şeytana uydum der. Yahu, şeytan senin içinde, sen şeytanın ta kendisisin, bunu bir idrak etsen... Manyak Salim vardı eskiden, bizim İbo’ların arkadaşı. Acayip biriydi. Bir büyük içerdi, sonra çember sakal bıraktı, tövbe etti, iyice yobaz oldu, şaraptan dönen sirke misali. Elli yaşında vardı yoktu seksenlik ihtiyarlar gibi köşesine çekildi. Manyak Salim oldu Hacı Salim. Bu söylerdi, eliyle diyaframını göstererek insanın buradan aşağısı hayvan yukarısı insandır diye. Bakın derdi, buradan yukarıda ne var: Akciğerler var, yürek var, beyin var... Aşağısı boktur bok... Cinsi münasebeti de hayvanlara mahsus bir hal olarak tarif ederdi. Bence aklı fikri o işteydi de o yüzden böyle konuşurdu. Sonra elini eteğini çekti. Evine televizyon bile sokmamış. Elektrik de istemem, buzdolabı da diye tutturmuş da iki karısı zor ikna etmişler, yalvar yakar aldırmışlar çamaşır makinesi falan. Aslında böyle yobazlardan Amerika’da da varmış. Mormon diyorlar, köyde yaşıyorlar, ilkel kabileler gibi. Belgesellerde gösteriliyor. Komik tipleri var. Kardeşim madem aslına rücû etmek maksadın ne diye elbise giyiyorsun? İşin kökenine döneceksen Afrika’daki gibi yaşayacaksın, çırılçıplak! Bak o zaman röntgencilik de olmaz... Herkes kendine göre bir yol tutturmuş işte. Şimdi bu resimdeki adam ne yapacak onu merak ediyorum. Girecek mi kadının koynuna? Kadın da davetkâr. Bence uyumuyor bu kadın. Gözünün aralığından bakıyor adama ne yapıyor diye. Adam da put gibi duruyor. Kadını bu yüzden iyice ateş basıyor, helmeleniyor, bir o yana, bir bu yana dönüyor, gerdanını, memelerini, baldırlarını gösteriyor ama farkında değilmiş gibi yapıyor. Adam hamle edecek ama, akıbetinden korkuyor. Ulan var bu işin içinde bir iş, diyor kendi kendine. Bu kadın bana yâr olmaz, diyor. Belki başkasının karısı... Belki de duldur. Olmaz mı, olur. Kapalı kapılar ardında neler olur kimse bilmez. Kim kiminle ne yapar, nasıl yapar... Eskiden dairede bir Şermin vardı. Çok gösterişli bir kadındı, ama ben öyle eli ayağı büyük kadın sevmem. Herkes peşindeydi. Kadın dul ya sanki vazifesi herkesi memnun etmek. Boyuna posuna bakmadan herkes kuyrukta. Günahı boynuna, çok dedikodusu yapılırdı. Bana çok hürmet ederdi. Halil abi demişti bir keresinde... Beni herkes fena bir kadın sanıyor, hiç arkadaşım kalmadı, erkekler başka bir şey umuyor, kadınlar kocalarını ellerinden alırım diye arkadaşlık etmiyor, çok yalnızım, demişti. Baktım çok üzgün, aldım bunu yemeğe çıkardım. Boğaz’a gittik. Kireçburnu, Ali Baba’nın yeri. O zamanlar pek salaş bir yerdi ama nefisti balığı, mezesi. İki kadeh de rakı içmiştik. Ben de o tarihlerde Ayhan Işık gibiydim, incecik bıyıklar, saçlar siyah, briyantinli. Şermin bol bir eşarp sarmıştı, türban deniyordu o zamanlar ama başka bir manası vardı, modaydı. Sonra incecikten bir şarkı söylemeye başladı... <i>“Ey büt-i nev edâ olmuşum müptelâ / Âşıkım ben sana iltifat et bana / Gördüğümden beri olmuşum serseri / Bendenem ey peri iltifat et bana / Hasılı bunca dem ben senin bendenem / Gel gel ey gonca fem iltifat et bana.”</i> Gözlerime bakıyor beni ateş basıyor; içimden, bittin Halil diyorum, nasıl savuşturacaksın bakalım, kadına onca zaman ağbi gibi davran, şimdi sarhoş edip... Bir yandan da çevreye bakıyorum, bir gören var mı diye... Yerin kulağı var. Ferhan daha kundakta. Olacak şey mi... Fakat Şermin gözlerini kısıp bana doğru eğilerek <i>‘âşıkım ben sana’</i> dedikçe içim tuhaf oluyor; bir yanım o masadan, o andan kaçıp gitmek, bir yanım da kollarıma alıp onu iltifatlara boğmak istiyordu. Gençlik var serde tabii. Alı al moru mor oturdum orada. Neden sonra gözünde bir damla yaşla, kalkalım mı serinlik çıktı, dedi de o akşam öyle bitti. Yarım ağızla evine bırakayım dedimse de kabul etmedi, bir dolmuşa binip gitti. Bütün gece onu düşündüm sonra. Yalnız başına ne yapar ne eder diye. Zeynep fark etmedi Allahtan... Sabaha kadar Ferhan’ın başındaydım. Çocuk uyandığından değil, benim uykum kaçtığından. Kafam karışmıştı. İnsan yuvasını böyle dağıtabilir diye düşünmüştüm. Ferhan’ı kucağıma alıp daha sıkı sarılarak geçirdim geceyi. Hiçbir şeyin farkında olmayan küçük evladımız adeta bu fırtınalı denizde bir can simidi olmuştu. Hem beni, hem de her şeyden habersiz uyuyan Zeynep’i kurtarmıştı küçücük boyuyla. Nereden nereye... Yıllar sonra Şermin’i hatırlattı bu resim.</p>
</body>
</html>
