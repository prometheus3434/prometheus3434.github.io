<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>Roman Nasıl Olur?</b></p>

  <p class="baslik1">[Erol]</p>

  <div class="bos2"></div>

  <div class="kucuk2">
    <p>Hayalinde bir kahramanın nasıl, niçin doğduğunu söyleyecek muharrir var mıdır? Sanat yaratmasının esrarı da tabiattaki doğumların esrarı gibidir Seven bir kadın ana olmak isteyebilir; fakat bu arzusu ne kadar kuvvetli olursa olsun, gebe kalması için kâfi gelmez. O kadın, günün birinde, iyice kestiremediği bir anda, ana olduğunu görür. Aynı şekilde bir sanatkâr, yaşadığı müddetçe, benliğinde birçok hayat tohumlan toplar, hayatiyeti olan bu tohumlardan birinin günün birinde hayaline nasıl, niçin yapıştığını, gelip geçici fâni ömrün üstünde canlı bir varlık haline geldiğini katiyen söyleyemez.</p>

    <p style="text-align: right;"><span class="duz"><b>Altı Şahıs Yazarını Arıyor,</b></span> <b>L. Pirandello, 1921</b></p>
  </div>

  <div class="bos09"></div>

  <p>Gözümü açtığımda revirdeydim. Bu kadar büyük bir otelin reviri de böyle olur diye düşündüm. Adeta büyük bir hastane... Başım zonkluyordu. Verdikleri ilacın etkisiyle uzun süre uyumuş olmalıydım. Koğuşta tüm yataklar doluydu. Otelde bu kadar çok hasta olur muydu? Belki de dün geceki baloda çok içenleri buraya yatırmışlardı. Kalkarken biraz sendeledim. O sırada koluma giren hemşirenin yüzüne bakınca emin ellerde olduğumu anladım:</p>

  <p>“Azize... Demek gece sihirbaz gündüz hemşire olarak çalışıyorsunuz.”</p>

  <p>“Çok şakacısın yine...”</p>

  <p>Benimle bu kadar çabuk senli benli olmasına bir anlam veremedim. Ama sonra saunada yaşadıklarımızı düşününce yüzüme bir kızıllık yerleşti.</p>

  <p>“Melek nerede?”</p>

  <p>“Bugün izinli...”</p>

  <p>“Öyle mi? Ne oldu bana? Çok içmişim herhalde. Dün geceki maskeli baloda... Of hele o gösteri. Kutuya soktunuz ya beni. Tabut gibi bir şey... Hipnozun etkisiydi galiba, acayip hayaller gördüm kutunun içinde. Birileri bana işkence yapıyordu. Neyse ki sonra...”</p>

  <p>“Bugün biraz dinleneceğiz.”</p>

  <p>‘Dinleneceğiz’ demek. Demek iyice hastalanmışız. Beni tekerlekli bir sandalyeye oturttu. Belki de o hayaller hastalığın etkisiydi. Ya da içtiğim bir şey dokunmuş olmalıydı. Tabii ya, Şahin Bey’in o özel içkisi yüzünden oldu tüm bunlar. Geceyi hatırlayınca midem ağzıma geldi.</p>

  <p>“Biraz hava alalım mı?”</p>

  <p>“Tabii. Sonra da saunaya gitmek istiyorum.”</p>

  <p>Azize güldü:</p>

  <p>“Akşamüstü biraz toparlanırsan... duş alabilirsin.”</p>

  <div class="bos09"></div>

  <p>Bahçeye çıkarken dizlerimin üzerine bir battaniye yerleştirdi. Hava güneşli ama serindi. Tekerlekli iskemlemi ite ite havuzun başına kadar getirdi. Otelin öbür cephesinde kaldığından dün burayı fark etmemiştim.</p>

  <p>“Burası iyi mi?”</p>

  <p>“İyi... Azize? Senden bir şey rica etsem.”</p>

  <p>“Tabii.”</p>

  <p>“Karıma haber verebilir misin? Beni merak etmiştir. Dünden beri...”</p>

  <p>Yüzüme acımayla baktı.</p>

  <p>“Hiç vazgeçmeyeceksin değil mi?”</p>

  <p>Azize de Melek de çok kıskançtılar. Sadece onlara ait olmamı istiyorlardı. Azize’yi de Melek’i de seviyordum ama karımla aramdaki bağ çok farklıydı. Her ne kadar birlikte güzel zaman geçirmiş olsak da... Olmayacak şeydi canım. Havayı yumuşatmak istedim:</p>

  <p>“Şu sizin sihirbaza söylesene... Burada bana uygun bir iş bulunur mu acaba?”</p>

  <p>“Tamam... Tamam canım... Benim şimdi gitmem lazım. Sen burada uslu uslu otur. Biraz hava al. Yarım saate kadar dönerim.”</p>

  <p>“Tamam.”</p>

  <p>Sesim bir çocuk gibi çıkmıştı. Bunu fark edince ağlamak geldi içimden. Başım döner gibi oldu. Gözlerimi kapadım. Geçmesini bekledim. Eve dönünce sıkı bir kontrolden geçmeliydim. Yine tansiyonum çıkmış olmalıydı. Karımın sözlerine kulak vermeliydim. Sağlığımı çok ihmal ediyordum. Yıllardır çalış çalış çalış... İşte tatilde patlak verdi sonunda. Allahtan böyle müthiş bir otel seçmişti akıllı karım benim. Peki neden hâlâ ortada yoktu? Hastalandığımı ona haber vermemişler miydi? Uyuklamaya başladım.</p>

  <div class="bos09"></div>

  <p>“Çıkarın tabuttan.”</p>

  <p>“Su dökün.”</p>

  <p>Islak ve soğuk. Uyandım. Kafam zonkluyordu.</p>

  <p>“Şimdi söyle bakalım. Neyin peşindesin?”</p>

  <p>“...”</p>

  <p>“Konuşmazsan ölürsün.”</p>

  <p>“Söyleyecek bir şeyim yok.”</p>

  <p>“Bak arkadaşım... yanlış anladın. Konuşmazsan ölmek için yalvarırsın. Şimdi konuş...”</p>

  <p>“Kahvaltı ettirdiniz mi? Belki zihni açılır...”</p>

  <p>“Yumurta sever misin?”</p>

  <p>Bu sesin sahibi ne zaman konuşsa hiç de hayırlı şeyler olmuyordu. Dişlerimi sıkıp bekledim. İki kuvvetli el kaynar sudan çıkmış olan yumurtaları koltukaltlarıma yerleştirip kollarımı hızla kapattı. Hissettiğim acı dayanılır gibi değildi. Koltukaltlarımdan ciğerlerime doğru yayılan bir sıcaklık, yanma, kavrulma... O yumurtaları daha önce görmüştüm. Acıdan zihnim bulandı.</p>

  <p>“Afiyet olsun. Doydun mu?”</p>

  <p>Öteki iğrenç sesli olanı:</p>

  <p>“İki yumurta bir sucuk her yerde iki buçuk bizde bedava...”</p>

  <p>“Bilmiyorum!”</p>

  <p>“Yanlış cevap. Joker kullanmak ister misin? Ama bakalım önce durumuna... Ah ne yazık ki yüzde elli hakkını kullanmışsın. Sadece ‘arkadaşımı aramak istiyorum’ kalmış. Haydi öt bakalım...”</p>

  <p>“Siktirin.”</p>

  <p>“Küfür etti.”</p>

  <p>“Duydum, duydum...”</p>

  <p>“Bittin sen!”</p>

  <p>Kollarımdan tutup sürükleyerek bir yere fırlattılar ve sonra da kapısını kapattılar. İçeride sıcaklık öyle bir noktadaydı ki nefes alamıyordum.</p>

  <div class="bos09"></div>

  <p>Boğulacak gibi olunca can havliyle gözlerimi açtım. Odadaydım. Ter içinde kalmıştım. Karmakarışık rüyalar... Maskeli balo, sauna, işkenceciler, tabut... Hepsi hızla eriyerek yok olurken bunları üreten şeyin, her neyse o, hâlâ içimde bir yerde çelik bir çekirdek gibi durduğunu düşündüm. Masanın üzerine yaymış olduğum kumaş kataloglarına baktım. Toplantıya daha çok vardı. Televizyonu açtım. Porno film gösteren kanalları hızla geçtim. Bu saatte midem kaldırmazdı. Dün gece yediklerim halen içimde debeleniyordu. Ellili yıllarda çekilmiş bir polisiye filme takıldım. Gölgelerin arasında sinsice birbirine pusu kuran adamlar, kaçak içki depoları, mafya babaları, hesaplaşma sahneleri... Vakit ilerlemişti. Uyumalıydım. Sabah erkenden toplantıya gidecektim. Kumaş örneklerini gösterecektim. Birbirinden geri zekâlı iki ortak bana korkunç espriler yapacaklardı. Ben korkuluk gibi gülümseyecektim. Ben artık bu işi yapmıyorum, siktirin gidin, kumaşları da bir tarafınıza sokun... diyemeyecektim. Desem bile onlar kâbuslarımda peşimi bırakmayacaktı. Uyumaya korkuyordum. Yorgun zihnim onları gençliğimiz boyunca hep kıyısında yaşadığımız, işkence hikâyeleriyle harmanlayıp tekrar tekrar karşıma çıkaracaktı. Ölüm korkusu, işkence korkusu, salt korku içinde debeleniyorum ve nedenini bilmiyorum... diyemeyecektim. Ben sonsuz kederimle baş başaydım. Ben karısını kaybettiğinden beri aklı gelip giden biri olarak geçmiş güzel günleri düşünmek üzere bir hastaneye yatacağım... diyemeyecektim. Tüm bunlar çok sonra olacaktı. Belki de daha önce olup bitmişti. Belki de bu otel o oteldi. Yıllar önce gittiğimiz ve çok eğlendiğimiz... Yıllar sonra gideceğim ve sapıtacağım... o otel. Gözlerimi bir kez daha kapadım. Neresi olursa... Götürün beni buradan...</p>

  <div class="bos09"></div>

  <p>“Günaydın!”</p>

  <p>“Günaydın sevgilim.”</p>

  <p>“İyi uyudun mu?”</p>

  <p>“Eh... Çok karışık rüyalar gördüm.”</p>

  <p>“Ben de... Haydi midem zil çalıyor. Kahvaltıya inelim mi?”</p>

  <p>“Tamam. Önce bir duş alalım.”</p>

  <p>“Önce ben...”</p>

  <div class="bos09"></div>

  <p>Karım eski bir şarkı söylüyordu duşta. Yatağın içinde sıramın gelmesini bekliyordum. Tüm hayatını bir gecede yaşayıp bitirmiş bir adam gibi yorgundum. Gözlerim kapanıyordu. Bu sefer uyumak istemiyordum. Yakaladığım şu yaşam parçasını on yıl da olsa yaşamak istiyordum. Sonrasını biliyormuş gibi hüzünlüydüm. En başından beri. Beni bu yüzden çekici bulduğunu söylemişti ilk tanıştığımızda. Oysa ben böyle söyleyeceğini de biliyordum. On yıl sonra hastalanacağını da. Acıyla yatağa mıhlanacağını da... Alkolik olacağımı da... Her şeyin hızla biteceğini de... Sadece sıramı bekliyordum. Gözlerim ağır ağır kapanıyordu.</p>

  <div class="bos09"></div>

  <p>Bir yerlerde adını bilmediğim bir kuş ötüyordu. Gözüm kapalı sesini dinledim. Bu bir dil olmalıydı. Bir şeyler anlatıyordu. Rüzgâr iyice serin esince dizlerimdeki battaniyeyi göğsüme kadar çektim.</p>

  <div class="bos09"></div>

  <p>“Uyuyor musun?”</p>

  <p>Gözlerimi açtım. Bankta oturuyorsun. En son gördüğüm fotoğrafındaki gibisin. Sakalın üç günlük. Her zamanki sorunu soruyorsun:</p>

  <p>“Var mı yeni bir durum?”</p>

  <p>Soruyu neresinden tutacağımı bilmiyorum.</p>

  <p>“Garip rüyalar sadece... Üstelik sen de varsın bu rüyalarda. Yani fiziksel olarak yoksun ama...”</p>

  <p>Keyifle bir sigara yakıyorsun.</p>

  <p>“Anlatsana.”</p>

  <p>“Bir sigara da bana versene. Sıkıntılı karışık bir dizi rüya işte... Yıllardır görüşmüyormuşuz. Sen yazar olmuşsun. Kitapların varmış. Bense hiçbir şey yazamamışım. Yıllarca uzaktan senin yazdıklarını izlemişim. Sinirli, küskün bir adam olmuşum.”</p>

  <p>“Neden görüşmüyormuşuz?”</p>

  <p>“Ne bileyim... canım rüya işte. Gerisi ilginç bak. Sonra bir gün bir mesaj geliyor senden.”</p>

  <p>“Nasıl mesaj? Mektup mu?”</p>

  <p>“Bilmiyorum, rüyada o kısmını görmedim. Sadece her gün belli resimler gönderecekmişsin ve ben de bunlara baka baka metinler yazacakmışım. Böyle bir şey istiyorsun benden.”</p>

  <p>“İlginç. Resimleri hatırlıyor musun?”</p>

  <p>“Tam olarak değil. Siyah-beyaz çizimler. Gerçeküstü. Mistik anlamları var gibi... Her neyse ben çok sinirleniyorum. Önce ters ters cevaplar yazıyorum sana. Bunca zaman neredeydin kardeşim diyorum. Hiç aramadın sormadın... Ben neler çektim, karımı kaybettim, sefil oldum, mutsuz oldum haberin var mıydı? Şimdi de hiçbir şey olmamış gibi bana böyle şeyler gönderiyorsun diyorum.”</p>

  <p>“Garip... Ee? Ben ne cevap veriyorum senin ters mektuplarına?”</p>

  <p>“Hiç. Sen her gün bir başka resim gönderiyorsun. Haftanın her günü için bir resim. Bir hafta sürecek bir iş. Ben de lanet olsun diyorum. Aklıma geleni yazıyorum. Yazıyorum ama rüyada o yazdıklarım gerçek oluyor, film gibi izliyorum.”</p>

  <p>“Çok iyi ya.”</p>

  <p>“Pek değil. Tam iyi bir şeyler olurken hemen tersine dönüyor. Kâbus gibi...”</p>

  <p>“Sonra?”</p>

  <p>“Sonra mı? Hatırlamıyorum. Ha bir de sevdiğim kitaplardan büyük büyük bölümler seçiyorum bu metinlerin başına koymak için.”</p>

  <p>“Neler seçtiğini hatırlıyor musun?”</p>

  <p>“Tam değil... Don Kişot’tan bir bölüm seçtim galiba. Bir de Platon’dan.”</p>

  <p>“Klasikler...”</p>

  <p>“Evet. Galiba kendimce bir mesaj vermeye çalışıyordum sana. Edebiyatla ilgili... Dedim ya sinirli bir adam olmuştum rüyada. Garip olan, seninle hiç iletişim kuramayışım. Sen hiç cevap vermiyorsun. Sadece resimleri gönderiyorsun. Deney gibi bir şey... Sonra anlıyorum ne yapmaya çalıştığını ama iş işten geçiyor.”</p>

  <p>“Nasıl iş işten geçiyor.”</p>

  <p>“Ben aklıma geldiği gibi yazıyorum, her yazdığım gerçekleşiyor dedim ya... İşte öyle kendimi kaptırıyorum, bir otelde geçen fantastik bir hikâyenin içinde kayboluyorum. Ancak sonra fark ediyorum ne yapmaya çalıştığını...”</p>

  <p>“Neymiş o?”</p>

  <p>“Benim gibi altı kişiye daha gönderdiğin bu resimler... Aslında bizden beklediğin... galiba bu resimlerin uyandırdığı kişisel anıları yazmamız. Sonra da bunları bir kitap yapacakmışsın. Kahramanlarının birbirini hiç tanımadığı ama aynı resimlere bakarak düşündüğü bir roman. Yani şey gibi... resim sergisi gezen insanlar gibi. Aynı salondadırlar, aynı mekânda... Hatta aynı zaman dilimi içinde... Aynı resimlere bakarlar... Ve her birinin kafalarından ayrı şeyler geçer. Böyle bir ânın romanı... gibi.”</p>

  <p>“Neden iş işten geçmiş olsun ki? Yazmışsın işte.”</p>

  <p>“Yazıyorum ama resimlerle ilgisi yok ki! Tam tersine! Resimlere bakmayı reddediyorum! Neredeyse bunlara gözümü kapayıp kendi kendime bir şeyler yazıyorum.”</p>

  <p>“Bu da bir şeydir.”</p>

  <p>“Belki de... Saçma bir rüya değil mi? Hem öyle roman olur mu?”</p>

  <p>Sırıtıyorsun:</p>

  <p>“Roman nasıl olur?”</p>

  <div class="bos09"></div>

  <p class="ortali">* * *</p>

  <div class="bos09"></div>

  <p>Benim hikâyem burada bitti. Hikâyenin içindeki ‘sen’in sorusu ile son noktayı koymuş oldum. Gerçi bu bir nokta değil, soru işareti. Benim için bu daha uygun. Şimdi artık bu yazdıklarım üzerine konuşmak istemiyorum. Kendime göre bazı şeylerin farkına vardım, birtakım kararlar aldım, çok duygulandığım anlar oldu, çok güldüğüm bölümler. Ama bunları sana ya da senin aracılığınla başka birilerine anlatmak istemiyorum. Çünkü edebi açıdan hiçbir değeri olmadığının farkındayım.</p>

  <div class="bos09"></div>

  <p>Şimdi senin yapmaya çalıştığın şeyi anlamaya çalışıyorum. Yedi farklı kişiye gönderip yedi farklı yorum toplaman... Diğer altı kişinin yazdıklarının neye benzeyebileceği konusunda hiçbir fikrim yok. İnsan kendisinin dışında bir bakış açısını kolay kolay hayal edemiyor. Tabii bunları nasıl kullanacağını da kestiremiyorum. Belki bazılarını düzelteceksin, değiştireceksin, belki de yeniden yazacaksın. Belki de senin oluşturacağın kitaptan daha önemli olan bizim yaşadığımız deneyimdir. Bu sadece bir yazma süreci olmadı benim için. Hem aklımda şekillenen hikâyeyi yazmaya çalıştım, hem de diğerlerinin ve senin neler düşündüğünü hayal ettim. Aslında şu anda içimden geçen ne, biliyor musun? O altı kişinin yazdıklarını bana versen, o altı kişi benim otelimde yaşayan karakterler haline gelse, onlarla gizemli bir maceraya yelken açsak. Oyuncuların kendilerini canlandırdıkları bir tiyatro gibi olurdu. Gerçeğin nerede başlayıp nerede bir kâbusa dönüştüğünü araştırırdık... Ama bunlar boş hayaller. Bu senin dünyan. Ben olsa olsa eski bir dost. Hatta o bile değil, bu dünyanın unsurlarından biriyim. O halde al hikâyemi dilediğin gibi kurgula... Günlerdir kendimi bir romanın karakteri gibi hissetmeme neden olduğun için bu son günün epigrafını Pirandello’dan seçtim. Kitabını oluştururken sana yol göstermesini umarak yine aynı metinden bir alıntıyla bitirmeme izin ver:</p>

  <div class="bos09"></div>

  <div class="kucuk2">
    <p>Demek istiyorum ki, aksini yapmaya, yani hakikat imiş gibi görünsünler diye hakikate benzer şeyler yaratmaya kalkışmak, cidden delilik sayılabilir. Şayet delilik ise, müsaadenizle şunu söyleyeyim ki bu, mesleğinizin biricik sebebi hikmetidir.</p>
  </div>
</body>
</html>
