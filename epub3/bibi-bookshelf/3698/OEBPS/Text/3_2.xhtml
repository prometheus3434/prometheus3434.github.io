<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>Melek Sanmıştım Şeytanı</b></p>

  <p class="baslik1">[Ali]</p>

  <div class="bos2"></div>

  <p>Çok müthiş bir resim!</p>

  <p>İşe gider gitmez ilk iş posta kutumu kontrol etmek oldu. Yeni bir resim daha göndermişsin ve bu seferki öncekilerden de güzel göründü gözüme. Sanki benden önce anlatacaklarımı biliyorsun ve ona göre gönderiyorsun bunları... Ancak bu satırları yazmak için akşamı beklemek zorundaydım. Çünkü yoğun bir gündü. Üstelik de berbat başladı. Dün gece yazıyı sana yolladıktan sonra Selcan’ı aradım. Çok kızmıştı. Sakin davrandım. Arabaya atlamış gidiyor... Neyse dönmeye ikna ettim. Eğer hemen dönerse her şeyi anlatacağıma söz verdim. Geldi. Saatlerce konuştuk. Ona birçok şeyi anlatmak zorunda kaldım. Otomatik yazı, gönderdiğin resimler... Hepsini gösterdim. Yazdıklarımın tamamını okumasına izin vermedim ama böyle bir projenin varlığına inandırdım. Bir yandan beni dinliyor bir yandan da kitabını elinde evirip çeviriyordu. Tabii Pervin’i de anlatmak zorunda kaldım. Pervin’in şimdi nerede olduğunu sordu. En çok da bu soruya şaşırdım. O sorana kadar bunun hiç aklıma gelmemiş olması çok garipti. Bilmediğimi söyledim. İnandı mı bilmiyorum. Bana Pervin’le yaşadıklarımızı en ince ayrıntısına kadar anlattırdı. Çok garipti biliyor musun?</p>

  <div class="bos09"></div>

  <p>Bunları sana nasıl bu kadar doğrudan yazabildiğime şaşıyorum. Sanırım kitabın yüzünden. Yani öykülerindeki kişilerin hayatlarını sen de açık saçık sahneleri atlamadan yazıyorsun. Yazınca ayıp olmazmış gibi bir düşünceye kapılmış olmalıyım. Selcan’la o kadar yıldır evliyiz ve onu hiç aldatmadım. Aklıma gelmedi, diyemem. Ama hiç beni çeken biriyle karşılaşmadım. Belki öyle biri karşıma çıksaydı aldatabilirdim. Bilmiyorum. Aslında düzenimi bozmaya cesaret edemezdim sanıyorum. Ben bu hisler içinde olduğum için Selcan’ın da benzer bir durumda olduğunu varsayıyordum. Yani Selcan’ın da beni aldatma olasılığını hiçbir zaman aklıma getirmemiştim. Ama dün gece Pervin’le yaşadıklarımı dinlerken bakışlarının bulandığını hissettim. Belki içtiğimiz şarapların etkisiydi. Ama anlattıklarımdan zevk aldığını, heyecanlandığını görebiliyordum. Sonra... Karanlık salonumuzda üç kişi gibiydik. Selcan başka biriydi sanki. Ondaki bu değişim bana da yansıyor beni de değiştiriyordu. O karanlık odanın kapısı ardına kadar açılmış gibiydi. Orada Pervin, yirmi yıl önceki ben, hiç tanımadığım Selcan, gönderdiğin resimlerdeki gibi garip bir şekilde nefes alıyorduk.</p>

  <div class="bos09"></div>

  <p>Resmi yine unuttum. Oysa bu beni en çok etkileyen resim şu ana kadar. Melek kadının büyülediği adam! Ben miyim o? Önceki resimlerin çıktılarını yan yana koyup baktım bir süre. Aslında adamların hepsi farklıymış. Nedense ben onlara baktığımda hep kendimi görüyorum. Peki melek kadın kim? Hayır dostum Pervin değil o. Melek olması mümkün de değildi zaten. Dönem sonuna kadar çeşitli zamanlarda birlikte olduk. Önceleri, dediğim gibi onu önemsemiyordum. Ne ona âşıktım ne de bir beklentim vardı. Ama yurt arkadaşlarım uzun eşek oynarken ben sigara içerek ne kadar dayanılmaz bir erkek olduğumu, Pervin’le kaç kez yattığımızı, hangi pozisyonları denediğimizi düşünür içimden böbürlenirdim. Oysa gerçek bu değildi. Yıl sonuna doğru Pervin’le görüşmelerimiz iyice seyrekleşti. İşin kötüsü onu hep bir çocukla görür olmuştum. Eski ama ilginç bir Amerikan arabası olan son sınıflardan biri. Herifin gerçek bir Zippo çakmağı vardı, hiç unutmuyorum. İçimde kabaran kıskançlık dalgalarına direnecek gücüm yoktu. O benim hiçbir şeyim değil ki, diyordum içimden. Kimse yaşadıklarımın farkında değildi. Pervin’i kimseye anlatmamıştım. Ama onun kız arkadaşlarının (en çok da kızıl saçlı oğlanın) bana acıyarak baktıklarını sanıyordum. İşte o dönem başkalarının düşüncelerini okuma gücümü kaybetmeye başlamıştım. Örneğin Pervin’in ne düşündüğünü anlayamıyordum. Bir gün yolunu kestim ve aramızda hayatım boyunca unutamayacağım şu konuşma geçti:</p>

  <div class="bos09"></div>

  <p>Ben – Uzun zamandır görünmüyorsun?</p>

  <p>Pervin – Ortamdayım...</p>

  <p>Ben – Özledim.</p>

  <p>Pervin – Bak Ali, artık seninle görüşemem. Ciddi bir ilişkim var.</p>

  <p>Ben – Ne demek istiyorsun? (Yüzündeki sıkıntılı ifadeyi görünce sinirlenmiştim, ona askıntı olan biriymişim gibi davranıyordu) Ya sen ne biçim bir kızsın? Ne yapmaya çalışıyorsun! Olayın nedir anlayamadım.</p>

  <p>Pervin – Anlaşılmayacak bir şey yok. Artık bitti. Seni görmek istemiyorum.</p>

  <p>Ben – Peki onca zaman... Neden Pervin? Neden benimle yatıyordun?</p>

  <p>Pervin – Sen neden yatıyordun benimle?</p>

  <p>Ben – Ben... Seni seviyordum.</p>

  <p>Pervin – Tabii tabii. Görürsem söylerim.</p>

  <p>Ben – Peki başka ne sebebi olabilir? Nasıl açıklıyorsun bu durumu?</p>

  <p>Pervin – Ya sen salak mısın? Ne diye uzatıyorsun ki... Sana hiçbir şeyin hesabını vermek zorunda değilim. Ben böyle biriyim tamam mı? Sen de öyle birisin sanmıştım. Yani...</p>

  <p>Ben – Sadece sevişmek isteyen biri! Ben hâlâ istiyorum seni. (İşte alçaldığım, dibe vurduğum an).</p>

  <p>Pervin – Komik olma lütfen. Film çoktan bitti. Üzgünüm ama bitti. Ne o? Niye asıyorsun suratını? Duyan da seni evlenme vaadiyle kandırıp namusunu kirletmişim sanır. Saçmalama... Bak, geldiği gibi, estiği gibi yaşarım ben, tamam mı? Şimdi âşık oldum. Sırılsıklam âşığım. Ama bu sen değilsin, tamam mı?</p>

  <p>Ben – (Benimle açıkça dalga geçiyordu, öfkenin ne olduğunu ilk kez o anda hissettim, sesimi yükseltip üzerine doğru yürüdüm). Benden bu kadar kolay kurtulacağını mı sanıyorsun?</p>

  <p>Pervin – (Yüzündeki kızgınlık ifadesini unutamıyorum) Bela mı olacaksın? Cürmün kadar yer yakarsın. (Kızgınlık tiksintiye dönüşmüştü). Sana bir şey diyeyim mi: Artık senden sıkıldım. Üstelik berbat sevişiyorsun. Ne dokunmayı biliyorsun ne okşamayı... Okan bile senden daha iyi...</p>

  <div class="bos09"></div>

  <p>Devamını yazamayacağım. Sunturlu bir küfür edip oradan uzaklaşmıştım. Nasıl bir kızdı bu? Âşık olduğunu söyleyen biri bu kadar kötü olabilir miydi? Koşarak bir yere doğru gidiyordum. O anda bir silahım olsaydı her yeri kan gölüne çevirebilirdim. O arabalı puşttan başlayıp, Pervin, Okan... artık kim varsa, hepsini tek tek yok etmek geçiyordu içimden. Birkaç gün aralıksız içip sarhoş olmam gerekti kendime gelebilmem için. Ve ondan sonra hayatımda yeni bir dönem başladı. Okuldan uzaklaştım. Bir bakıma iyi de oldu. İlhan’la da bu dönemde tanıştım. Sahi sen İlhan’ı tanımıyorsun, değil mi?</p>

  <div class="bos09"></div>

  <p>İşte o yüzden resimdeki melek kadının Pervin’le bir ilgisi yok. Olsa olsa ‘melek sanmıştım şeytanı’ diyebileceğim bir durum. Bak bu bölümün başlığı da kendiliğinden çıktı: Melek Sanmıştım Şeytanı! Birazdan Selcan gelip tepemde dikilmeye başlar. Merak ediyor. Deli gibi merak ediyor. Biliyorum. Beni artık olduğumdan farklı biri olarak görüyor. Belki de ona her şeyi daha farklı anlatabilirim: “O zamanlar eski bir Amerikan arabam vardı. Nova. Lacivert. Kazlar hastasıydı. İşte Pervin de o kızlardan biriydi. Çok ateşli bir sürtüktü. En büyük zevki şehirlerarası yolda hız yaparken yan koltukta eteğini beline kadar sıyırıp kendini tatmin etmekti. Hiç unutmam kasık tüylerinin arasında kocaman bir ben vardı, ille de ona dokunmamı isterdi. Çok eğlenirdik. Ama sonra sünepe herifin birine gönlünü kaptırdı. Bana sorarsan odunun tekiydi. Kampüsün bahçesinde yalnız başına dolaşıp sigara içmekten başka bir şey yapmayan bir salak. Neymiş, herkesin düşüncelerini okuyormuş. İşte ona yalvarıyormuş arada sırada birlikte olmak için... Ne zavallılık. Yıllardır aklıma bile gelmemişti. Geçen gece gördüğüm kâbus da buydu işte. Rüyamda ben o salak çocukmuşum. Pervin’i arayıp duruyormuşum karanlık odaların içinde...”</p>

  <div class="bos09"></div>

  <p>Sence Selcan bu hikâyeyi yutar mı?</p>

  <div class="bos09"></div>

  <p>Sevgiler</p>

  <div class="bos09"></div>

  <p>Ali</p>
</body>
</html>
