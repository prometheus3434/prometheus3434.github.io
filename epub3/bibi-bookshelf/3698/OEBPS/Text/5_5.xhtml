<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>Küçülen Erkeklik</b></p>

  <p class="baslik1">[Ayşe]</p>

  <div class="bos2"></div>

  <p>Eski öğrencisinin projesi için çalışmak orta yaşlı öğretim üyesinde bir alışkanlık yaratmıştır. Bir davranışın alışkanlık haline geldiğini söyleyebilmek için süreklilik kazanmasının ötesinde bir özellik gerekir. ‘Yapıyor olmanın’ gerilimi azaltıcı bir etkisi varsa o eylem için alışkanlık tanımı kullanılabilir. Bir eylemlilik içermesi gerekir mi? Kuşkusuz. İnsan davranışları üzerinde çalışmanın getirdiği bir bakış açısı olsa gerek: İnsan eyleyen bir varlıktır. Eylediği sürece vardır. Eylemlilik içinde olmayan bir insan hakkında yorumlarda bulunmayı çok da bilmediğini düşünmektedir. Şu ana kadar resimleri yorumlarken belirli bir çerçevenin içinde kalmaya özen göstermediği için yazmak rahat bir eylem olmuş, kısa sürede alışkanlığa dönüşmüştür.</p>

  <div class="bos09"></div>

  <p>Öğretim üyesinin yaşamında yaptığı şeylerin yanı sıra ‘olan şeyler’ de vardır. Kendi dışında başlayıp gelişen, kendisini de merkezine doğru çeken durumlardır bunlar. Etkide bulunduğu olaylar olmakla birlikte seçtiği ve başlattığı olaylar değildir. Çoğu zaman talepler doğrultusunda şekillenmektedir.</p>

  <div class="bos09"></div>

  <p>ÖRNEK OLAY: Öğlen tatillerinde kapısını kilitleyip odasında oturan öğretim üyesi Ayşe bugün o saatte randevulu bir görüşmeye zaman ayırmıştır. Başka bir bölümde yüksek lisans çalışması sürdüren bir öğrenci çekim hazırlığı yaptığı belgesel filmi için danışmak istemiştir. Öğrenci heyecan içinde gelmiş, filmin konusunu anlatmıştır. Semtlerin Yaşamı adını verdiği belgesel için kentin farklı bölgelerindeki gündelik yaşantıyı inceleyecektir. Semtlerin tarihi ile gündelik yaşam arasındaki belirleyici / dönüştürücü ilişkidir peşinde olduğu. Öğrenci konuşurken, Ayşe eksiklerini birer birer saptamış ve aklında biriktirmiştir. Bunca bilgisizlikle böyle bir işe nasıl girişmiş olduğunu anlayamaz. Oysa öğrenci eline kamerayı alıp insanlarla konuşmak, onları belgeye dönüştürmek istemektedir. Belge nedir diye sorar Ayşe? Daha fazla ileri gitmek istemez. Çocuğun heyecanını kolayca öldürebileceğini anladığı noktada geri adım atar. Aklının içinde eski hocasının sözleri çınlamaktadır: Bilgi çoğu zaman eylemin düşmanıdır.</p>

  <div class="bos09"></div>

  <p>Örnek olayın değişik yönleriyle yüzleşmesi gerekir. İnsanlarla kurduğu ilişkilerde yargılayıcıdır. Çevresindeki herkesin bundan yakındığını bilmektedir: ailesi, arkadaşları, meslektaşları... Sorduğu soruların yanıtlanması gerektiğine, bu yapılmadan eyleme geçmenin anlamsız olduğuna dair katı bir inancı vardır. Oysa soruların yanıtlarını vermek zordur. Birçok sorunun yanıtı yolda bulunacaktır. Buna bir ikna olabilse.</p>

  <div class="bos09"></div>

  <p>Resme bir daha baktı.</p>

  <div class="bos09"></div>

  <p>Yukarısı ve burası olabilir bu resmin adı. Resmin kahramanı olan kadın figürü ilk bakışta ilahi olanla ilişkili görünmektedir. İlahi olanla temasa geçmeden önce başın örtülmesi birçok kültürde yaygın bir davranış biçimidir. Başlıklar, önemli kültürel göstergelerdir. Erkeklerin ve kadınların başlarını örtmeleri ait oldukları sosyal konumu göstermesi açısından da önemli bir işleve sahiptir. İnsan iki ayağı üzerinde duran bir yaratık olduğundan yukarıdaki kutsal olanla yaşanılan dünya arasında bir göbek kordonu gibi konumlanır. Kutsal olan dünyevi olana bağlanır, kutsal içerik bu yolla iletilir. Bu resimdeki kadın figürü özellikle bu simgeselliği çağrıştırmaktadır. İletici bir özelliği vardır kadının. Kadın burada iletken ortamdır, medyumdur. İletinin şiddeti kadının üzerindeki giysinin dalgalanışı ile temsil edilmiştir. Kadın sağ eliyle (ki sağ iyi-kutsaldır) yukarıyı işaret etmektedir. Bu hareket ‘O orada’ anlamını taşır. Sol elinin (ki sol kötü-kutsaldır) avucu dünyaya çevrilidir. Dünya / hayat elimin altında anlamını taşır bu hareket. Yukarı / aşağı ekseninde konumlandırılan kutsallık yine kültürlerarası bir arketip sayılabilir. Arkada görünen merdiven de aynı eksenin devamıdır. Merdiven aşağıyı yukarıya bağlar. Basamaklar aynı zamanda bir gelişimin aşamalarını temsil eder. Merdivenin dibinde yatan figür belirsiz olmakla birlikte yüzüstü düşmüş bir erkek olduğu izlenimini vermektedir. Bu izlenimi pekiştiren (belki de çağrıştıran) unsur kadının ayaklarının dibindeki küçük horoz figürüdür.</p>

  <div class="bos09"></div>

  <p>Merdivenin dibinde yatan erkek ile küçük horoz figürü birleşerek kutsala hâkim kadının önünde erkeğin düşmüşlüğünü simgelemektedir. Kadının kutsal iletisi yüzünden / karşısında erkek küçülmüştür, hatta insani olan kısmı ölmüş sadece dölleyici özünün yaşamasına izin verilmiştir. Küçük horoz erkekliğin içindeki bu dölleyici özü simgeler. Küçüklüğü nedeniyle gülünçtür. Eril olan küçülünce gücünü yitirir. Bu arada bir sepet yumurta resmin ön düzleminde beklemektedir. Belki döllenmiştir, belki döllenecektir. Küçük erkeklik bunca yumurtayı dölleyecek gücü nereden bulacaktır? Belki de kutsalla bağlantılı kadının yaptığı tam da budur. Çünkü, söz konusu olan erkekliğin hadım edilişi (kastrasyon) değildir. Alışık olduğu kuramsal yaklaşımlar kendisini bu tür bir yoruma itmektedir. Ancak resimde tam tersi yapılmıştır. Kastrasyon erkekliğin işlevsiz hale getirilmesidir, iğdiş etmedir. Kendisinin belgesel çekmek isteyen öğrenciye yapmak istemediği şeydir. Oysa resimde erkeklik erkekten soyutlanarak çıkarılmıştır. Erkek boş bir beden olarak merdivenin dibine fırlatılmış, sadece eril işlev kalmıştır geriye. Dölleme işlevi erkekten sökülüp çıkarılmıştır. Yaşamasına izin verilmiş olan –küçük horozun temsil ettiği– sadece işlevdir. Yumurtaların çokluğu da bunu simgelemektedir. Horozun yapması gereken tek iş vardır: döllemek.</p>
</body>
</html>
