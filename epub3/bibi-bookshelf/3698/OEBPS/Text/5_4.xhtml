<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>Özür</b></p>

  <p class="baslik1">[Ali]</p>

  <div class="bos2"></div>

  <p>Farkında mısın iyiden iyiye alıştım resimlerine. Artık yazmak konusunda bir sıkıntı hissetmiyorum. Resme bakıyorum ve aklıma ne gelirse döşeniyorum. Alıştım. İşin kötü tarafı da bu ya. Cumartesi son resmi göndereceksin ve ondan sonra proje bitecek. Peki ben ne yapacağım?</p>

  <div class="bos09"></div>

  <p>Garip şey. Laf olsun diye yazarken yazarken şu son okuduğun soruyu yazdım. Sonra da sorunun işaret ettiği şey içime bir taş gibi oturdu. Bazı şeyler sırf yazıldığı için acı verebiliyor. Çünkü bazen bu tür düşünceler insanın aklına geliyor ve dayanıksız sabun köpükleri gibi kısa süre içinde dağılıp gidiyorlar. Ardında hiç iz bırakmadan... Oysa yazılınca onlar varlıklarını sürdürmeye başlıyor, hatta zaman içinde ilk akla geldiği anda işaret ettiği anlamın dışına çıkabiliyorlar. Yazdığım cümle orada öylece yanıp sönüyor: Peki ben ne yapacağım? (Cümle sinirimi bozduğu için tekrar yazmadım, gidip ilk yazıldığı yerden kopyalayıp buraya yapıştırdım. Dolayısıyla şu anda bellekte duruyor bu kopya cümle, istediğim yere yapıştırabilirim, örneğin: Peki ben ne yapacağım? Garip bir zevk almaya başladım bu yaptığım işlemden. İnsan bir kopyalama-yapıştırma işlemi yaparken böyle bir zevk alabilir mi? Gerçekten bana acayip bir alışkanlık kazandırdın. Peki ben ne yapacağım? Durmadan yazmak, hep yazmak, anlatmak istiyorum. Ama bir yandan da hatırladıklarım, gençliğimin çoktan gerilerde kalmış olduğunu kavramama neden olan tüm o saçma sapan hatıralar bana acı veriyor. Şu bellekte tuttuğum cümle gibi: (Peki ben ne yapacağım?) O zaman yazma işi bitince rahat edersin diyebilirsin. (Peki ben ne yapacağım?) Sahi senin için de yazmak böyle bir şey mi? (Peki ben ne yapacağım?) Çok saçma bir soru oldu bu, geri alıyorum. Cevabını biliyorum çünkü. (Peki ben ne yapacağım?) Sen hayal ürünü hikâyeler yazıyorsun, ben gerçek hayatımı... (Peki ben ne yapacağım?) Senin acı çekmene gerek olmuyordur. (Peki ben ne yapacağım?) Oysa ben... Ben? (Peki ben ne yapacağım?) Ben pazar günü –senden resim falan gelmediğinde– ne yapacağımı bilemiyorum. Eski hayatıma dönmem gerekecek. Yolu biliyorum elbette ama gitmek istemiyorum. Hem acı çekip hem yazmaya devam etmeyi istemek, işte hissettiğim bu.</p>

  <div class="bos09"></div>

  <p>Artık gönderdiğin resme hiç dikkatimi vermediğimi düşünüyor olmalısın. Ama yanılıyorsun. Tam tersine bu resim beni çok zorluyor. Resim hakkında cümle kurmamak için bunları yazıyorum. Bu resim çok karanlık şeyler yazdırtacak güçte. Diyeceksin ki senin hayatında öyle karanlık bir şey mi var ki korkuyorsun. Evet. Hem de nasıl... Bundan söz etmek istemiyorum ama...</p>

  <div class="bos09"></div>

  <p><b>Akşam:</b></p>

  <div class="bos04"></div>

  <p>Önce çok sinirlendim. Selcan’ın sana böyle bir mektup yazmış olduğuna inanamıyorum. Nasıl bir kadın bu ya? Böyle biriyle nasıl yaşanır? Bunca güvensizlik... sinsilik. Sana büyük bir özür borcum var. Gerçekten... karımı bu işe karıştırmış olduğum için çok üzgünüm ama yazmıştım gelişmeleri. Ona projeden söz etmek zorunda kaldığımı biliyordun. Ben onu ikna etmek için her şeyi göstermiştim ama demek ki başaramamışım. Ne kadar salağım... Beni en çok üzen de benim hakkımda yazdıkları. Mesajı tekrar tekrar okudum işyerinde. İlk tepkim eve gidip gerçekten feci bir kavga çıkarmaktı. Ancak gün boyunca düşündüm ve şöyle bir analiz yaptım:</p>

  <p><b>Bir–</b> Selcan sana bir mektup yazmış. Kendini benim eşim ve senin okurun olarak tanıtmış. Önce kitabını okuduğunu belli eden cümleler yazarak senin dikkatini çekeceğini hesaplamış. Ardından da benimle ilgili bir sorunu danışmaya kadar vardırmış işi. “Bunları size yazmak konusunda çok düşündüm. Ancak her gece bilgisayarın başına geçip saatlerce yazıyor. Sorduğumda sizin bir projenize yardım ettiğini söylüyor. Sanırım ruhsal durumu iyi değil. Bir oğlumuz var, beş yaşında. Çok endişeleniyorum. Son zamanlarda iyice dalgınlaştı. Böyle bir proje olmadığını biliyorum. Ama ona nasıl yardım edeceğimi kestiremiyorum. Sonra sizin kitabınızı okurken aklıma geldi. Belki size durumu bildirirsem bir şeyler yapabilirsiniz. Ya da bana yol gösterebilirsiniz.”</p>

  <p><b>İki–</b> Sen bu mektubu aldıktan sonra yorumsuz olarak bana <i>forward</i>’ladın.</p>

  <p><b>Üç–</b> Ona bir cevap yazdın mı, bilmiyorum.</p>

  <p><b>Dört–</b> Bana projeyi teklif ettiğinde açıkça belirtmiştin bunu bir sır olarak saklamam gerektiğini.</p>

  <p><b>Beş–</b> Ben projenin varlığını Selcan’a açık ederek aslında sana vermiş olduğum sözde duramamıştım. Ama insanın bu tür sırları karısıyla paylaşmasının doğal olduğunu düşünmüştüm. Üstelik gelişmeleri sana yazdığım halde senden bir uyarı almamıştım. Tam tersine resimleri göndermeye devam ettin. Ben de sorun olmadığı konusunda emin oldum.</p>

  <p><b>Altı–</b> Bugün bunun hesabını sorarsam büyük bir kavga çıkacak, belki de Selcan evi terk edecek. Bu şartlar altında projeye devam etme olasılığım kalmayacak.</p>

  <p><b>Yedi–</b> Beni en çok üzen, Selcan’ın bana saygılı bir sessizlik içinde davranmaya başlamasını yanlış yorumlamış olmam. Bu kadar yanılmış olabilir miyim? Bugün eve döndüğümde Selcan’ı her zamankinden daha neşeli buldum. Heyecanlıydı. Üstelik bana da ‘ruhsal sorunları olan’ biri gibi davranmıyordu.</p>

  <div class="bos09"></div>

  <p>Tüm bunları alt alta yazdığımda ortaya çıkan tablo bana başka bir şey söylemeye başladı. Sanırım Selcan o mektubu senin dikkatini çekmek için yazdı. Bence yazdıklarından etkilendi ve seninle bir şekilde iletişim kurmak istedi. Kendince akıllı bir oyun yapmaya çalışıyor. Tabii onun oyununa katılmadığın çok açık. Eğer öyle olsaydı mesajı bana göndermezdin, değil mi? Peki neden yorum yapmadın? Sanırım proje teklifindeki maddelere sadık kalmaya çalışıyorsun. Sen de bizlerle (diğerleri kim bilmiyorum ve şu ana kadar da merak etmemiş oluşuma şaşıyorum) proje boyunca resimleri göndermek dışında iletişim kurmayacağını belirtmiştin. Of, bilmiyorum. Kafam çok karıştı. Ama en iyisi proje tamamlanana dek Selcan’a bir şey söylememek. Belki de hiçbir zaman bu konuyu konuşmamak. Onu nasıl değiştirebilirim ki? İnsan kırkından sonra...</p>

  <div class="bos09"></div>

  <p>Yorgunum dostum. Resim hakkında tek satır yazamamış olmam beni utanca boğuyor. Kendi sorunlarımla boğuşmaktan fırsat bulamadım. Şimdi resme baktığımda gördüğüm kadın bana Selcan’dan başka bir şey hatırlatmıyor. Hayatımın önünde kollarını açmış beni engellemeye çalışan bir cadı.</p>

  <div class="bos09"></div>

  <p>Şu rezalete neden olduğum için özür dilemek dışında yazacak bir şeyim yok artık. Eğer yarın yeni bir resim göndermezsen seni anlarım. Haklısın. Çok çok özür dilerim.</p>

  <div class="bos09"></div>

  <p>Ali</p>
</body>
</html>
