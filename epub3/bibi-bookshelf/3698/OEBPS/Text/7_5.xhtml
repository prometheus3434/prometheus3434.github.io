<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>Matruşka</b></p>

  <p class="baslik1">[Ayşe]</p>

  <div class="bos2"></div>

  <p>Son kez defterinin başına geçti. Bir haftadır kesintisiz süren yazma pratiği bugün bitiyordu. Eski sorunsuz günlerine geri dönecekti. Akıl yürütme ve gerilim bitecekti. Galiba üzgündü. Emin de olamıyordu. Kederlenmesinin nedeni bugünkü resim de olabilirdi. Resme baktıkça kederi daha da artıyordu. İki kadın hakkındaydı resim. Bu yüzden olabilir miydi?</p>

  <div class="bos09"></div>

  <p>Birbirine geçmiş iki kadının duruşundaki irkiltici yan neydi? Büyük kadının resmin dışında kalması mı? Küçük kadının çarmıha gerilmiş gibi kollarını iki yana açmış olması mı? Büyük kadının bir bebek gibi kundaklanmış oluşu mu? Yoksa bu kundağın bir yerinden dışarı taşan küçük kadının dev bir omurga ile düşmekten alıkonuşu mu? İki kadın hakkındaysa bu resim, orta yaşlı öğretim üyesi kendisinin rol aldığı kadınlar dizisini örneklemek gereği duydu. Matruşka bebekleri gibi birbirinin içinden çıkan kadınlar. Annesi, kendisi, kızı. Küçük kadın hangisiydi?</p>

  <div class="bos09"></div>

  <p>ÖRNEK OLAY: Ayşe yeni doğum yapmış genç bir kadındır. Annesi yardım etmek amacıyla doğumu izleyen iki hafta süresince onun evinde kalmaktadır. Anneliği annesinden öğrenirken, bir gün kendisinin de kızına bunları öğretmek zorunda kalıp kalmayacağını merak etmektedir. Evdeki süt, buhar, sabun kokan atmosfer zaman zaman Ayşe’nin adını koyamadığı sorunlarla gölgelenmektedir. Aslında doğum sonrası ruhsal çöküntü içindedir. Ancak bunu kabullenmek istemez. Annesi süt pompasıyla memesinden süt çekerken ona dokunmasından tedirgin olduğunu bir türlü söyleyemez. Sütünü memeden emmeyi başaramayan kızının anneannesinin kucağında biberondan beslenişi... Bu tabloda korkutucu bir yan vardır. Zaman Ayşe’yi atlamıştır, aradan çıkarmıştır. Bu türden duygulardan kurtulması için yine zamana ihtiyacı olacaktır.</p>

  <div class="bos09"></div>

  <p>Örnek olayda da görüldüğü gibi kendisi bir kadınlar dizisinin şimdilik ortasında yer alan bir kadın olarak resimle aşırı bir duygusal yakınlaşma yaşamıştır. Resme baktıktan sonra aklına gelenler tamamen kişisel anılar, gerginlikler, küskünlükler olmaktadır. Oysa bu resim daha fazlasını anlatmaktadır.</p>

  <div class="bos09"></div>

  <p>Annenin kundağa sarılı bacaklarının arasından çıkan küçük kadını durduran, onu düşmekten alıkoyan dev omurga (büyük kadının boyutlarındadır) büyük bir olasılıkla babaya aittir. Babadan geriye kalandır. Omurga iskeletin en hayati kısımlarından biri olarak burada ayakta kalmayı simgeler. Küçük kadın için ayakta kalmanın tek yolu babanın eril omurgası ile mıhlanmaktır. Küçük kadın, annenin (büyük kadının) kurdeleli, örtülü, sarılı, güzel varoluşu ile babanın cansız kuvveti arasında sıkışıp kalmıştır. Gözleri yukarıya çevrili, bir kurtuluş ümidi olmaksızın beklemektedir. Zamansız bir kompozisyonun içinde bekleyen küçük kadının büyüme olasılığı yoktur. Baba orada olmadığı halde –muhtemelen ölüdür– omurgaya dönüşmüş falusu ile hem küçük kadını hem de onun içinden çıkmaya çalıştığı büyük kadını / anneyi erkinin altında tutmayı başarması resmin odağındaki ilişkiler bütününün tercümesidir.</p>

  <div class="bos09"></div>

  <p>Resme bakarak yazılabilecekler artık ilgisini çekmemektedir. Ismarladığı kitap, (bu resimlerin seçildiği kitap) bugün eline geçmiştir. İkide bir bu kitabın sayfalarını karıştırmakta, resimlerin hangi serilerden seçilip çıkarıldığına, eski öğrencisinin bu işlemi nasıl bir mantık güderek yaptığına kafa yormaktadır. Kitabın adı <i><b>Une Semaine de Bonte,</b></i> <i>Bir Merhamet Haftası</i>’dır. Alt başlığı <i>Yedi Ölümcül Element.</i> Kitap günlere göre bölümlenmiştir. Her gün aynı zamanda bir elemente (yedi ölümcül elementten birine) karşılık gelmektedir. Aslında yedi ölümcül element yedi ölümcül günahtan mülhem bir kavramdır: Gurur, Müsriflik, Şehvet, Öfke, Açgözlülük, Tembellik, Haset. Ancak Max Ernst bunlar yerine farklı ‘elementler kullanmıştır: Çamur, Su, Ateş, Kan, Siyahlık, Görüş, Bilinmeyen. Ancak eski öğrencisi kendisine bu resimleri gönderirken bu elementlerden hiç söz etmemiştir. Zaten bugüne kadar (bugün resmi gönderdiği, yazdıklarını bir kitapta [<i>İstanbul’da Bir Merhamet Haftası</i>] toplamak için izin isteyen ve projenin katılımcısı diğer altı kişiden söz eden açıklama metni haricinde) söz kullanmamaya özen göstermiştir. Bu hiç kuşkusuz ilginç bir durumdur.</p>

  <div class="bos09"></div>

  <p><i>Bir Merhamet Haftası</i>’nın kapağında kitabın türünü belirten bir ifade bulunmaktadır: roman. Sadece resimlerden oluşan bir kitaba roman adını vermek gerçeküstücü Ernst için o kadar da şaşırtıcı olmasa gerek. İlginç olan, kitabın önsözünde belirtildiği gibi, Ernst’ün bu resimleri başka resimlerden kesip yapıştırma yöntemiyle üretmiş oluşudur. Yani resimler birer kolajdır. Şimdi, eski öğrencisinin yaptığı da bu mantığı hatırlatan bir yaklaşım içermektedir. Yedi kişiden oluşan bir kolaj. Acaba o da kitabının kapağına ‘roman’ ibaresini mi koyacaktır? Roman, tanımı gereği kurmaca bir edebi türdür. Şu ana kadar yazdıkları kurmaca metinler olmadığına göre öğrencisinin kitabına roman demesi çok da anlamlı olmayacaktır. Belki de bu ayrıntıların üzerine çok da kafa yormamıştır. Ama belki de düşündüğü gibi değildir. Hem kurmaca metin ille de kurmaca yapmak amacıyla yazılan metin demek anlamına gelmez ki. Tüm anlatılar belli ölçülerde kurmacadır. Dille kurulan dünyalar kurmaca olmaya mahkûmdur.</p>

  <div class="bos09"></div>

  <p>Öğrencisine henüz bir yanıt vermemiştir. Aklında bir sürü soru belirmiştir. Adının ve yazdıklarının kimlerle yan yana duracağı önemlidir. Ayrıca böyle bir kitapta hoş duracak metinler yazdığından emin değildir. Kitabın içeriği ne olacaktır? Yazdıkları aynen kullanılacak mıdır? Yoksa bambaşka bir kurgunun içinde malzeme olarak mı yer alacaktır? Hangi yayınevinden yayımlanacaktır? Bu yaştan sonra üniversitede kendisini küçük düşürecek bir yayın yapması söz konusu olamaz. Ama yine de içinden bir ses bu teklifi kabul etmesini öğütlemektedir.</p>

  <div class="bos09"></div>

  <p>Eski öğrencisinin neden böyle bir kitap yapmaya çalıştığı yanıt bekleyen asıl sorudur. Yedi kişiye resimler gönderip metin yazdırmaksa amaç neden Ernst’ün resimleri yerine başka görsel malzemeler kullanmamıştır? Eğer amacı, katılımcıların (denekler mi demeli) psikolojik durumlarını ortaya çıkarmaksa pekâlâ Roscharch mürekkep lekelerini (bu çok soyut gelebilir diye düşünülürse T.A.T. resimlerini) kullanabilirdi. Demek ki amacı sadece katılımcılar hakkında bir bilgiye erişmek değildir. Doğrudan Ernst’ün resimlerinin ifade ettiği (ya da ifade etmekten kaçındığı) anlamı araştırmaktır. Peki bu anlamı bulmuş mudur? Şimdi diğer katılımcıların bu resme baktıklarında neler düşündüklerini çok merak etmekte olduğunu fark etmiştir. Bu samimi bir merak duygusudur. Aslında her zaman olması gereken bir merak. Başkaları –sadece bu resimlere bakarken değil– bu dünyaya bakarken ne görüyorlar, nasıl görüyorlar ve de ne düşünüyorlar? Bu sorunun bu kadar önemli ve insancıl olduğunu bu yazma deneyimi sırasında fark ettiğini şimdi itiraf etmelidir.</p>

  <div class="bos09"></div>

  <p>Kitabın adı da başka bir merak konusudur. Max Ernst’ün kitabının özgün adına yapılan ek, yerelleştirmenin bir ifadesi midir? Yedi katılımcının İstanbul’da yaşadığı düşünülebilir. Ancak bu kitabın adına eklenecek kadar önemli bir durum mudur? Yedi kişi, yedi gün (varoluşun karmaşık düzenini temsil eden yedi sayısı elbette kuvvetli simgeselliğini her an hissettiriyor), yedi resim, belki yedi element... Yedi tepeli şehir? İstanbul’un mitik varoluşuna yapılan bu göndermenin anlamı nedir? Resme bakıp yorumlarda bulunanların İstanbul’da yaşıyor oluşları bakış açılarını ne ölçüde belirler? Bunu tek başına kestirmesi çok da olanaklı değildir.</p>

  <div class="bos09"></div>

  <p>Aslında bu yazma deneyimi üzerine daha uzun bir tartışma yapmak olasıdır ama bu deneyimin sınırlarını fazla zorlamak olacaktır. Zaten şu anda bile, resimlerin kaynağına ulaşarak bir anlamda oyunbozanlık yaptığını düşünmekte ve bundan rahatsızlık duymaktadır. ‘Kitap üzerine yazması’ değil kitabın bir bölümünü oluşturacak yazma deneyini gerçekleştirmesi beklenmektedir. Ayrıca, kitabın bölümlerinden biri kitap üzerine cümleler kurmaya başladığı anda yeni bir anlatı düzlemi açılacaktır. Meta bir düzlem olduğu söylenebilecek bu söylem alanı, örtük olarak bir otoritenin ifadesi olacaktır ki kendisinin böyle bir sesin sahibi olmaya ne niyeti ne de arzusu olamaz. Böyle bir şeyi yapacak olan kitabın yazarıdır. Bu noktada ‘kitabın yazarı’ kategorisi bir sorunsala dönüşmektedir. Kitap, söylendiğine göre bu yedi kişinin yazdıklarından oluşmaktadır. Denilebilir ki, yazmak yaratmaksa eğer; bu kitabı yaratan, eski öğrencisinin iradesi ve düş gücüdür. Bu anlamda kitabın yazarı elbette odur. Tek kelimesini bile yazmamış olmasına rağmen bu kitabın yine de tek bir yazarının olması ilginç ve tartışılası bir durumdur. Metinleri yazanlar bir binanın yapımında çalışan işçiler gibi emekleriyle katkıda bulunmuşlardır ancak yapı yine de mimara aittir. Elbette bu durumda Marxçı anlamda bir yabancılaşmadan söz etmek de olasıdır, ancak bu tür sorunlarla boğuşmayı kitabın ya da çalışmanın sahibine bırakmak en akıllıca tavır olacaktır.</p>

  <div class="bos09"></div>

  <p>Bu noktada, orta yaşlı öğretim üyesi eski öğrencisine vereceği yanıtı kafasında netleştirmiş olduğunu fark eder.</p>
</body>
</html>
