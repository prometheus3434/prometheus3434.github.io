<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>Karımı Kaybettim</b></p>

  <p class="baslik1">[Erol]</p>

  <div class="bos2"></div>

  <div class="kucuk2">
    <p>Romancıların çalışırken hep sabit bir plana bağlı kaldıklarını sanıyor olabilirsiniz. Böylece birinci bölümün haber verdiği gelecek hep amansızca on üçüncü bölümün gerçekliği olur. Ama romancılar sayısız değişik sebepten yazarlar: Para için, şöhret için, eleştirmenler için, sevdikleri için; kendilerini beğenmişlikten, gururdan, meraktan, eğlenmek için: Usta marangozların mobilya yapmaktan, sarhoşların içki içmekten, yargıçların yargılamaktan, Sicilyalıların bir şarjörü düşmanlarının sırtına boşaltmaktan zevk almaları gibi. Sırf bu sebepleri sıralayan bir kitap yazabilirim, herkes için olmasa da hepsi doğru olur bu sebeplerin. Tek bir sebebi hepimiz paylaşırız: Bu dünya kadar gerçek, ama ondan farklı dünyalar yaratmak.</p>

    <p style="text-align: right;"><span class="duz"><b>Fransız Teğmenin Kadını,</b></span> <b>John Fowles, 1969</b></p>
  </div>

  <div class="bos09"></div>

  <p>Takip spotuna yapışmış bir böcek gibi ağır ağır sahneye doğru ilerlerken başlangıçta duyduğum neşe yerini heyecan ve pişmanlığa bırakıyordu. Yüzümde maske olduğunu düşünerek içimi rahatlatıyordum. Kimse tanımıyorsa insan rezil olmayı göze alabilir. Bunu tekrarlıyordum içimden ancak yine de tam olarak emin olamıyordum. Basamakları çıktım. Takip spotum sahne ışıklarının içinde eridi. Gösterinin bir parçası oldum. Gönüllü kurban rolündeydim.</p>

  <div class="bos09"></div>

  <p>İlüzyonist elini uzatıp zarif bir hareketle köstekli saati aldı. Zincirinden tutup sallamaya başladı yeniden. Bu sefer bir çiçek buketine dönüşmeyeceğini hissettim. Bir yandan da konuşuyordu: “Evet sayın konuklar... Biliyorsunuz bu sadece bir gösteri. Doğaüstü hiçbir yanı yok. İlüzyonistler, yani bizler size tüm bunların makul bir açıklaması olduğunu söylüyoruz. Yıllardır böyle söylüyoruz... Siz de inanıyorsunuz. İnanmak işinize geliyor çünkü. Düşünsenize, ya her şeyin mümkün olduğu bir dünyaysa burası?” Bir yandan da elinde çevirdiği köstekli saat iyice görünmez olmuştu, sadece metalik bir küreyi andırıyordu şimdi. “Düşünün, kırılan saatler yeniden birleşip cebinize girebiliyor, insanlar yok olabiliyor, yok olanlar ortaya çıkabiliyor...” Sözlerin burasında kendi adımlarımla kutulardan birinin önüne gitmiş sıramı beklemeye başlamıştım. Kapısı açık olan kutunun içine girerken Azize’nin ya da Melek’in yüzünden herhangi bir duygu okuyamadım. Beni tanıdıklarını gösteren bir mimik, bir jest bekledim boşuna. Herhalde gizli bir bölme vardı ve oraya girecek sonra da sahnenin altındaki küçük tünelden emekleyerek öteki kutunun içine çıkacak, üstümü başımı düzeltip kapağın açılmasını bekleyecektim. Bunu yapabilirim diye düşünüyordum. Kumarda kaybetmiştim, aşkta kaybetmiştim o halde gözbağcılıkta kazanabilirdim. Gönüllü kurbandım nasılsa. Şehre döndüğümde bu yaşadıklarımı kimlere nasıl, hangi esprilerle anlatacağımı hesaplarken ilginç ayrıntıları biriktirmeye çalışıyordum. Kutunun kapağı kapandı.</p>

  <div class="bos09"></div>

  <p>Karanlık ve sessizlik.</p>

  <div class="bos09"></div>

  <p>Yerin ayağımın altından kaydığını hissettim. Düşüyordum. Bir yanlışlık olduğunu ve bu düşme sırasında bir yerime bir şey olacağını anladığım için bağırmaya başladım. Ama ben nasıl sahneyi duymuyorsam, dışardakilerin de beni duymadığından emindim. Sert bir yere çarptım.</p>

  <div class="bos09"></div>

  <p>“Kendine geldi.”</p>

  <p>“Güzel, şimdi bize her şeyi başından anlat bakalım.”</p>

  <p>“Kimsiniz?”</p>

  <p>“Kimsiniz diyor...”</p>

  <p>“Duydum... Hah hah ha...”</p>

  <p>“Derdiniz ne sizin?”</p>

  <p>“Derdimizi soruyor.”</p>

  <p>“Duydum duydum... Bana bak bu odada dertli olan biri varsa o da sensin!”</p>

  <p>Yüzüme üflenen sigara dumanı. Öksürdüm.</p>

  <p>“Beni neden bağladınız bilmiyorum ama aradığınız kişi ben değilim.”</p>

  <p>“Kimmiş?”</p>

  <p>“Ben değilim, diyor.”</p>

  <p>“Duydum, duydum.”</p>

  <p>Bu sürekli ‘duydum duydum’ diyen, nefes alıp verişinden şişman olduğunu hayal ettiğim astımlı adam kulağımın dibinde adımı haykırıp ‘bu sen değil misin peki’ diye öyle korkunç bir ses çıkardı ki bir süre hiçbir şey duyamadım. Kulağımın içinde boğuk bir çınlama sadece. Gözümün önünde Notre Dame’ın kamburunun aşk acısıyla kilisenin dev çanlarına sarılıp boşlukta sallandığı sahne. Bir duvar gibi sağır olduğu için dev çanın titreşimlerini ancak teninde hissedebilen zavallı çeyrek yaratık.</p>

  <p>“Adamı sağır ettin yahu.”</p>

  <p>“Peki canım... bu ses iyi mi? Ses bir iki, ses kontrol... Hah hah ha.”</p>

  <p>“Benden ne istiyorsunuz?”</p>

  <p>“Her şeyi anlatmanı... Bir bir... Uslu uslu...”</p>

  <p>“Hiçbir ayrıntıyı atlamadan...”</p>

  <p>“Yalansız... Tertemiz...”</p>

  <p>“Bakın ben buraya tatile geldim. Çok gergindim ve karımın ısrarı ile...”</p>

  <p>Daha sözümü tamamlamaya fırsat bulamadan ortamın kahkahaya boğulduğunu duydum.</p>

  <p>“Tatildeymiş...”</p>

  <p>“Duydum duydum... Tatildeyim, dedi. Hah ha...”</p>

  <p>“Dinlemeyecekseniz anlatmayayım.”</p>

  <p>Sesim sert çıkmış olmalı, bir an sustular Devam ettim:</p>

  <p>“Bu oteli seçmek karımın fikriydi. Dün gece geldik. Biraz önce de sahnede...”</p>

  <p>“Bir dakika, bir dakika... Bize masal anlatma. Ne otelinden söz ediyorsun sen?”</p>

  <p>“Otel işte... Otel değil mi burası?”</p>

  <p>“Otel diyor...”</p>

  <p>“Duydum. Ulan oda servisine benzer bir yanımız var mı bizim!”</p>

  <p>“Bilmiyorum. Sizi göremiyorum.”</p>

  <p>“Sıktı artık.”</p>

  <p>“Bence de...”</p>

  <p>O sırada sıcak bir cismin yüzümün önünde gezdirildiğini hissederek paniğe kapıldım. Hızlı hızlı anlatmaya koyuldum:</p>

  <p>“Karımla bu otele dün gece geldik. Yemin ederim... Yemin ederim başka bir şey bilmiyorum.”</p>

  <p>“Belki de doğru söylüyordur.”</p>

  <p>“Olabilir mi?”</p>

  <p>O âna kadar sesini duymadığım biri araya girdi:</p>

  <p>“Çok yüklendiğimiz için aklı karışmış olabilir. Biraz suyuna gidin...”</p>

  <p>“Peki canım bize şu oteli anlat bakalım.”</p>

  <p>“Seni dinliyoruz. Can kulağıyla...”</p>

  <p>Anlatmaya başladım. Soluk soluğa anlattım. Karımla sabahtan beri birbirimizi kaybetmiş olduğumuzu, maskeli baloyu, sahnedeki ilüzyonisti... Bunları söyleyen sesime ben bile inanamıyordum. Ama yine de onlara Azize’den, Melek’den, kapısını açık gördüğüm odadaki işkenceden söz etmedim. Otelin sahibinden de...</p>

  <p>“Sihirbazın kutusuna girmiş...”</p>

  <p>“Duydum, duydum... Daha fazla tutamayacağım kendimi. Hah ha...”</p>

  <p>Yine o yabancı ses devreye girdi:</p>

  <p>“Belli ki beyni makarna gibi. İşimize yaramaz bu.”</p>

  <p>“Makarna gibi...”</p>

  <p>“Ne yapalım?”</p>

  <p>Korkunç bir sessizlik oldu. O yabancı ses emri verdi:</p>

  <p>“Tabuta koyun!”</p>

  <p>Bağırıp debelenmeye başladım. Gerçeklik duygusunu yitirmiştim. Tabutun içine konuldum. Ellerim bağlı değildi. Kapağını yumruklamaya başladım. Çivilemişler miydi? Belki de o kadar sağlam değildi. Sıkı bir yumruk!</p>

  <div class="bos09"></div>

  <p>Zannettiğimden çok daha ince olan kapak çatırdayarak kırıldığında kendimi sahnede buldum. Alkışlar... İlüzyonist bir eliyle beni gösteriyor, alkışları ne kadar hak ettiğini gizlemeyen bir gururla gülümsüyordu. İzleyicilerin coşkulu tezahüratını bastıran bir müzik eşliğinde perde kapanırken kendimi sahneden neredeyse attım. Nefes nefeseydim. Otelin sahibi yaşlı adam sırtıma vuruyordu:</p>

  <p>“Çok iyiydiniz. Bravo doğrusu... Onca kılıca nasıl dayandınız. Üstelik bağırıyordunuz. Kan bile aktı... Ama bakın sapasağlam çıktınız. Ne yaptınız kutunun içinde?”</p>

  <p>“Sadece havasızdı biraz...”</p>

  <p>“Peki öteki kutuya nasıl geçtiniz? Gizli bir geçit var değil mi? Ama durun söylemeyin. Sihirbazların meslek sırlarını açıklamamalısınız. Artık siz de bunun bir parçası sayılırsınız.”</p>

  <p>“Neyin parçası?”</p>

  <p>“Gösterinin...”</p>

  <p>“İzninizle...”</p>

  <p>“Nereye? Daha çok erken. Gösteriler daha yeni başladı.”</p>

  <p>“Kusura bakmayın, çok yorgunum. Biraz dinlenmek istiyorum. Hem karım da odaya dönmüş olabilir.”</p>

  <p>“Karınız mı?”</p>

  <p>“Evet. Neden öyle sordunuz?”</p>

  <p>“Hiç. Boş verin. İşinize karışmak istemem. Burası özgür bir otel.”</p>

  <p>“Ne demek istiyorsunuz?”</p>

  <p>“Hiç. Keyfinize bakın.”</p>

  <p>“Benden bir şey saklıyorsunuz.”</p>

  <p>“Hayır hayır... Bir şey saklamıyorum. Sadece... Yani isterseniz size yardım edebilirim.”</p>

  <p>Kısa bir an tereddüt ettim ama artık yorulmuştum.</p>

  <p>“Edin o halde.”</p>

  <p>“Peki gelin benimle.”</p>

  <p>Salonun başka bir çıkışından geçerek onlarca monitörün olduğu güvenlik istasyonuna girdik. Kapıda öyle yazıyordu. Güvenlik İstasyonu. Ne garip bir tanımlama diye düşünürken otelin sahibi önde ben arkada bir başka odaya girdik.</p>

  <p>“Merhaba müdürüm.”</p>

  <p>“Buyrun Şahin Bey. Nasıl yardımcı olabilirim acaba?”</p>

  <p>“Erol Bey’in bir sorunu var.”</p>

  <p>“Evet, buyrun.”</p>

  <p>Adımı söyledi. Yaşlı adam beni başından beri tanıyormuş. Hiçbir şeye şaşıracak durumda değildim. Söze nasıl gireceğimi bilemedim.</p>

  <p>“Şey komik bir ricam olacaktı. Karımı kaybettim...”</p>

  <p>“Başınız sağ olsun.”</p>

  <p>“Hayır hayır o anlamda değil. Onu bu otelde... Yani sabahtan beri. Onu bulabilir miyiz acaba?”</p>

  <p>Müdür hemen oda numaramı bilgisayara yükledi ve beklemeye başladı:</p>

  <p>“Merak etmeyin beyefendi. Otelimizde her an her yerde kayıt yapılmaktadır. Karınızı hemen buluruz.”</p>

  <p>Daha sözünü tamamlamıştı ki ekranda gördüklerinden dolayı yüzü asıldı:</p>

  <p>“Erol Bey?”</p>

  <p>“Evet?”</p>

  <p>“Erol Bey... Siz emin misiniz?”</p>

  <p>“Ne demek istiyorsunuz?”</p>

  <p>“Otele yalnız giriş yapmışsınız.”</p>

  <p>“Nasıl olur? Dün gece... Kayıtlarınızda bir yanlışlık olmalı.”</p>

  <p>“Olanaksız efendim. Kayıtlarımız doğrudur. İşte burada giriş tarihiniz: 21 Ocak 1998.”</p>

  <p>Güldüm.</p>

  <p>“İşte yanlışlık olduğu o kadar açık ki... Ben dün gece geldim buraya.”</p>

  <p>“Az önce karınızla geldiğinizi söylüyordunuz.”</p>

  <p>“Evet tabii. Sekiz yıldır burada yaşıyor olamam değil mi?”</p>

  <p>Bunu söylerken başım döndüğü için biraz sendeledim. Karımın yazdığı notu kanıt olarak gösterebilirdim ama kumarda kaybetmiştim. Otelin sahibi yaşlı adam koluma girdi.</p>

  <p>“Biraz şöyle oturun. Bir bardak su versenize!”</p>

  <p>Hemen bir hemşire elinde küçük bir hap kutusu ve bir bardak suyla göründü. Hapı yuttum. Otelin sağlık servisi de diğer hizmetleri gibi süpermiş diye düşünerek gevşedim.</p>
</body>
</html>
