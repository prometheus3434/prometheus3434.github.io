<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>Dekorları Yemeyiniz</b></p>

  <p class="baslik1">[Akın]</p>

  <div class="bos2"></div>

  <p>Artık başıboş bir gezgin değilim.</p>

  <p>Şehrin haritasına uygun adım yürüyorum.</p>

  <p>Kırmızı çarpıyla yerim belli.</p>

  <p>Buradayım.</p>

  <p>Buradayım.</p>

  <p>Nerede olduğu belli olan birini kim arar ki?</p>

  <p>Ben olmamış bir kahraman emeklisi, ben bir kırmızı çarpı, ben uygun adım serseri, ben bir gençlik düşü, ben bir yanılgılar bileşimi, ben: yeri belli olan; geçip gidiyorum şehrin içinden.</p>

  <p>Hayatın akışına aldırmıyorum.</p>

  <p>Çünkü ben suskunluk ve unutuşun sivil ifadesiyim.</p>

  <p>Aslında Promete’nin ciğerini söken kartal olmalıymışım.</p>

  <p>Promete olamadıktan sonra...</p>

  <div class="bos09"></div>

  <p>Yolculuk çoktan bitti.</p>

  <p>Derken biri hatırlatıyor beni bana.</p>

  <p>Sakin, kararlı, bıyıklı, aile babası, dost, ciddi gazete okuru ve eylem adamı.</p>

  <p>Uzun cümleler kuruyor kısık sesle.</p>

  <p>Delilik değil muhalefet.</p>

  <p>Bir Boğaz vapurunda, güvertede, parmaklarım kahverengi tahtaları sıkıyor; tuzlu, içten içe çürümüş.</p>

  <p>Karşı olmak.</p>

  <p>Martılara bakıyorum.</p>

  <p>Yeni oluşumlar, ezberi bozmak, farklı bir dil... anlatıyor.</p>

  <p>Evet evet, diyorum.</p>

  <p>Kravatımı gevşetiyorum.</p>

  <p>Açık büfe nerede?</p>

  <p>Hepsi geride kaldı diyor.</p>

  <p>Hiçbiri doğru değildi.</p>

  <p>Bugündür artık.</p>

  <p>Hatırla.</p>

  <p>Sen başkasın.</p>

  <p>Ansızın.</p>

  <p>Apansız.</p>

  <p>Birdenbire.</p>

  <p>Ağız dolusu küfretmek geçiyor içimden.</p>

  <p>İşte bu ben olmalıyım.</p>

  <p>Yalnız ve asi.</p>

  <p>Güçlü ve karşı.</p>

  <div class="bos09"></div>

  <p>Süsen’i bulmak istiyorum.</p>

  <p>Elinden tutup yürümek.</p>

  <p>Karanlıktan çıkmak.</p>

  <p>Çıkarmak.</p>

  <p>Korkusuzluk aşkın göstergelerinden biri olmalı.</p>

  <p>Dünyanın tüm şehirlerinin özeti olan bu viran yerde ben başkası olamam.</p>

  <p>Kartal değil Promete’nin kendisi... aklım yerinde değil ondan.</p>

  <p>Zamanın içbükey aynasında şaşırmışım.</p>

  <p>İçe dönüş başladı işte.</p>

  <p>Artık çöller benimdir.</p>

  <p>Dağlar benim.</p>

  <p>Açık denizler, göllerin dibi.</p>

  <p>Bulutlar ve surlar.</p>

  <p>Sur dipleri.</p>

  <p>Uzun bir uykudan uyanmış.</p>

  <p>Dinç.</p>

  <p>Yola çıkıyorum.</p>

  <p>Kapıların ve Süsen’in olduğu yere doğru.</p>

  <div class="bos09"></div>

  <p>Zaman farklı oysa.</p>

  <p>Anımsamalar geçici.</p>

  <p>Gardıropta takım elbise, kravat, gömlek.</p>

  <p>Orta kademe, beyaz yakalı, ücretli bir yaşam sürüyorum emniyet şeridinde.</p>

  <p>Banyoda kepek şampuanı, balkonda açelya ölüleri, belki bir güvercin yumurtası boş.</p>

  <p>Bu evin zamanı farklı: dijital, ayarlı, alarmlı.</p>

  <p>Çalar saat ve mikrodalga fırın.</p>

  <p>Soğuk sıcağa dönüşebilir.</p>

  <p>Ama yine de.</p>

  <p>Her zaman olduğu gibi.</p>

  <p>Geceler uzun, katmerli... korkulu tüllerin ardında polisiye titreşimler.</p>

  <p>Geçmişin hayaletleri: evde yatak altlarında, kitap sayfalarının arasında, eski bir çantanın içinde, bir bildiri, afiş, program, çalışma notları.</p>

  <p>Zamanı var.</p>

  <p>Bu işin bir de sabahı var.</p>

  <p>Pişman olunur mu?</p>

  <p>Sorular yol keser.</p>

  <p>Telefona uzanır.</p>

  <p>Artık ben ben değilimdir.</p>

  <p>Geçmişteki bir ben ile karışmışım.</p>

  <p>Ellerim hem daha genç.</p>

  <p>Yüzümde eski korkulardan bir maske, dipdiri.</p>

  <p>Okunaksız bir alınyazısı: kırışık, yağlı, kepekli, tuzlu, kat kat.</p>

  <p>Geç vakitte terli.</p>

  <p>Numarayı tuşlar parmaklar başkasına ait ellerin.</p>

  <p>Karşı taraf hemen anlar ve susar.</p>

  <p>Süsen dedim, ben dedim, seni görebilir miyim?</p>

  <p>Arama der, çocuklar uyuyor.</p>

  <p>Sizi hatırlamıyorum, üzgünüm.</p>

  <p>Karanlıkta bir adam elinde antika bir parti rozeti.</p>

  <p>Mikrodalgada pizza.</p>

  <p>Dolapta soğuk bira, rakı, votka, şarap, su, ekşi yoğurt.</p>

  <p>Nereye kadar?</p>

  <p>Geçmiş yok artık.</p>

  <p>Hangi kapıyı açsa arkası boşluk.</p>

  <p>Üzgünüm sizi hatırlamıyorum.</p>

  <p>O halde bu da bir eylem, bir şiddet, bir müdahale, bir tepki, bir cezalandırma biçimi.</p>

  <p>Dakika seksen dokuz, doksan... düdük sesiyle maç biter.</p>

  <p>Geçmiş bildiğin gibi değilmiş.</p>

  <p>Yalan.</p>

  <p>Söylenenin arkasında başka bir gerçek olmalı.</p>

  <p>Yeniden telefon.</p>

  <p>Bu sefer bir adam.</p>

  <p>Arama.</p>

  <p>Arama artık.</p>

  <p>Çok bira rakı şarap.</p>

  <p>Karışık laflar.</p>

  <p>Bok ye.</p>

  <p>Arama.</p>

  <p>Arama artık.</p>

  <p>Küfür etme.</p>

  <p>Yanlış.</p>

  <p>Yanlış.</p>

  <p>Yanlış.</p>

  <p>Tümüyle büyük hata.</p>

  <p>Keşke eskiden uzun bir cümle kurabilseydi.</p>

  <p>Şimdi hiçbir lafının sonunu bulamayışı eski bir alışkanlık.</p>

  <div class="bos09"></div>

  <p>Sabah keskin bıçak: boğaz, baş, gövde, barsak kesik acılı.</p>

  <p>Gece unutulmuş.</p>

  <p>Soğuk pizza, donuk bakışlar.</p>

  <p>Televizyon açık hâlâ, günün ilk haberleri: savaş, hastalık, açlık, ölüm.</p>

  <p>Mahşerin dört atlısı çoktandır dışarıda, kasıp kavuruyor simgesel veba.</p>

  <p>Ev.</p>

  <p>Sessiz.</p>

  <p>Boşluk.</p>

  <p>Burası bir bekleme odası.</p>

  <p>Eşya değil dekor.</p>

  <p>Trendeki hoca gülüyor, deli deli, atlılar, diyor, atlılar kızıl kanatlı atlılar kanattılar.</p>

  <p>Cinsel organı kendiliğinden ateş alıyor.</p>

  <p>Hayat bir oyundur, diyor.</p>

  <p>Son mantıklı sözleri.</p>

  <p>Bir alıntı elbette, bir tiyatro, bir oyun değil bu hayat.</p>

  <p>O halde dekorları yemeyiniz.</p>

  <p>Lütfen kendinizden utanmayınız.</p>

  <p>Unutmayınız.</p>
</body>
</html>
