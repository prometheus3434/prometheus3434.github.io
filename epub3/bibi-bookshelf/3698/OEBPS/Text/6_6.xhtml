<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>Bazı Oyunlar Yalnız Oynanmıyor</b></p>

  <p class="baslik1">[Yağmur]</p>

  <div class="bos2"></div>

  <p>Bir zamanlar Ece vardı. Okul çıkışı bize gelirdi. Ece’ye gösterirdim: Bak bunu uyurken yanımdan ayırmazdım; bak buna annelik ederdim; bak buna isim takmıştım (Tutu); bak bu çok yaramazdı... Artık bebeklerimle oynamaktan utandığım ama bir şekilde duygusal bağımı koparamadığım zamanlardı. Hani, karar verip artık tanrıtanımaz olmuşsundur ama geceleyin yatağa girince yine de dua etmekten kendini alıkoyamazsın. Sonra o da bir dönemdir geçer. Ece her birini alır, üst üste koyardı. Birbirlerine bağlardı. Odada ne bulursa artık, cetvel, toka, çorap, kalem, makas, gazete, kitap, hepsini bir araya getirip kocaman bir totem yapardı. Sonra çevresinde dönerdik kızılderililer gibi. Bir gün Eceler taşındılar. Orta okuldaydım. Telefonunu bulup da arayacak yaşta değildim. Aniden yok olmuş gibi oldu Ece. Karşı tarafta bir okula nakletmiş annesi. Okula da gelmiyor. Birkaç kez ben de bebeklerimden bir totem yapayım dedim, olmadı. Bazı oyunlar yalnız oynanmıyor diye düşündüğümü hatırlıyorum. Bu basit saptamanın içimi nasıl yaktığını ifade edecek cümleleri kuramıyordum ama. Hem artık genç kız olmuştum. Annemden o malum tokadı yemiştim. Kırmızılığının günlerce geçmediğini sanmıştım.</p>

  <div class="kucuk1">
    <p>İşte böyle..</p>

    <div class="bos09"></div>

    <p>Babam babanı bizden daha çok severdi. Sen de bunun farkında mıydın?</p>

    <div class="bos09"></div>

    <p>Bu aralar sık sık bizimkileri düşünüyorum. Ailemizi. Babam, amcam, yengem, annem... Her şey nasıl da kısa bir süre içinde tarih oldu. Tüm yaşadıklarımız iki sezon önce yayınlanmış bir dizi film gibi eskimiş, anlamını yitirmiş, tozlu sandıklara kaldırılmış. Geçmişe döndüğümde gözümün önüne ailecek bir araya geldiğimiz Pazar günleri geliyor. Yemek yiyoruz. Senle ben masanın bir tarafında babalarımız diğer tarafında. Ortada annelerimiz. Altı kişilik bir aile. Bazen de pikniğe giderdik, hatırlarsın. Amcamın arabasının arkasında piknik malzemeleri hazır beklerdi. İp, top, mangal, kilim, tavla... Ne kadar uzun sürerdi ormana gitmek. Hep çişim gelirdi. Bir keresinde kaçırmıştım da. Yıllarca utandım bu anıdan. Şimdi komik geliyor. O anın kahramanlarından dördü çoktan öldü. Biri yazar oldu, ötekisi evde kaldı. Şaka şaka, taktığımdan değil, gerçeği söylüyorum. Ben evde kaldım kuzen. Ne yapalım kısmetimiz çıkmadı işte. İnsan bir yaştan sonra zor beğeniyor. İnsanı da –hele bu insan bir kadınsa– bir yaştan sonra zor beğeniyorlar. Derdim değil. Kimseye ihtiyacım yok. Beni tek düşündüren çocuk meselesi. Kırkına gelmeden doğursam iyi olacak. Kaldı yedi yıl. Belki suni döllenme yaparım, ne dersin kuzen?</p>
  </div>
</body>
</html>
