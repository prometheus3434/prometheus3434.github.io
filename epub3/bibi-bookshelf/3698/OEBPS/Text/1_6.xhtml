<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>Gölgenin Yumruğu Ne İşe Yarar?</b></p>

  <p class="baslik1">[Akın]</p>

  <div class="bos2"></div>

  <p>Bu resmi daha önceden görmüştüm.</p>

  <p>Bir kitabın kapağında galiba.</p>

  <p>Hatırladım: bir dergiydi kızın elinde.</p>

  <p>Güzel Süsen...</p>

  <p>Çiçek adı olduğunu bilmeden kokusunu içime çektim.</p>

  <p>Yakındı, sınıftaydık, lise biteli oluyordu.</p>

  <p>Yıllar hızlı geçiyor, sakallarım uzuyordu.</p>

  <p>Bilmiyordum, bir çiçek açarken ses çıkarır mı?</p>

  <p>Gözlerini yumar mı, terler mi, avuçladığımda kayar gider mi?</p>

  <p>Kalbimin sesi ne der?</p>

  <p>İki nokta arasındaki en kısa yol, düz çizgi mi, ölüm mü?</p>

  <p>Tüm soru işaretlerine kapatıp gözlerimi, kaleme sarılır dünyaya sırtımı döner, düşlerdim.</p>

  <p>Genç adam, derdim kendi kendime...</p>

  <p>Genç yalnız bir adam.</p>

  <p>Oysa, çocuktum daha.</p>

  <p>Oysa çocuktu, karşıydı Süsen: suskun kızgın bir kız, korkunun bileğini bükecek kadar güçlü.</p>

  <p>Peşinde bir gölge, bir hayalet: ben.</p>

  <p>Ayağımı bastığım her yer değişiyordu.</p>

  <p>Bir hayal kent kahramanıydım.</p>

  <p>Pasajlar, birahaneler, türkü barlar, lokantalar, simit sarayları, mezarlıklar, parklar, meydanlar, dar sokaklar, sur dipleri, çukurlar, merdiven altları... hep ben.</p>

  <p>Ben.</p>

  <p>Aşkı kovaladığını düşünen ne kadar çok genç vardı.</p>

  <p>Biriydim.</p>

  <p>Her an boşluktan savrularak boy atan yeşil.</p>

  <p>Arkama dönsem: çocukluk.</p>

  <p>Gelecek: ölüm.</p>

  <p>Sağım solum: Süsen.</p>

  <p>Bir gün, sen dedim, benim dedim, durdum.</p>

  <p>Mülkiyete karşıydı.</p>

  <p>Hiçbir şeyim yoktu.</p>

  <p>Bekledi.</p>

  <p>Olmayacağını anladık.</p>

  <p>Başka yerden devam etti yaşam bizi orada bırakarak.</p>

  <p>Yaşam terk edince, Süsen ve ben dağıldık suluboya.</p>

  <div class="bos09"></div>

  <p>Gözlerimi kapadım hep uyku; düşlerde büyüdüm ellerim o yüzden küçük kaldı.</p>

  <p>Emek, dedi Süsen, acı mücadele.</p>

  <p>Harfler korkuttu beni: ce de le...</p>

  <p>Çın çın: bıçak, demir, çekiç, levye.</p>

  <p>Bu harflerle aşk yazılamaz, dedim.</p>

  <p>O gitmişti, duymadı beni.</p>

  <p>Kavgaya karıştım, oysa karşıydım.</p>

  <p>Bir gölgenin yumruğu acıtmaz ki...</p>

  <div class="bos09"></div>

  <p>Renkliydi gözleri, hatırlamak için bakardım.</p>

  <p>Âşıklar kâhindir.</p>

  <p>Kısa süreliğine bu özelliği kazanırlar.</p>

  <p>Ben de o sırada kaybı önceden bildim.</p>

  <p>Hep baktım.</p>

  <p>Hatırlamak için.</p>

  <p>Çok konuşmazdım, uzun bir cümlenin ortasında yarım bırakıp beni gidecekti biliyordum.</p>

  <p>Önceden bildirilmişti bu da.</p>

  <p>Sınıfta ona yakın otururdum, güneş saçlarını bilerdi sarı, ben karanlık.</p>

  <p>Gölge.</p>

  <p>Yırtık kâğıtlara yazdıklarımı fısıldamak için şehrin tüm yollarını yürürdüm.</p>

  <p>Deliler, çocuklar, taş; evler, ağaçlar, Allah.</p>

  <p>Tüm uzun cümleleri kendime sakladım, doldum.</p>

  <div class="bos09"></div>

  <p>Sonra aniden açıldım bir bahar akşamı.</p>

  <p>Kuşandım kargı kalkan topuz.</p>

  <p>Aldım derin bir nefes, göğsüm genişledi de aslan yüreğim sığmadı küt küt küt.</p>

  <p>Çıktım burçlarına şehrin.</p>

  <p>Partiye kaydımı yaptırdım, rozeti takarken yakama limanda yangın çıktı.</p>

  <p>Mecazi bir olay deyip üzerinde durmadım, yanmadım geçmişe.</p>

  <p>Tereddüte yer yoktu, ne köprü ne gemi ne cılız bir ip.</p>

  <p>Rozetin iğnesi kalbime denk gelmişti, kan akmadı hayır.</p>

  <p>Sadece acıdı.</p>

  <p>Yumruklar sıkılı.</p>

  <p>Ama sormadılar.</p>

  <p>Bir gölgenin yumruğu ne işe yarar, demediler.</p>

  <p>Bir delikanlının eksik düşleri partiye ne katkıda bulunur?</p>

  <p>Süsen’i bir daha görmek için delegelerin arasına karıştım, küçük parti bayrağıyla yüzümü sakladım.</p>

  <p>Herkes oldum.</p>

  <div class="bos09"></div>

  <p>Yokluğu mekânı değiştiriyordu: olmadık yerlerde siyahlıklar, boşluklar.</p>

  <p>Önce Süsen, sonra zaman terk etti beni orada.</p>

  <p>Yalnız başına bir suyun başında bekledim.</p>

  <p>Yaralı hayvanlar ölmeye geliyordu.</p>

  <p>Son nefeslerini biriktirdiğim şişeleri kırmadan, kedi adımlarıyla yürüdüm yanık köprülerde önceden söylenenleri çiğneyerek bir Sezar bir Fatih bir İskender olup da deli deli yürüdüm.</p>

  <p>Süsen’in olmadığı sokaklarda kayboldum.</p>

  <p>Sırılsıklam âşk budur çölde: kapana kısılmış bir aslanın kalbindeki çengelli iğne.</p>

  <div class="bos09"></div>

  <p>Yetersiz bir öğrenci olarak Süsen’in kokusunu çektim içime hayalden, geçmişten, anıdan.</p>

  <p>Gelecek acı günlerin hayaliyle ürperdim, acayip saatlerde onu düşündüm.</p>

  <p>Aklımın sarayında onun adını fısıldadım.</p>

  <p>Odaların kapılarında asma kilitler büyüdü yok yere.</p>

  <p>Enerjinin korunumu yasalarına uygun deneyimlerin sonuçlarını sundum sınıfın ortasında.</p>

  <p>Hoca gülmekten patladı.</p>

  <p>Saçılan parçalarını topladılar iştahla.</p>

  <p>En çok toplayan en yüksek notu aldı, benim payıma bir şişe son nefes düştü.</p>

  <div class="bos09"></div>

  <p>Su başında durdu Süsen (bir düş tabii ki); ilk kez baktı ve gördü beni.</p>

  <p>Sevindim ama orada değildim, gecikmiştim böylesi sarı filmlere kızıl karanfillere.</p>

  <p>R’leri söyleyemeden götürdüler.</p>

  <p>Hâkimin karşısında şeffaflaştım, arkamdaki karanlık cisimlendi, dile geldi.</p>

  <p>Dedi: Bu resmi daha önceden görmüştü, bir kitabın kapağında değil, hayır itiraf etmeli ki bir dergiydi.</p>

  <p>Kızın elinde.</p>

  <p>Adı Süsen.</p>
</body>
</html>
