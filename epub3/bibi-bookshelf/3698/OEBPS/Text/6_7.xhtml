<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>Sayılar</b></p>

  <p class="baslik1">[Ayşe]</p>

  <div class="bos2"></div>

  <p>Orta yaşlı öğretim üyesi resme bakınca girdiği sınavda çalıştığı konulardan soru çıkmış bir öğrenci gibi gülümsedi ilkin. Daha önceki resimlerde var olan hikâye anlatma çabasının bu resimde olmadığını düşündü. Ancak yine de bir anlatıydı karşısında duran yapıt.</p>

  <div class="bos09"></div>

  <p>Resim bir totemi çağrıştırmakta. Anatomik bir totem. Bir totemin anatomisi demek isterdi ama bu saptama çok da doğru olmayacaktı. Dev bir insan gövdesinin içinde iki insan resmedilmişti. Üstteki figür açıkça ilkel bir insanı göstermekte, ancak alttaki için bu yargıda bulunmak kolay değil. Alttaki figür, boğumlu bacaklarıyla ve tombul ayaklarıyla daha çok ana karnındaki bir bebeği hatırlatmakta. Ancak ana karnında olduğu gibi, bir plasentanın içinde değil. Sonradan, doğduktan sonra bu gövdenin içine tıkıştırılmış gibi durmakta. Ya da bir kuyunun içine çekilmiş gibi. Üstteki ilkel insan ise elinde şekilsiz bir aletle bu gövdenin içine adeta araştırma amacıyla dalmış gibi. Onun bakış açısından gövde bilinmeyenlerle dolu bir mağaradır. Başka bir dünyadır. İki insan figürü arasındaki karşıtlık bunlarla sınırlı değil. Biri yetişkin bir ilkeldir ancak diğeri abartılı bir büyüklükte resmedilmiş bir bebektir. Biri koyu renkli bir yerlidir, diğeri beyazdır. Beyaz olan karın bölgesinde olduğu için ve belki de bebek olduğu için ait olduğu bir yerde gibidir. Üstteki kendisine yabancı bir alanı araştırmaktadır. Dışarıdan gelendir. O halde gövde beyaz insanı simgelemektedir. Gövdenin baş kısmındaki kurukafa bedenin sahibinin ölmüş olduğu izlenimini yaratmaktadır, kurukafanın üzerine sarılmış kumaş parçası bu gövdeyi totem haline getiren ilkel kültürün yaklaşımını işaret etmektedir. Alışılmış olan beyaz adamın, kâşif / misyoner / antropolog olarak ilkel insanı araştırmasıdır. Bu resimdeyse ilişki tersine dönmüştür. İlkel insan beyaz insanı araştırmaktadır ama bunu beyaz adamın yöntemleriyle değil kendi dürtüleriyle yapmaktadır. Beyaz insanı araştırırken –araştırmadan önce– onu bir toteme dönüştürmüştür. Çünkü bildiği dil dünyayı ancak bu şekilde dönüştürmektedir. Farklı kültürlerin karşılaşması her zaman garip sonuçlar doğurur.</p>

  <div class="bos09"></div>

  <p>ÖRNEK OLAY: Ayşe, Boğaz’da tekne turuna katılmıştır. Çalıştığı üniversitede düzenlenmiş olan uluslararası bir konferansın sosyal etkinliklerinden biridir bu gezi. Gündüz sunuşlarını dinlemiş olduğu Batılı meslektaşlarıyla İstanbul’un eşsiz panoramasının tadını çıkarmaktadırlar. Bir ara yabancı konuklardan biri –bir İtalyan– şehrin özgün adının korunması gerektiğini söyler. ‘Konstantinopol’dür burası bizim için, eğer bize katılmak istiyorsanız bu adı korumanız gerekir’ demesi üzerine Ayşe öfkesini gizlemeye çalışarak anlatır. Şehrin adlarından biridir Konstantinopol. Osmanlı zamanında bu ad korunmuştur çünkü Konstantin, Müslümanlar için hak dinini savunan bir hükümdardır. Putperestlere karşı Hıristiyanlığı kabul ederek tarihte üzerine düşen kutsal görevi yerine getirmiştir. Yüzyıl başına kadar da şehrin adlarından biri olarak kullanılmıştır. Ayrıca, İstanbul sözcüğü de Yunanca’dır: <i>Eist en polin,</i> ‘şehre doğru’ anlamını taşır. Dolayısıyla şehrin adının İslamlaştırılması/Türkleştirilmesi sözkonusu değildir. Batının önyargılı bakışının kimi zaman işin kökenine inmeye gerek duymadan hüküm verdiğini ve –bu noktada Ayşe bağlam dışına çıkarak– farklılıkların altını çizen Batılı anlayışın doğuyu hep başka, büyülü, gizemli bir varoluş gibi algıladığını, bu oryantalizmden kurtulmaları gerektiğini söylemiştir adama. Kendinden biraz daha genç olan Batılı meslektaşı anlamını ele vermeyen bir gülümsemeyle susmuştur. Ayşe bu suskunluktan da hoşlanmamıştır.</p>

  <div class="bos09"></div>

  <p>Şimdi bu resme bakarken hatırladığı örnek olayda gereğinden fazla tepki verdiğini düşünmektedir. Ancak yine de Batılı ile karşılaşma orta yaşlı öğretim üyesi için her zaman önemli bir mesele olmuştur. Onların dergilerine sunduğu makaleler için aldığı çoğu zaman yüzeysel eleştiriler doğrultusunda düzeltiler yaparken; uluslararası kongrelerde soruları onların dilini mükemmel konuşarak cevaplamaya çalışırken; yaşlı ve kendine güvenleri sonsuz profesörlerin flört girişimlerini savuştururken; kendisini İspanyol ya da İtalyan sandıkları sırada içten içe Türk’e benzetilmediği için sevinip de bu yüzden kendine öfkelenirken; sokaktaki adamdan dışişlerindeki bürokrata, muhalif aydınından işbirlikçi sahte muhafazakârına, hatta çok daha özgür bir yaratım sürecini yaşaması beklenen sanatçısından yazarına bu coğrafyada herkes ama herkes kendini Batılı’ya anlatmaya çalışırken; kendi halini onların dilinde anlatmaya uğraşırken; kendi hikâyesini asla yazamayacak olmanın acısını çekerken... üçüncü dünyalı, Ortadoğulu, Asyalı, Müslüman olduğu için haksızlığa uğramakta olduğu düşüncesinden kendini asla kurtaramaz. Bu düşüncelerle ilerleme kaydedemeyeceğini anladığı için hep geri adım atmıştı. Hep bir adım geride durmayı, asıl sözü sahiplerine bırakmayı tercih etmişti. Aristo, Descartes, Weber, Durkheim, Freud, Marx, Foucault, Lacan hep onlarındı. Kendisinin payına düşen, çerçevesi onlar tarafından çizilmiş bilimsel alan içinde veri toplamak ve bu çizgilerin dışına taşmadan yorumlar yapmak, kuramların içini doldurmaktı. Boyama kitabındaki boşlukların içini renklendirmekti yaptığı. Çizgileri taşırmadan... Referans noktasını kaybetmek bilimin dışına çıkmaktı.</p>

  <div class="bos09"></div>

  <p>Referans noktalarından söz ederken resimdeki başka ayrıntılar dikkatini çekti: Sayılar. Sol alt tarafta, kalın barsağın üzerine yazılmış olan 21, yerlinin dizini dayadığı organın üzerindeki 19 ve diğerleri. Gövdenin parçalarını haritalandırmak için konulmuş bu sayılar resmin tüm anlamını değiştirici güce sahipti. Sayılar, sayma işlemine, onları oraya yazan bir aklın / iradenin varlığına işaret ediyordu. Üç boyutlu gerçeküstü anlatı, bu sayıların ve işaret ettiği iradenin varlığı ile hem yeni boyut kazanıyor hem de gerçekliğinden önemli ölçüde kayba uğruyordu. Bu sayılar, anlatının incelenmiş ve sınıflandırılmış olduğunu gösteriyordu. Bir kez daha Batı aklının otoritesiyle karşı karşıyaydı. Ayrıca sayılar resme bir üst anlatı zemini oluşturuyordu. İzleyiciye verdiği mesaj çok açıktı: Senden önce görüldü. Senden önce incelendi. Sayıldı. Araştırıldı. Yorumlandı. O halde resmin içindeki ilkel insanın arayışı asıl büyük araştırmanın konusundan başka bir şey değildi. İlkel insanın araştırma yapması, dünya üzerinde yaratıcı iradesini göstermesi mümkün değildi. Özne olması, anlamlı bir eylemde bulunması, insanlık adına söz alması mümkün değildi. Kaderi nesne olmaktı. İlkel insan araştırdığı olgunun anaforunda kaybolmaya mahkûmdu. Belki de resimdeki gövdenin alt kısmında kaybolup giden bebek figürünün beyazlığı bir göz yanılgısıydı, o sadece ilkel araştırıcının acı sonunu (ya da başlangıcını) gösteriyordu. İlkel, her zaman insanlığın çocukluğunu yaşamaktaydı. Şu ana kadar –sayıları fark edene kadar– yaptığı yorumlar geçerliliğini yitirmişti. Çünkü aslolan ölçme, sınıflandırma ve kayıt altına alınmaydı. Kaydedilen dünya onların değildi.</p>
</body>
</html>
