<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>Stand by</b></p>

  <p class="baslik1">[Ali]</p>

  <div class="bos2"></div>

  <p>Demek yazdıklarımı beğendin. Belki de şaşırdın. Yoksa neden gönderesin ki ikinci resmi? Üniversitenin son yıllarında, hani derslere pek uğramadığım zamanlarda ben de az entellik yapmadım. Bilmezsin o zamanlarımı sen dostum. Sabahlara kadar caz, şarap, politika, edebiyat... Tabii ya. Şimdi düşünüyorum da ne kadar çok çeşit çevreye girip çıkmışım. Her neyse... Madem devam etmemi istiyorsun deneyeceğim...</p>

  <div class="bos09"></div>

  <p>İşte zorluklar başladı. İlk olarak pazar günü yazılacaktı, tamam. İnsan pazarlarının sahibidir. Ama ya pazartesiler? Onların sahibi olması mümkün mü? Pazartesiler, salılar ve sair günler hep başkalarına aittir. Bunları neden yazıyorum? Çünkü ilk cümleleri sabah çiziktiriverdim. Ardından iş telaşı başladı ve işte ancak öğlen tatilinde iki satır daha yazmak için açtım dosyayı önüme.</p>

  <div class="bos09"></div>

  <p>Garip bir durum. Belki de hayatımda ilk kez böyle yazıyorum. Ama söylemek istediğim çok şey var. Yani zamanım olsa... Birçok şey yazabilirim gibi geliyor şimdi. Resim güzel bir kere. Çok hoşuma gitti. Adamın duruşu örneğin. Bir doktor gibi... Odada başkaları da var. Belki de kadın kâbus görüyor. Doktor bunların farkında değil. Düşünüyor. Ne düşündüğünü anlayamıyorum. Ah eskiden olsaydı... O zamanlar...</p>

  <div class="bos09"></div>

  <p>Hep eski anılara götürüyor bu yazma işi beni.</p>

  <div class="bos09"></div>

  <p>Pazar gecesi Pervin rüyama girdi. İnanır mısın bilmiyorum, ama Pervin’i yıllardır düşünmüyordum. Senin için o otomatik yazıyı yazmaya başlayana kadar da aklımın ucundan geçmiyordu. Ama işte yazmaya başladım ve hatırladım. Yıllardır kapalı duran bir odanın kapısını aralamışım gibi... Karanlık bir odanın... Gözlerim karanlığa alışınca bir baktım Pervin orada: Bir eliyle saçlarını topluyor diğerinde kolyesinin iki ucu, ensesindeki tüyler, deniz kıyısında uzun yürüyüş yaptıktan sonra insanın üzerine sinen o doğal aroma... Hepsi yerli yerinde duruyormuş. Çok tuhaf... Çünkü uyanınca anladım ki yüzünü unutmuşum. Tam olarak hatırlayamıyorum. Sadece kasıklarındaki sık tüylerin arasına kalın bir böcek gibi gizlenmiş o büyük beni hatırlıyorum. Hayır, rüyada bunlar yoktu. Tam tersine çok gerçek gibiydi: Pervin’le sinemaya gidiyoruz. Salona girdiğimizde film başlamış. Karanlıkta yolumuzu bulmaya çalışıyoruz. El ele tutuşsak daha kolay yürürüz diye düşünüyorum. Ama elini tutarsam benimle dalga geçermiş gibi hissettiğim için bir hamlede bulunmuyorum. Tam bunları düşünürken Pervin’in başka bir adamla el ele yürüdüğünü görüyorum. Adamı ben sanıyor! Bağırmak için ağzımı açıyorum, Pervin ben buradayım o ben değilim demek için... ama tabii ki ses çıkmıyor boğazımdan. Sıkıntıyla uyandım. Pervin! diye bağırmamış olduğum için çok şanslıydım, Selcan’a nasıl açıklardım durumu, düşünsene.</p>

  <div class="bos09"></div>

  <p>Evet bugünün kaderi belli oldu. Araya türlü işler girecek ve ben doğru dürüst yazamayacağım. Anlamadım ki bu inadını... Keşke tüm resimleri birden gönderseydin ve ben de hafta sonları temiz temiz evde yazsaydım şu otomatik yazıları! Ama ille de her biri ayrı günde yazılacak diyorsun. Peki o zaman bu karışıklığa da katlanacaksın. Zaten bunları ne yapacağını anlamış değilim. Eski entel günlerimde olsa... bir zamanlar ben de kartaldım dostum, şaşırdın mı?</p>

  <div class="bos09"></div>

  <p>Ben sana böyle mektup gibi yazıyorum ama senden bir cevap gelmiyor. Anladığım kadarıyla bu proje bitene kadar da tek kelime etmeyeceksin. Tamam, benim için sorun yok.</p>

  <div class="bos09"></div>

  <p>Eve geldim ve tüm yazdıklarımı baştan sona okudum. Pek bir şeye benzetemedim. İş ortamında bu kadar oluyor ne yaparsın... Sahi sen ne iş yapıyorsun? Yani yazmak dışında... Yazarak hayatını kazanıyor olamazsın. Bildiğim kadarıyla öyle çok satan bir kitap da yazmış değilsin... Aslında aklımda bir-iki tane çok süper konu var, bir ara sana anlatmak isterim. Neyse lafı dağıtmadan mevzuya balıklama dalıyorum.</p>

  <div class="bos09"></div>

  <p>Resmin ortasında duran adam uyuyan bir kadını izliyor. Kadın her şeyden habersiz derin uykuda. Rüya görüyor. Galiba gördüğü rüyada bir deniz kazası olmuş. Kurtulmaya çalışanlar odanın zemininde resmedilmiş. Bence kâbus olmalı bu, ama kadın bunu sıkıntılı bir rüya olarak görmüyor. Rahat, zevk alır gibi... Bu yüzden adamın kadına bakarak rüyasında neler olup bittiğini tahmin etmesi olanaksız. Bunu sevdim. Kadının uyku perdesinin arkasında olup bitenleri görecekmiş gibi dikkatle izliyor adam. Aslında kadınla değil de uykunun kendisiyle ilgili gibi. İşte hoşuma giden şey bu. Belki de gençken insanların zihinlerinden geçenleri bilmekte usta olduğuma inandığım için adamın duruşunda kendimden bir şeyler buldum. Olabilir. Yine de beni tedirgin eden bir resim bu. Hem de heyecanlandıran. Yoksa sen İlhan’la tanışmış mıydın?</p>

  <div class="bos09"></div>

  <p>Sana güvenebilir miyim?</p>

  <div class="bos09"></div>

  <p>Nihayet yakalandım. Az önce o kadar dalmışım ki Selcan’ın içeri girip omzumun üzerinden yazdıklarımı okuduğunun farkına bile varmadım. Aniden, roman mı yazıyorsun, dedi. Yerimden sıçradım. Yüzüm kızarmaya başladı. Dizüstü bilgisayarın ekranını sert bir hareketle kapattım. <i>Stand by</i>, dedim içimden. Selcan’a baktım. Yüzünde benim bu paniğe kapılmış halimle eğlenir gibi bir ifade vardı. Evet, demek geçti içimden. Ne var, yazamaz mıyım? Sonra böyle bir yalan söylemenin saçma olacağını düşündüm. Gittim ıvır zıvırla doldurmuş olduğumuz gömme dolabın derinliklerinden kitabını bulup çıkardım, sehpanın üzerine fırlattım. Selcan cevap bekleyen bir ifadeyle karşımda duruyordu. Sehpanın üzerinde bir cinayet aleti gibi yatan kitabına bakarak gizemli bir sesle konuşmaya başladım. Selcan’ın yüzündeki ifade değişiyordu. Eğlenceli bir şey değil bu diye düşünüyor olmalıydı. O anda eski zamanlarda sahip olduğum düşünce okuma gücümün uyanır gibi olduğunu hissettim. Bu özelliğim de kapısını sıkı sıkıya kapalı tuttuğum o karanlık odada beni bekliyor olmalıydı. Pervin gibi... Aramızda şöyle bir konuşma geçti:</p>

  <div class="bos09"></div>

  <p>Selcan – Ee, nedir bu kitap?</p>

  <p>Ben – Okudun mu?</p>

  <p>Selcan – Saçmalama. İlk kez görüyorum.</p>

  <p>Ben – Bu kitabın yazarı benim eski bir arkadaşım.</p>

  <p>Selcan – Yani?</p>

  <p>Ben – Şimdi benden bir şey istedi bu arkadaşım.</p>

  <p>Selcan – Nasıl bir şey?</p>

  <p>Ben – Yeni yazacağı kitaba yardım ediyorum.</p>

  <p>Selcan – Yardım mı? Sen nasıl yardım edebilirsin ki...</p>

  <p>Ben – O kadar zor değil. Aklına gelenleri yaz, dedi. Otomatik olarak...</p>

  <p>Selcan – Öyle mi? Peki Pervin kim?</p>

  <p>Ben – Yoksa sen... yazdıklarımı mı okuyordun?</p>

  <p>Selcan – Geçen gece onun adını sayıklıyordun. O anda anlamamıştım. Şimdi yazılı olarak görünce hatırladım.</p>

  <p>Ben – Eski bir hikâye...</p>

  <p>Selcan – Bırak bu gizemli adam ayaklarını Ali. Kim bu Pervin? Ona mektup mu yazıyorsun?</p>

  <p>Ben – Saçmalama. Ne alakası var? Eski bir hikâye dedim.</p>

  <p>Selcan – “Sana güvenebilir miyim?” diye yazmışsın ama. Bırak Ali... Kırk yaş bunalımı bu, değil mi? <i>Chat</i> arkadaşı filan mı edindin?</p>

  <p>Ben – Yahu neden inanmıyorsun bana?</p>

  <p>Selcan – Masal anlatıyorsun da o yüzden. Porno sitelere de giriyorsun zaten biliyorum. Bak seni uyarıyorum. Tanımadığın insanlarla mektuplaşıyorsan...</p>

  <p>Ben – Of git başımdan.</p>

  <p>Selcan – Gazete okumuyor musun sen? Böyle <i>chat</i> yaparak kandırdıkları insanlarla buluşup neler yapıyorlar. Satanisti var, hırsızı, uğursuzu var. Aklını başına al. Kadınım diye yazanların çoğu erkekmiş zaten...</p>

  <p>Ben – Kes artık. Kafayı yemişsin sen.</p>

  <div class="bos09"></div>

  <p>Bu şekilde devam eden kavganın sonunda Selcan vurdu kapıyı çıktı gitti. Ben ne yapacağımı bilemez şekilde kaldım öylece. Önce Sarp’a gidip baktım. Mışıl mışıl uyuyordu. Yıllar içinde fısıldayarak kavga etme tekniğini epeyce geliştirmiştik. Rahatlamak için bir duble viski koydum. Sonra da tekrar bilgisayarı açıp hiçbir şey düşünmeden bu satırları yazdım.</p>

  <div class="bos09"></div>

  <p>Görüyorsun dostum, durumum pek parlak değil. Bu seferlik de bu kadar olsun. Bilmiyorum bu saçmalıklar ne işine yarayacak? Az sonra cebinden Selcan’ı arayıp özür dileyeceğim, tabii kapatmamışsa. Neyse vakit geç olmadan yazıyı burada noktalıyorum.</p>

  <div class="bos09"></div>

  <p>Sevgiler</p>

  <p>Ali</p>

  <div class="bos09"></div>

  <p>Not: Az kalsın başlık koymayı unutuyordum: <i>Stand by!</i> Sence uygun mu? Bunu da otomatik olarak yaptım. Sahi sen başlıkları neye göre koyuyorsun? Belki bir gün anlatırsın...</p>
</body>
</html>
