<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>Dişiliğin Mistifikasyonu</b></p>

  <p class="baslik1">[Ayşe]</p>

  <div class="bos2"></div>

  <p>Öğlen tatillerinde ofisinin kapısını kilitleyip çalışma alışkanlığını edindiğinden beri çok daha huzurluydu bölümde. Ancak, profesör olduğundan bu yana sıklıkla, bu kilitli kapının ardında çalışmak yerine hiçbir şey yapmamayı yeğlemekteydi. ‘Yapmamak’ ne derece tercih edilen bir eylem olarak kabul edilebilir, tartışılır. Ama basit gerçeklik buydu. Kapısını her zaman olduğu gibi kilitliyor, evden getirmiş olduğu sandviçini ağır ağır yiyor, artıkları çöpe yolladıktan sonra bir sigara yakıp dinleniyordu. Dinlenmek... Dışarıdan bakıldığında bu hiçbir şey yapmama durumu pekâlâ böyle adlandırılabilirdi. Oysa dün ve bugün, tıpkı eski günlerdeki gibi, çalışıyordu. Defterini çıkarıyor, eski öğrencisinin gönderdiği resme bakarak yazıyordu. Kilitli kapının ardındaki varlığını anlamlandıran bu işe bağlanmaya başlamıştı. Ernst’ün resimlerinden oluşan bu seri Cumartesi günü sonlanacaktı. Ancak kendisi devam edebilirdi. Bu resimlerin bulunduğu kitabı <i>(Une Semaine de Bonté, Bir Merhamet Haftası)</i> ısmarlamıştı. Öğrencisinin projesi bittiğinde kitap eline ulaşmış olacaktı. Böylece hem diğer resimler üzerine yazmayı sürdürebilirdi, hem de öğrencisinin neden onca resim arasından bunları seçmiş olduğu üzerine düşünebilirdi.</p>

  <div class="bos09"></div>

  <p>Hedefi belirsiz bir çalışmanın içindeydi. Bu resimlerin tamamını değerlendiren bir dizi yazıyı bitirdikten sonra ne yapacaktı? Nerede yayımlatacaktı? Yayımlanmayacak yazılar yazmanın anlamı neydi? Yazdıklarını çevirip yurtdışında bir dergiye de gönderemezdi. Bugüne dek çok farklı bir alanda çalışmıştı: Verileri toplayıp yorumlamak, tartışmak... Şu yaptığı bilimsel bir çalışmadan çok edebi bir metin yazma sürecine benziyordu. Kuru ve bilimsel olmaya özen gösteren bir dil kullanıyordu ama yine de bu, yazdıklarını bilimsel yapmaya yetmiyordu. Bilimsel olan neydi? Bu da başka bir tartışma konusuydu elbette. Ayrıca, sözünü buradan (kilitli ofisten) söylemesi çok kolay görünmüyordu. Acaba Batılı meslektaşları da böyle ofislerinin kapılarını kilitleyip mi yazıyorlardı? Kendini kapatarak yazılan metinlerden hayır gelir miydi?</p>

  <div class="bos09"></div>

  <p>ÖRNEK DURUM: Kilitli bir ofiste, dış dünyadan tamamen yalıtılmış bir ortamda yüz yıl önce çizilmiş resimlere bakarak yazmaya çalışan öğretim üyesi, üslubunu benimsediği Batılı yazarların nasıl yazdıklarını düşünürken durumun garipliğini sorgulamaktadır. Bunun kültürel bir olgu mu yoksa psikolojik / bireysel bir sorun mu olduğuna karar verememektedir. Batılı düşünürün özgüveni kendinde yoktur. Bunu söyleyebilir. Ancak bunun nedenleri konusunda kararsızdır. Düşünmekle kapatılmak arasındaki kadim ilişki bu coğrafyanın kaderi midir? Kapatan da kapatılan da kendisidir. Bu da entelektüel kadının dramı olsa gerek diye düşünmeden edemez.</p>

  <div class="bos09"></div>

  <p>Peki kendini kapatmak dışında seçeneği var mıydı? Kapının dışında onu bekleyen bölüm arkadaşları, asistanlar ve öğrenciler bir türlü uyum sağlayamadığı başka bir varoluş içindeydiler. Artık kendini bu dünyadan çok kolay ayırt edebiliyordu. Oysa başlangıçta hiç de kolay olmamıştı.</p>

  <div class="bos09"></div>

  <p>Şimdi ele geçmemek için odasına hapsediyordu kendini. Tecrit halinde varolabiliyordu ancak. Çünkü üniversitede ofisi olmak pasajda dükkân sahibi olmaya benziyordu. Her an kapı açılabiliyor ve biri içeri dalabiliyordu. Çözüm bekleyen sorunlar kapının ardında diziliyorlardı. Ofisin kapısı kapalı olduğu anda bile gerçekte asla kapalı olmuyordu. Geçirgen bir kapıydı bu. İnsanlar diledikleri zaman içeri girebiliyorlardı ve girmedikleri anlarda bile bu olasılığı koruyorlardı. Zihinsel bir üretim yapmanın imkânsızlığı içinde kıvranan memur-hoca olmamak için kapatıyordu kapısını. Sadece bu değil: Bir de diğer öğretim üyeleri vardı. Bitmek bilmeyen paylaşım savaşlarının içine çekilmemek için kapatmak zorundaydı kapısını. Üstelik bu şekilde ulaşılmaz bir izlenim bırakıyordu diğerlerinin üzerinde. Dokunulmazlık...</p>

  <div class="bos09"></div>

  <p>Resme baktı.</p>

  <div class="bos09"></div>

  <p>Salonun ortasında duran bir adam ve bir kadından oluşan kompozisyona baktığında ilk aklına gelen mekânın kamusallık derecesi oldu. Evet, evin içi mahremdir ancak her bölümü farklı derecelere sahiptir. Örneğin banyo-tuvalet olarak kullanılan yere genellikle tek başına girilir (yüksek mahremiyet). İçinde bir anda bulunan insan sayısı ve o insanların giriş izni önemli değişkenlerdir. Kendinize ait olmayan bir tuvaleti ‘kullanmak’ için izin almak zorundasınızdır. Yatak odası bir derece daha az mahremdir. En azından evin içinde yaşayanlar için önceden tanımlanmıştır yatak odalarının kullanımı. Bir anda birden fazla kişi bulunabilir ama bunun sayısı genellikle ikidir. Salon ya da oturma odası evin kamusal alanıdır. Ziyaretçilerin serbestçe dolaşabildikleri tek yerdir. Evin kapısından girmesine izin verilenler aslında bu mekâna davet edilmişlerdir. Dolayısıyla mahremiyeti en az olan yer salondur. Elbette bu ev modeli küçük burjuva yaşantıyla sınırlıdır. Alt ve üst sınıflar için durum oldukça farklıdır. Kentlerde yaşamın en yaygın formu olan apartman daireleri ‘oda sayısı artı bir’ diye ifade edilir. ‘Artı bir’ bu salon işlevi görecek olan evin en büyük odasıdır. Salon, evin toplumu kabul ettiği yerdir. Bu resimde de evin sahibi olduğu izlenimi uyandıran kadın figürü ile ziyaretçi konumundaki erkek figürü salonun ortasında betimlenmiştir. Dış dünya, pencereden göründüğü kadarıyla gösterilmektedir. Oradadır, dışarıdadır. Kalın perde ve tül bu dış dünyayı görmemizi engellemektedir. Sadece bir ışıktır oradan gelen.</p>

  <div class="bos09"></div>

  <p>Dışarıda olan ilk bakışta görünmemektedir ancak bilgisi evin içindedir. Duvarlara asılmış resimlerde gösterilen yaprak şekilleri en vahşi haliyle dış dünyayı / doğayı temsil etmektedir. Evin sahibi olan kadın bu bilgiye sahiptir. Çünkü bu bilgilerin temsillerini duvarına asacak güçtedir. Ayrıca, adamın üzerinde durduğu (ki havada asılı durmaktadır adeta) küçük dairesel platform da bir yaprak resmi ile işaretlenmiştir. Adamın gözleri kapalı ve ayakları yerden kesilmiş bir şekilde resmedilmesi onun ele geçirilmiş olduğunu anlatmaktadır. Bu ele geçirme kadının yarattığı bir etkidir. Adamı dış dünyanın bilgisinin üzerinde odaklamıştır. Dış dünyanın bilgisine duyarlılık pencerenin önüne yerleştirilmiş yazı masası ile de pekiştirilmiştir. Ancak bu bilginin nasıl kullanılmış olabileceği konusunda bir ipucu yoktur. Üstelik dış dünyaya ait olan bilgi yapraklarla temsil edilmektedir. Örtünmenin arkaik simgesi! Bu durum kadının giysilerine bakmaya iter izleyiciyi. Sadece ellerini, yüzünü ve kanatlarını açıkta bırakan bir giyim. Çıplaklığın sıkıca örtülmüş olması resmin merkezinde yer alan adamı kuşatan halkanın özelliğini daha da belirgin kılıyor. Resimdeki gerçeküstü tek figür bu halkadır. Kadının kanatlarını gerçeküstü diye nitelemek güç. Kanatların ne işe yaradığı, nasıl bir his yarattığı izleyiciler açısından malumdur. Gerçekdışı da olsa tanıdık bir imgedir kanatlı insan. Oysa adamın içinden geçtiği halka ne gerçeklikte ne de insanlığın imgeleminde var olan soyut bir nesnedir. Öylesine soyuttur ki üzerine düşünmekte zorlanılır. Oysa yardımcı olacak bir başka figür vardır: Adamın elinde tuttuğu şapka... Şapkanın duruşu kadının vajinasını çağrıştırmaktadır. Şapka –burada– vajinanın dışarıya çıkarılmış halidir. Vajinal bir imgedir. Şapkanın hemen yanı başında başlayan halka devasa bir deliktir. İçinden geçilen büyük bir delik. Adamın dikey duruşu bu halkanın içindeki fallusu işaret eder. Dolayısıyla adamın neden ayaklarının yerden kesilmiş olduğu anlam kazanmaktadır. Bu hem bir kendinden geçiştir, hem de gerçeklikten çıkıp bir imgeye, bir işarete dönüşmektir. Arkaplanda görünen şömine de merkezde duran vajinal halkanın imgesel ağırlığını pekiştirmektedir. Şömine evin merkezindeki büyük ağızdır. Hayatın kaynağı olan ateşin yanacağı bu büyük vajina göbek kordonuna benzeyen bacayla yukarıya, kutsal olanın mekânına bağlanır. Ancak bu resimde şömine merkezde değildir, dolayısıyla kutsalın alanına bu imge üzerinden varma çabası zorlama olacaktır.</p>

  <div class="bos09"></div>

  <p>Bu resmi ilginç kılan sadece erkeğin vajinal etkinin içinde kendini kaybedişini anlatması değil kuşkusuz. Üstelik, anlatılan cinsel birleşme ânı da değildir. Dikkat edilirse kadın elini erkeğe dokunmak üzere uzatmaktadır. Bu dokunma öncesi bir ânın resmidir. Erotik arzu, cinsel eylemi önceler. Yapılan, bir tür dişiliğin mistifikasyonudur. Vajinal olana, aşırı anlam yüklenmesidir. Kaldıramayacağından fazlasını yüklenen dişil imge kılık değiştirir:</p>

  <p>• Cinselliği kaba bir deliğe dönüşür, bu sayede varlığı kanatlı bir tanrısallık kazanır.</p>

  <p>• Abartılı vajinal imge, adamın üzerinde yükseldiği dünyevi platformun küçüklüğü ile zıtlık göstermektedir.</p>

  <p>• Dişiliğin mistifikasyonu dünyayı küçültmektedir.</p>
</body>
</html>
