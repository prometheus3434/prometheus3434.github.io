<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>Azrail Peşimizde</b></p>

  <p class="baslik1">[Halil]</p>

  <div class="bos2"></div>

  <p>Bir yağmur bir kıyamet! Kapıyı bir açtım, bizimki bir yağmurluk geçirmiş üstüne, ayağında şort. Koşacak illâki. Oğlum zorun ne bu sabah da koşmayıver diyecek oldum, sonra vazgeçtim. Koskoca adam. Boynuna astığı bir silindirin içinden çıkarıp resmi verdi, yazıyı da aynı yere koydu. Sanırsın padişahın fermanını taşıyor. Eskiden olsa bundan iyi ulak olurmuş. Ben bugün gelmez diyordum. Öyle fena yağıyor ki... Sabah sabah gök delinmiş sanki. İyi, bu yaz susuzluk çekmeyeceğiz. Allahtan hanımı dinlemişim bu evi alırken: aman Halil sakın üst kat olmasın, şöyle düz ayak bir yer bulalım. Hay hay demiştim. Aslında üst kat daha iyidir, tepeden bakarsın dünyaya. Ama para onun parası, babasından kalan evi sattık, benim emekli ikramiyemi ekledik de hayatımızın son çeyreğinde kira köşelerinde sürünmekten kurtulduk. Haklıymış. Şimdi üst katta olsaydık, gözümüz tavanda olacaktı. Bir yer akıtacak mı diye... Dam akıtsa senin üzerine yağar. Aslında dam müşterektir, masrafı tüm kat maliklerine aittir ama apartman hayatı bir nevi kabir azabıdır. Bazen öylelerine rastlar ki insan, katil olmak işten değil. Adam aidatı vermez, bir bahane bulur masrafa iştirak etmez, kimi kapıcıya takar tembeldir diye, kimi komşusuna kızar tüm apartmanı cezalandırır. Neyse ne... Şu resimdeki gibi bir otele yerleşmeli en güzeli. Kapını kapatır oturursun, hiçbir şey düşünmeden. Sen sağ ben selamet. Paran olacak tabii.</p>

  <div class="bos09"></div>

  <p>Bu satırları akşam yazıyorum. İyi değilim. Hiç değilim. Gözümün önünden gitmiyor Sami Dayı. Sabah aldım haberini. Tam yazıyordum, ‘paran olacak tabii’ cümlesini bitirdim, noktayı koydum telefon çaldı. Bizimki içerde, duymuyor, ben açtım telefonu. Mehmet Ali, hanımın yeğeni. Hemen anladım birine bir şey olduğunu. Bu yaştan sonra telefonlar hayırlı bir haber için çalmıyor ki... Kavanoz dipli dünya. Sami Dayı sizlere ömür. Daha yeni bitirmişti yazlığın taksitlerini. Bir de küçük kayık alırım diye hayal kuruyordu. Bu yazı göremeden gitti. Öğlen namazıyla kaldırıldı, toprağın altına kondu. Cenazede elim ayağım boşandı. Hanımın aile tarafı tam takım gelmişler. Herkes ne kadar yaşlanmış. Çocuklar büyümüş. Genç kızlar, delikanlılar... Kara gözlüklerin ardında bekleşen acayip bir kalabalık. Birini tanır gibi oluyorum, bir bakıyorum kendisi arkada, yaşlanmış, bir banka çökmüş, tanıdığımı sandığım oğluymuş. Herkesin yanında koluna gireceği bir oğlu, kızı... Bizimki işteydi, gelemedi tabii. Anası aradı ağlayarak, oğlum Sami Dayı’yı kaybettik dedi... Ferhan telefonda ne diyorsa bizimki iyice mahzunlaştı. Birbirimize sarılıp ağladık. Şimdi daha iyi, biraz uzandı. Ben? Çarpıntım var. Ferhan’a bu akşam gelin desem binbir mazeret bulur. Ulan bazen tepem atıyor, boşuna çocuk yapmışız, boşuna. Hayırsız.</p>

  <div class="bos09"></div>

  <p>Arada sırada gidip bakıyorum hanıma nefes alıyor mu diye. Evhamlandım. Hakikaten ne kadar ömrümüz kaldığını bilmiyoruz. En son Sami Dayılar’la ne zaman bir araya gelmiştik? Rahat bir altı ay var. Şeker bayramıydı galiba. Rakı falan içmiştik. Körük gibi ciğerleri, geniş omuzlarıyla masanın başına oturmuş bir dev gibiydi. Rengi biraz sarı mıydı? Ne zalimce... Şimdi sıra bize geliyor. Allah sıralı ölüm versin derler. İnsan genç olunca anlamıyor ölümü. Çevresindeki ölümlere bir film seyreder gibi kayıtsız kalıyor. Trafik kazası, kanser veya kalp... bir nedeni oluyor hep. Ama yaşlanınca insan her gece yatarken sabah uyanıp uyanmayacağını merak ediyor. Sami Dayı dün sabah kalkamamış. Doktor vefatın gece yarısı vuku bulduğunu söylemiş. Demek biz her şeyden habersiz uyurken o Pazartesi gecesi aramızdan ayrılmış. Nadire Hanım şoktaydı. Sabaha kadar ölü bir adama sarılarak yatmış olduğunu anlayınca... zor toparlanır artık. Hayat arkadaşı bu, kolay mı? Kim bilir kaç senelik evlilerdi. Rahat kırk sene! Belki daha fazla. Şimdi içimde bir korku var. Ya Zeynep benden önce giderse diye... Ne yaparım yalnız başıma? Gece vakti bir şey olsa? Ferhan’ı çağırırım. O da ne beceriksizdir. Eli ayağına dolaşır. Ölsek cenazemizi bile kaldıramaz bu oğlan. Ölüm kâğıdını nereden alacak, nasıl mezar satın alacak? Bak Mehmet Ali’ye cevval çocuk, esnaf tabii, Sami Dayı’yı iki günde yerine yerleştiriverdi. Hanım biraz bozuldu, geç haber verdiler diye. Gerçekten de tuhaf şey... Belki de mezarlık peşindeydi çocuk, Nadire Hanım da kendinde değildir zaten. Aslında şimdiden yerimizi hazır etmeliyiz. Tüm evrakı bir kutuya koymalı, yanına bir talimatname... Üstüne de bir not yazarım. Ferhan evladım biz ölünce bu kutuyu aç! Korkar böyle şeyler yapsam. Baba sen bunamaya mı başladın der. Bir mezar almalı önce. Memduh geçen sene Aşiyan’da küçük bir mezar var satılık deyince gülmüştüm üstüne, ulan bedava kefen bulsan sarınırsın, şimdi de mezar emlakçılığına mı soyundun diye... Öyle de bir fiyatı vardı ki, hani biraz sıksan apartman dairesi alırsın. Aman, kimin cenazesi kalmış dışarda. Herkes saati gelince yerine gidiyor işte. Peki ama ya sonra? Yalnız başına kalmak istemem bu evde. Huzurevine yatmalı. Bir tane gözüme kestirdim, Memduhlar’ın sokağında... Kocaman bir bahçesi var. Sevimli hemşireler... Bir faaliyet bir faaliyet. Mükemmel bir cemiyet hayatı var. Ne de olsa herkesin çoluğu çocuğu meşgul. Yaşlılar da birbirleriyle vakit geçirecekler işte. Birer birer gideceğiz. Çaresi yok. Koskoca Sami Dayı devrildi gitti. İhtiyar delikanlı. Hatıralarımda hep dinç, sıhhatli. Bizim hanımla da olsun olsun on-on beş sene fark olsun. Hay Allah. Nasıl bir iştir bu? Azrail peşimizde. Elinde listeyle kapı kapı dolaşıp ruhumuzu teslim alıyor. Karşılaşmak istemiyorum. Zeynep’e baktım, uyuyor. Ölümden tek farkı bir nefes. İnsan ölüme yaklaştıkça maneviyatı güçlenir derlerdi. Ama bende neden böyle olmuyor? Sorsalar, ahiret hayatına inanırım derim. İçimden ise biliyorum, ölüm her şeyin sonu. Gidip de dönen var mı? Yok. Öteki tarafta bir yer olsaydı, insanın ruhu hakikaten bedeninden çıkıp oraya gidebilseydi mutlaka bir dönüş yolu da olurdu. Toprak oluyoruz. Önce burnumuz düşüyor. Kırkıncı günde. Ondan sonra çürüyüp dağılıyor vücudumuz. Hayattayken olup bitenin tersi canım. O kadar da korkunç değil. Misal, yemekte fasulye, salata, yoğurt yedim. Ne oluyor? Hazmediyorum yediklerimi ve vücuduma katıyorum. Fasulye, Halil oluyor; yoğurt, Halil oluyor... zaman geçiyor ve tüm bu topraktan gelenler yine toprağa geri dönüyor. Kısacık bir zaman hayattayız. Bir mum alevi gibi. Şuurlu hayat bir rüya. Uyandıktan sonrasında zifir karanlık var. Başka da bir şey yok. Ha, bir de gidip döndüğünü iddia edenler var. Belgesellerde seyrediyoruz. Ameliyatta kalbi durmuşmuş da, vücudunu terk etmişmiş, hafiflemiş de uçmuş, melekler karşılamış... Yok tünel görmüşmüş, ucunda ışık varmış. Uyduruyorlar. Yahu o kadar önemli miyim ki beni melekler karşılasın? Neyim ki şu dünya üzerinde... Mafsallar, kemikler, yağlar, etler, kan, tükürük, ter... Tüm bunların arasında uçucu bir ruh mu var yani? Japon yapıştırıcısı gibi bir şey?</p>

  <div class="bos09"></div>

  <p>Sami Dayı şimdi bizi görüyor mu? Uçuyor mu İstanbul semalarında... Haydi canım. Ama pek de fena olmazdı doğrusu. Bir öteki dünya olsaydı. Ölümden sonra başka bir hayat... Mesela şu resimdeki gibi bir yere gitse insan. Kuş kafalı acayip yaratıklar karşılasa insanı ve kapıların önüne götürse. Seç bakalım Halil Bey dese. Binlerce kapı... Hangisini açsa insan başka bir hayatın içine girecek. Yeniden bebek olacak, çocuk olacak, büyüyecek, yaşlanacak ve başladığı yere dönecek. Sonsuza dek sürse bu böyle... Neden? Maksadı nedir böyle bir şeyin? Hiç. İşte o yüzden de böyle bir şey yok. Ölüm buz gibi toprak. Ağzına, gözüne her yerine dolar insanın. Bizim cenaze âdetlerimiz güzel değil. Filmlerde görüyoruz, Batılılar ne güzel yapıyorlar bu işi. Mefta yatıyor kapitone tabutun içinde, düğüne gider gibi giydirilmiş, yüzü gözü düzeltilmiş. Tanıdıkları, sevenleri teker teker gelip yüzüne bakarak vedalaşıyorlar. Konuşmalar yapıyorlar. Sanırsın mezuniyet töreni. Sonra da tabutla gömüyorlar. Bizde, bir çuvalın içine tıkıp, çırılçıplak yallah çukurun dibine. Anamızın karnından doğduğumuz gibi gidiyoruz. Doğru: Bizim kefenin cebi yok gerçekten. Yanında hiçbir şey götüremiyorsun. Peki götürmeme müsaade edilseydi, ne alırdım yanıma? Düşündüm düşündüm bulamadım bir şey. Aslında bir karton sigara götürsem, çakmak falan, bir şişe rakı, buz da lazım. Çıksam göklere, otursam bir uçan halının üzerine, yok yok uçan halı değil, uçan bir çilingir sofrası. Uçuyorum İstanbul’un üzerinden, bir yandan aşağıyı seyrediyorum, bir yandan demleniyorum. Tabii insanın gönlü muhabbet de ister. İşte Sami Dayı’yı bulurum orada. Nasılsa hemen kaynaşmıştır herkesle. Yine fıkralar, bilmeceler, masallar... İşte bu yüzden insana yanında bir şey götürmek ister misin diye sormuyorlar. İnsanoğlu bitmek bilmeyen arzuların kölesi değil de nedir? Sor, istesin. Allahın maymunu. Bu kadar mı açgözlü olur kişi dediğin? Eskiden çile çekmeye kapanırlarmış. İnsan-ı kâmil olmak için önce dünyevi hazlardan vazgeçilmesi lazım gelir. Bir lokma yaşamak için, bir hırka ısınmak için. Bu zaviyeden bakınca ben ruhi tekamülün ilk basamaklarında emekliyorum. Neyse ki Atatürk tekke ve zaviyeleri kapatmış da bu mesele bitmiş. Bitmiş mi? Yoo, hepsi ayakta. Tarikatlar yani. Gerçi bunların yolu Allah’a gidiyor mu bilmiyorum ama önce başka duraklara uğradığı kesin. Hepsinin dini imanı para.</p>

  <div class="bos09"></div>

  <p>Az önce Zeynep kalktı, gitti kanepeye oturdu. Nasıl da üzgün, tansiyonu çıkmıştır şimdi. Öz be öz dayısı tabii. Son aile büyüğü. Onun kaybı tüm eski ölümleri hatırlattı herhalde. Elinde fotoğraf albümü. Her fotoğraf bir kapı sanki. Açıyor ve eski zamanlardan bir hayatın içine geçiyor. İçimde bir yer sızlıyor ona baktıkça. Küçülmüş gibi. Anası, babası, dayısı... kimsesi kalmadı artık. Bir ben varım hayatta. Elinde fotoğraflar... Ömür dediğin bu mu? Eski bir fotoğraf albümü mü? Hayrünisa Hanım hepsini yakmıştı bir gün. ‘Çoluk yok, çocuk yok. Ben ölünce bu fotoğraflar kim bilir kimin eline geçecek? İyisi mi onlar atmadan ben yok edeyim dedim.’ Böyle soğukkanlılıkla anlatmıştı ertesi sabah. Çatlaktı biraz, deliliğine vermiştik, hatta arkasından gülmüştük. Ama ben içimden biliyordum haklı olduğunu. Söyledikleri bal gibi hakikatin ta kendisiydi. Zaten insan hakikatin kendisini tam manasıyla idrak ettiğinde aklını kaybediyor. Aslında akıl dünyaya ait bir arzu. Hakikate varınca akla lüzum kalmıyor. Aklın ilerisine geçince insan hikmeti buluyor, o vakit her söylediği derin manalar ifade ediyor. Kitaplarda yazanları tekrar etmiyor o zaman kişi. Aksine o kişinin söylediklerini anlamak için kitaplara, ansiklopedilere müracaat etmek gerekiyor. Bence peygamberlerde de böyle bir hususiyet vardı. Hayrünisa Hanım’dan peygamberlere vardı ya bu hasbihal... Pes doğrusu. İnsana sormamak lazım. Sorunca çığırdan çıkıyor laf. Of... İçim sıkılıyor. Durup durup ağlıyor Zeynep. Nefesim daralıyor. Sanki hava bitti odada. Kolum da uyuşuyor gibi. Kalp krizinin belirtilerini öğrendiğimden beri önce fikri geliyor krizin, sonra arazları beliriyor. Vehimdir vehim diyoruz geçiyoruz, ama bir gün gerçekten gelecek. Azrailin göbek adı enfarktüs.</p>
</body>
</html>
