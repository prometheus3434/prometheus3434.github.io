<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>İnsan Tanrısını Arar</b></p>

  <p class="baslik1">[Halil]</p>

  <div class="bos2"></div>

  <p>Sabah keyifsiz kalktım. Bütün gece Sami Dayı’yla uğraştım rüyamda. İşte ölmemişsin diyorum, seviniyorum. Tabii ya, diyor, ne sandın, o kadar kolay mı? Neşeli görünüyor ama bakıyorum nefes almıyor. Aslında çoktan ölmüş; ama henüz bunu kabullenemediğini anlıyorum. Sonra bakıyorum ben de nefes almıyorum. Allahım ben ne zaman öldüm derken işler karışıyor. Hareket edemiyorum. Ferhan var karşımda. Durmadan konuşuyor, cevap veremiyorum. Hastaneye götürseler beni diye içimden söyleniyorum, ama onlar bir türlü ölmüş olduğumu fark etmiyorlar. Nefesim kesilerek uyandım. Sonra da bir türlü uyku tutmadı... İnsan yaşlandıkça uyku ondan kaçıyor. Gün ışıyınca dalmışım. Hastalar da öyle değil midir? Hep geceleri mücadele ederler; sabahı çıkaran bir gün daha yaşar. Vardır bir sebebi... Belki Azrail daha çok geceleri geliyordur. Olmaz mı? Olur. Ne de olsa ışık hayatın kaynağı.</p>

  <div class="bos09"></div>

  <p>Bugün her şeyi menfi görüyorum. Resme bakıyorum içim kararıyor. Kadın azrail gibi açmış kollarını. Aslında bir büyücü o. Önünde de horoz. Büyücü kocakarıların tuhaf âdetleri vardır. Horoz kurban etmek gibi... Nesilden nesile tevarüs eden gizli ilimlerine akıl sır ermez. Bir komşumuz vardı, Sabriye Hanım, müthiş fal bakardı. Hem de öyle kahve falı falan değil. Su falı. Bizim hanım bayılırdı. Hem korkar hem baktırırdı. Sabriye Hanım da bizi pek severdi. Hep iyi şeyler söylerdi ama Zeynep’in uykusu kaçardı ona gitmeden önce. Tam uyuyacağım, aklına bir şey gelir onu bana sorar benim de uykumun içine ederdi. Acaba böyle mi der Halil, acaba şöyle mi olur... Yahu korkuyorsan gitme derdim. Bırak falı büyüyü... Ben inanmam böyle şeylere. Benim yerimde başkası olsa bin kere şüphelenirdi bu kadın bana büyü mü yaptırıyor diye. Eşek dili mi yedirdi acaba bana diye... Öyle yaparlarmış ya, adamın sesi soluğu kesilirmiş. Neyse işte Sabriye Hanım anlatmıştı bu falcılığının nereden geldiğini. Meğer bunların babaevi bir türbenin yanındaymış Langa’da. Çok mühim bir evliyanın mezarıymış. Şimdi ismi aklımdan çıkmış ama işte Tezveren Baba, Tuzcu Baba gibi bir adı vardı. Halk gelip türbenin demirine, kapısına, penceresine çaput bağlar, mum yakar dilekte bulunurmuş. Tabii, Cumhuriyet ilan edildikten sonra tüm bunlar yasaklanmış. Bu sefer de halk ne yapsın, geceleri bu Sabriyeler’in avlusuna gelip mum dikmeye başlamışlar. Bir de dut ağacı varmış, onu da çaputlarla donattılar diye anlatmıştı. Ağaç da gerçekten avlunun türbe tarafındaki duvarın dibinden çıkıyormuş, yani kökleri mezara gidiyor gibiymiş. Sabriye sabahları avluyu siler süpürür, mumları temizler, pür ü pak yaparmış her yeri destur diye diye. Öyle öyle evliyanın kızı diye tanınır olmuş. Bir gün yaşlı bir kadın gelmiş küçük Sabriye’yi görmeye. Onu bir köşeye çekmiş, bakalım hakikaten var mı sende bir şey diye önüne bir tas su koymuş, bak bakalım içine demiş. Sabriyecik tasın içine şöyle bir bakmış ve korkuyla sıçramış. Bir köpek görmüş, kara bir köpek. Bir çocuğu kovalıyor. Bunları söyleyince kocakarı tası tarağı toplayıp gitmiş oradan. Bir yandan da dualar mırıldanıyormuş. Meğer yıllar önce bir çocuğunu parçalamış olan köpekmiş o. Şimdi bu resme bakınca böyle kocakarı hikâyeleri geldi aklıma. İnanmam ya hoşuma gider dinlemesi de anlatması da. Rahmetli babam münevver adamdı, ilk mektep müfettişiydi ama şimdinin profesörlerinden daha oturaklı bir adamdı. ‘Evladım bunlar eski âdetler, Müslümanlıktan önceye gider kurcalarsan. O evliyalardan önce Hıristiyan azizlerinin mezarlarına bağlarlardı çaputlarını, bak hâlâ mum yakıyorlar kilisede... Ondan önce de her mahallenin bir tanrısı varmış ona adak adarlarmış. İnsan inanacak bir şey arar. İnsan tanrısını arar,’ derdi. Ben de saf saf dinlerdim. Haklıydı muhakkak ama işte bu Sabriye Hanım da birçok şeyi bilmişti zamanında. Dünden beri tadımız yok. Benden de bu kadar bu günlük.</p>
</body>
</html>
