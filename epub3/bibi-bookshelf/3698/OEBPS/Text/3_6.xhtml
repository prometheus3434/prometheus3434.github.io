<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>Alev Alabilir</b></p>

  <p class="baslik1">[Erol]</p>

  <div class="bos2"></div>

  <div class="kucuk2">
    <p>“Anlatana anlatılır.” Genelde düşünülenin aksine, yazarın hayal dünyasında sürekli yeni öyküler yarattığını, bitmez tükenmez bir kaynaktan sürekli yeni öyküler ve olaylar kurguladığını sanmaktan daha yanıltıcı bir düşünce olamaz. Gerçekte hayalinde öyküleri kendine çağırmak yerine, gelişmiş gözlemleme ve dinleme yeteneklerinden faydalanarak, çevresindeki figürlerin ve olayların kendini çağırmasına izin vermesi yeterlidir. Zaten kim sık sık yazgıları anlamlandırmaya kalkışırsa, ona yazgısını anlatan çok olur.</p>

    <p style="text-align: right;"><span class="duz"><b>Sabırsız Yürek,</b></span> <b>Stefan Zweig, 1938</b></p>
  </div>

  <div class="bos09"></div>

  <p>Özür dilemem gerekli. Bugün üçüncü resim geldiğinde sana haksızlık yaptığımı anladım. Gerçekten. Yazdıklarımı okudum ve derin bir utanca gömüldüm. İfade etmek istediklerimi dile getirememişim. Yanlış anlaşılmaktan ne kadar korktuğumu bilirsin (Yazarın duası: <i>Oh no, please don’t let me be misunderstood!</i>). Hatırlıyorsun değil mi? Sahi eski günleri hatırlıyor musun? Ortaköy’de çay bahçesinde giriştiğimiz saatlerce süren ‘çalışmaları’. O eskizler hâlâ duruyor...</p>

  <div class="bos09"></div>

  <p>Yine de bu ‘projen’ beni olumsuz yönde etkiledi. Garip bir rüya gördüm örneğin. Gerçi benim rüyalarım her zaman gariptir. Ancak bu seferki rüyayı tetikleyenin senin bu projen olduğuna eminim. Çünkü rüyada sen de vardın.</p>

  <div class="bos09"></div>

  <p>Rüyada bir askerim. Bir mangayız galiba. Hangi görevle orada bulunduğumuzu, kimin komutan olduğunu bilmiyorum. Bir köy evi var görüntüde. Biz askerler de bu evi gözetliyoruz. Pusuya yatmışız. Çevresini sarmışız. Alacakaranlık. Şişman bir asker var, iri yapılı, durmadan ot çiğniyor. Sigara içemediği için sinirli olduğunu anlıyorum. Askerlikten kalma bir bilgi: Sigaranın ateşi karanlıkta çok uzaklardan görünür. Sonra seni fark ediyorum. Pürdikkat eve bakıyorsun. Parmağın tetikte. Tüfeğini eve doğrultmuşsun. Kıpırdayan olursa tetiğe basacaksın. Kararlısın. Sana bakarken bunları düşünüyorum. Ama ya evdeki küçük çocuklardan biri çıkarsa... Oyun oynamak için örneğin. Bunca gerginliğin ortasında hata yapmaman mümkün mü? Bu soruyu şişman askere sormuşum. Aldırmıyor. Senin keskin nişancı olduğunu söylüyor. Sonra bana dönüp hem senin silahın nerede diyor. Birden anlıyorum ki ben silahsızım. Üstelik bir üniformam da yok. Üzerimde mayo ve yazlık gömlek var. Ayaklarım çıplak. Parmaklarım taze kazılmış kırmızı toprağın içinde rahatsızca kımıldıyor. Toprağın yumuşaklığı hoş. Ama telaşa kapılıyorum. Benim savaş karşıtlarından olduğum anlaşılacak diye korkuyorum. Sana bakıyorum. Sen duruşunu bozmamışsın. Biraz daha dikkat edince senin gerçekten sen olmadığını, senin maketin olduğunu anlıyorum. Tabii ya, diyorum, bu kadar saat öyle durmasına imkân yoktu zaten. Sen kendine benzeyen bir maket yapıp sipere bırakıp gitmişsin. Şişman askere bakıyorum. O da bir maket. Gülümsüyor ama yine de kahverengi bir çuvalın içine ot doldurularak imal edilmiş olduğu anlaşılıyor. O otları çiğnemiyormuş meğer, içini tamamen dolduran otlar ağzından, burnundan, kulaklarından fışkırıyormuş. Sigara içmemesinin nedeni bu! Alev alabilir... gibi saçma çıkarımlarda bulunurken uyandım.</p>

  <div class="bos09"></div>

  <p>Ne dersin? Senin deneyin bir parçası olabilir mi bu rüya?</p>

  <div class="bos09"></div>

  <p>Gerçekten... önceki yazdıklarımı okudum da çok utandım. Yıllardır bu ânı beklemişim de kinimi kusmuşum sanki. Yazdıklarımda samimiydim, ancak bunları yazmanın ne yeriydi ne de sırası. Belki içinde bulunduğum ruhsal durumu anlamana yardımcı olmuştur. Başaramamış birinin acılı sözleri olarak okuduğundan eminim. Çünkü ben de yazdıklarımı senin gözlerinle okuduğumda açık seçik gördüm o satırların yazarının acıklı durumunu.</p>

  <div class="bos09"></div>

  <p>Benim derdim ne biliyor musun? Edebiyatı çok ciddiye almışım. Sen almadın demek istemiyorum. Dikkat ettiysen senin yazdıkların üzerine tek kelime etmedim şimdiye kadar. Etmeyi de düşünmüyorum. Belki bir gün karşı karşıya oturursak, eskiden olduğu gibi sohbeti koyulaştırabilirsek, o zaman belki söylerim neler düşündüğümü. Kendi sesini bir şekilde bulmuşsun, yolunu çizmişsin. Aslında bu deneysel işin de beni şaşırtmadı. Daha önce yazdıklarında ipuçları bulunan bir eğilimin ürünü bir çalışma. Ama anlatmak istediğim bu değil. Benim neden edebiyat ile, haydi daha da daraltarak söyleyeyim kurmaca edebiyat ile, kurgulanmış hikâye ile sorunum var? Bunun nedenini bilmiyorum. Sanırım çok fazla anlam yükledim zamanında, çıtayı çok yukarılara koydum ve... yani demek istediğim, her satırı çok çok önemli, benzersiz, harika olan bir metin olmayacaksa yazmak neye yarar ki? Bu tür bir düşünceye saplanıp kaldım. Tabii böyle bir metni yazmak mümkün değil. İmkânsızın peşinde koşarken kendimi edebiyatın uzak denizlerinde başka bir coğrafyada buldum zaman içinde. Rüyalar âlemi... Evet, bugün sana bir rüya ile cevap vermem bir tesadüf değildi.</p>

  <div class="bos09"></div>

  <p>Akılla, hesapla, anlaşılabilirlik kaygısıyla kurulan metinlerin sentetik doğasının aksine rüyaların özgür ve özgün kurguları nicedir ilgimi çekiyor, hatta zihinsel bakışımın odağında duruyor. Aklın devre dışı kaldığı özgün bir deneyim. Üstelik, evet, hikâye anlatıyor. Ama alışmadığımız bir şekilde. Her gece ve her gece yaşıyor olmamıza rağmen özgünlüğünü yitirmeyen bir anlatma biçimi. Senin gönderdiğin resimlerde de benzer bir öz var. Özgür... Sonra o rüyayı gördüm. Bunun bir işaret olduğunu düşündüm. Belki de iç dünyamın isimsiz yöneticileri senin deneyini ciddiye almışlardı. Neden ‘onlar’ diye kurdum bu cümleyi bilmiyorum. Daha önceden düşündüğüm bir benzetme değildi ‘isimsiz yöneticiler’... Yazarken aklıma geldi. İşte buna benzer deneyimleri yaşamak istediğime karar verdim sonra: Daha önceden varlığının farkında olmadığım düşüncelerime ulaşmak için bir yol.</p>

  <div class="bos09"></div>

  <p>Acaba çevresini sardığımız ev neydi? Sen maketini yapıp nereye kaçmıştın? Ben neden plaj kıyafeti içindeydim? Şişman asker rolündeki adam kimdi? Neden maketlerin içi otla doluydu? Ben neden silahsızdım? Yanıtlanması gereken çok soru kalıyor geride. Hatta asıl soru: bu rüyanın anlamı nedir? Belki de sadece bu soruya cevap verebiliyorum. Bu işte beraberiz! Her ne kadar senin ve diğer altı kişinin varlığı benim için bir muammaysa da bu iş benim için eskilerden kalma bir yaz tatili kadar rahatlatıcı. Saf bir şekilde giriyorum oyuna. Sen de bir şekilde saflığını korumayı başarıyorsun. Üniformanı bir makete giydirip kaçmışsın savaş alanından. Ne anlamalıyım bundan? Senin göründüğün gibi biri olmadığını mı? Başka kılıklar içinde her an ortaya çıkabileceğini mi? Belki bu rüyanın devamını gördüğümde gizemini çözebilirim. Bazen oluyor, kimi rüyaları ya da en azından temel atmosferi tekrar bir başka rüyada yaşıyorum.</p>

  <div class="bos09"></div>

  <p>Buraya kadar yazdıklarımı okudum da... İki gündür o ters cevaplar veren adam nasıl kolayca uyumlu bir oyun arkadaşına dönüşmüş; tüm bunların nedeni bir rüya olabilir mi diye sormadan edemedim kendime. Biz eski oyun arkadaşlarıyız. Araya giren zamanı sadece yazı değiştirebilir. Rüyalarda da zaman bizim zamanımızdan farklı akar zaten. Tut ki bir rüyanın içindeyim. Tut ki senin şu âna kadar pek de bilmediğin gerçek hayatımı bırakarak (bir maketimi bırakmışım korkuluk niyetine) uzun ve çılgın bir rüyanın içine dalmışım gönüllü olarak. Kim bilir? Rüyalarımı anlatıyorum ki başkaları da bana anlatsın. Öyle demiş Zweig: anlatana anlatılır.</p>
</body>
</html>
