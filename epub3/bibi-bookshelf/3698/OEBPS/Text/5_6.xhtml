<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>Azize, Melek, Karım ya da Tanımadığım Biri</b></p>

  <p class="baslik1">[Erol]</p>

  <div class="bos2"></div>

  <div class="kucuk2">
    <p>Oysa bana öyle geliyor ki, Alyoşa herkesten çok gerçekçiydi. Tabii, manastırda iken mucizelere kesin olarak inanmıştı. Ama bence mucizeler gerçekçi bir adamı hiçbir zaman şaşırtmaz. Zaten gerçekçi bir adamı dine bağlayan da mucize değildir. Sahiden gerçekçi olan bir insan, eğer inancı yoksa, her zaman mucizeye inanmayacak kadar güçlü, ona kendini kaptırmayacak kadar mantık sahibi olabilir. Mucize, inkâr edilemeyecek bir olay olarak karşısına çıksa bile, öyle bir insan o mucizeyi olduğu gibi kabul edecek yerde, kendi duygularının onu yanıltmış olabileceğine inanır. Mucizeyi kabul etse bile, onu o zamana kadar nedenini bilmediği aslında çok olağan bir şey olarak kabul eder.</p>

    <p>Gerçekçi bir insanda inanç mucizeden doğmaz, mucize inançtan doğar.</p>

    <p style="text-align: right;"><span class="duz"><b>Karamazov Kardeşler,</b></span> <b>Dostoyevski, 1870</b></p>
  </div>

  <div class="bos09"></div>

  <p>Saunadan çıktığımda hafiflemiştim. Hayal mi gerçek mi olduğunu anlayamadığım eşsiz bir deneyim yaşamıştım. Gerçek olamayacak kadar güzeldi. Tehlikeliydi. Bende bıraktıkları iz suçluluk duygusunu yok etmeye yetecek kadar güçlüydü. Eğer Azize ve Melek gerçekten de elimden tutacaklarsa her şeyi bırakmaya razı olabilirdim. Şehre dönmeyebilirdim. Eski hayatımı, her şeyi unutabilir burada bir iş bulup kalabilirdim. Saçmalıyordum kuşkusuz. Hayalci biri olmadığım için bu garip hallerimden utanıyordum.</p>

  <div class="bos09"></div>

  <p>Asansörden çıkıp odama doğru ilerlerken koridordaki kapılardan birinin açık olduğunu gördüm. Kapının önünde tekerlekli bir servis masası duruyordu. Üzerinde bir tepsi dolusu yumurta... O sırada odanın içinden bir çığlık yükseldi. Koridorun mutlak sessizliğini öylesine keskin bir şekilde bozdu ki istemsizce o tarafa yöneldim. Kapı bilinmeyen bir kişi tarafından hızla kapatılmadan önce içeriye şöyle bir bakma fırsatım oldu. O kısacık zamanda gördüklerim beni dehşete düşürdü. Adamın biri gözleri bağlı bir şekilde sandalyeye oturtulmuştu. Yarı çıplaktı. Odanın perdeleri kapalıydı. Bağıran kişi bu olmalıydı. İki güçlü kuvvetli adam onu kollarından tutuyordu. Bu tabloyu izleyen arkası dönük bir kadın vardı galiba. Sigara içtiğinden eminim. Kimdi bu insanlar? Bu otelde böyle karanlık işlerin dönmesi mümkün müydü? Kapı hızla kapandıktan sonra koridorda yine o mutlak sessizlik hüküm sürmeye başladı. Çevreme bakındım. Benden başka kimse yoktu. Ben bile orada var mıydım, yok muydum emin olamadım. Resepsiyona gidip şikâyet etmeliyim diye düşünerek odamın yolunu tuttum. Ama önce karımı bulmalıydım.</p>

  <div class="bos09"></div>

  <p>Odamızın kapısını açıp da her şeyin en son gördüğüm şekliyle derli toplu beni beklediğini görünce paniğe kapıldım. Bir an önce bu oteli terk etmemiz gerektiğine karar verdim. Belki de karanlık tiplerin cirit attığı bu otelde birileri karımı kaçırmıştı. Azize ve Melek... Kahvaltıda içtiğim portakal suyu... Saunada kendimden geçişim... Tüm bunların karımı kaçıranlar tarafından beni oyalamak için tasarlanmış bir oyunun parçaları olduğuna hükmetmiştim... ki konsolun üzerindeki notu buldum. Karımın elyazısıydı. Birbirimizi kaybetmiş oluşumuzla dalga geçen bir-iki satır çiziktirmişti. Kapalı havuzdaymış, uzun uzun yüzmüş... Otelde yaptıklarını anlatan neşeli satırlarını okurken tüm endişelerim dağılıp yok oldu. Çok komik bir durumdu bu. Aslında ikimizin de biraz yalnız kalmaya ihtiyacı vardı. Bunu düşündüğü için odada oturup beklememişti beni. Hem beklemiş olsaydı ben sauna sefasından döndüğümde suçluluk duyacaktım. Böylesi daha iyiydi. Tüm o karanlık tiplerin, tanık olduğum garip sahnenin de bir açıklaması olmalıydı. Perdeleri kapatıp yatağa uzandım ve kucaklayıcı uyku dalgalarının yaklaşmakta olduğunu hissederek gözlerimi kapadım.</p>

  <div class="bos09"></div>

  <p>Kapının vurulmasıyla kendime geldim. Rüyasız derin uykudan ağır ağır çıktım. Karanlık bir kuyudan çıkar gibi... Kapıyı açtığımda sabahki garsonun karşımda durduğunu gördüm. Adam gülümseyerek davetiye olduğu bir bakışta anlaşılan gri büyük zarfı uzattı. Ardından içeriye girdi ve nadide bir nesne gibi taşıdığı kostümü yatağın üzerine koydu. Zarfın üzerinde adım yazılıydı. Gerçekten de bir davetiyeydi. Akşamki maskeli balo için. Rezervasyonu karım yapmış olmalıydı. Garson dışarı çıktıktan sonra kostümü inceledim. Bir smokin ve askının kenarına iliştirilmiş siyah bir maske... Yumuşak deriden yapılmış maskeyi yüzüme takıp aynaya baktım. Sadece burnumu ve gözlerimi kapatmış olmasına rağmen tanınmaz bir hale gelmiştim. Hızla kostümü giydim. Üzerime tam oturmuştu. Bir kez daha tüm bunları karımın planladığına emin oldum. Kim ölçülerimi bu kadar iyi bilebilirdi ki? Bir an Azize ve Melek’in çıplaklıkları gözümün önüne geldi. Odadan çıkarken karımın yazmış olduğu notu da cebime koydum.</p>

  <div class="bos09"></div>

  <p>Bu sefer asansörle en üst kata çıktım. Koridorun sonundaki işlemeli dev kapı ardına kadar açıktı. On-on beş basamakla inilen salon otelin en geniş mekânı olmalıydı. Bir süre çevreyi izledim. Herkes bir örnek giyinmişti. Erkekler benim gibi siyah smokin, kadınlar ise kırmızı gece kıyafetleri içindeydi. Omuzlarını açıkta bırakan şık elbiseler... Sağ tarafta büyük bir oyun bölümü vardı. Rulet masalarından birine doğru ilerledim. Şu yaşıma kadar hiç gerçek anlamda kumar oynamamış olduğumu düşünerek gülümsedim. Kırmızıya oynamalı, diye geçirdim içimden. Masanın başında bir süre oyunu izledim. O sırada yanımda bitiveren garson tabii ki aynı garsondu, bu otelde böyle bir ‘kişisel servis’ anlayışı olduğuna emin oldum– içki tepsisini uzattı. Ona nasıl fiş alabileceğimi sordum. Kendisini izlememi söyledi. Fişlerin dağıtıldığı kasaya ulaştığımızda ortadan kayboldu. Kasadaki adama fiş almak istediğimi ancak yanımda para olmadığını söyledim. Acaba oda numaramı not ederek hesabıma yazabilir miydi? Adamın cevabı olumsuzdu. Ama başka bir teklifte bulundu. Yanımda kişisel bir şey, özel bir nesne olup olmadığını sordu. Ceplerimi yokladım ve karımın yazdığı notu çıkardım. Bir mektup olur mu diye dalga geçercesine adama uzattım. Adam kâğıdı elimden aldı ve okumadan kasaya koydu, karşılığında beş tane kırmızı fiş verdi. Kocaman fişleri alıp rulet masasına doğru ilerlerken karıma bu olayı anlattığımda ne tepki vereceğini düşünüyordum. Burası gerçekten de garip bir eğlence anlayışı olan bir oteldi. O notu herhalde otelden çıkarken iade edeceklerdi.</p>

  <div class="bos09"></div>

  <p>İlk fişi kırmızıya oynadım. Kaybettim. İkincisini siyaha oynadım. Yine kaybettim. Yanımda duran yaşlı bir adam her kaybedişimde kınayan ve benim için üzüldüğünü belli eden sesler çıkarıyordu.</p>

  <div class="bos09"></div>

  <p>“Yanlış bir şey mi yapıyorum?”</p>

  <p>“İlk kez oynuyorsunuz değil mi?”</p>

  <p>“Evet... Bu oyunun da bir püf noktası mı var?”</p>

  <p>“Elbette... Elbette...”</p>

  <p>Kulağıma eğildi ve fısıltıyla:</p>

  <p>“Oyuna... kazanacağınıza inanarak hepsini birden koymalısınız...”</p>

  <p>Nasıl olsa kaybedeceğim bir şey yoktu, pekâlâ diyerek son kalan üç fişi de 40 numaraya oynadım. Rulet hareketlendi. Küçük top inanılmaz bir hızla dönüyordu. Tam o anda pişman oldum. Neden tanımadığım bir adamın aklına uymuştum ki... Fişlerden birini kırmızıya diğerini siyaha koymuş olsaydım, birinden biri kazanacaktı ve ben de şu oyunda bir kez olsun kazanmanın zevkini tadacaktım. Top 39 numarada durdu. Omuzlarım düştü. Artık yeni fiş alacak özel bir nesnem de yoktu. Oyun benim için başarısızlıkla bitmişti. Adama döndüm:</p>

  <p>“İşte yine kaybettim.”</p>

  <p>Adam omuzlarını silkti:</p>

  <p>“Bu bir inanç meselesi. Yeterince inanırsanız olur.”</p>

  <p>“Nasıl bu kadar emin olabiliyorsunuz?”</p>

  <p>“Bakın ben her şeyimi kumara borçluyum. Yirmi bir yaşında çulsuz bir delikanlı olarak bu âleme girdiğimde yanımda ancak beni bir ay idare edecek kadar para vardı. Karşıma çıkan ilk fırsatta hepsini kumara yatırdım.”</p>

  <p>“Kazandınız yani...”</p>

  <p>Güldü:</p>

  <p>“Kazanmak ne kelime! Bakın bu oteli ve buna benzeyen üç oteli daha... kumarda kazandıklarımla yaptım.”</p>

  <p>“Burası sizin mi?”</p>

  <p>“Ne sandınız? Neyse, canınızı sıkmayın. Bu sadece bir oyun. Gerçek kumar değil. Gelin size bir içki ısmarlayayım.”</p>

  <div class="bos09"></div>

  <p>Bir el hareketiyle çağırdığı garsona fısıltıyla bir şeyler söyledi. O sırada karıma bakmıyordum. Bu kadınlardan biriydi ama hangisi? Acaba diğerleri de bizim gibi birer birer gelmiş ve eşlerini, sevgililerini mi arıyorlardı bu baloda? Yaşlı adam beni büyük salonun caz kulübü gibi döşenmiş köşesine götürüyordu. Piyanodaki adam da maskeliydi herkes gibi... Ismarladığı özel içkilerimizi yudumlarken yumuşak bir sesle bilinen bir şarkının caz yorumunu yapan kadını dinledik bir süre. Gevşemeye başlamıştım. Çok güzel söylüyordu.</p>

  <div class="bos09"></div>

  <p>“Nasıl, beğendiniz mi otelimi?”</p>

  <p>Nedense adamın gerçekten de bu otelin sahibi olduğuna inanasım gelmiyordu. Ama bozmadım.</p>

  <p>“Evet... Şaşırtıcı. Aslında daha önce bilseydim böyle maskeli balo falan olduğunu, ne yalan söyleyeyim gelmezdim.”</p>

  <p>Adam içini çekti:</p>

  <p>“Bu balo benim fikrimdi. Evet biliyorum komik bir şey. Ama hep filmlerde görüp özenirdim. Aslında insanların birbirlerini tanıdıklarını ama bilmezden gelmek için maskeleri bahane ettiklerini düşünürdüm.”</p>

  <p>“Pek de öyle değilmiş. Ben kimseyi tanıyamıyorum örneğin.”</p>

  <p>Adam keyiflendi.</p>

  <p>“Bu güzel... Buna içilir işte.”</p>

  <p>Adamın gerçekten de otelin sahibi olup olmadığını sınamaya karar verdim:</p>

  <p>“Bu arada otelinizde karanlık tipler var. Benden söylemesi. Benim odanın bulunduğu katta bir odada adamın birinin gözlerini bağlamışlardı ve sanırım işkence yapıyorlardı.”</p>

  <p>Adam sinirlendiğini gizleme gereği duymadı:</p>

  <p>“Hangi kat? Hangi oda?”</p>

  <p>Söyledim. Hemen garsonu çağırıp kulağına uzun uzun bir şeyler fısıldadı. Garson aceleyle uzaklaştı. Ardından adam bana döndü:</p>

  <p>“Peki siz nasıl gördünüz bu olup bitenleri? Odaları mı gözlüyorsunuz?”</p>

  <p>“Yo hayır, kapı açıktı, sonra bir çığlık duydum...”</p>

  <p>“Anlıyorum, tamam... Şimdi kusura bakmayın benim ilgilenmem gereken işler var. Siz balonun tadını çıkarın.”</p>

  <p>Yaşından beklenmeyecek bir çeviklikle masadan kalktı ve uzaklaştı. İçki keyfimi yerine getirmişti. Üstelik tanık olduğum o garip olayı gereken yere bildirmiş, vatandaşlık görevimi yapmıştım. Sahnenin önündeki boşlukta dans eden çiftleri izlerken barın ucunda yalnız başına içkisini yudumlayan kadının Azize olduğundan kuşkulandım. Emin olmanın tek yolu gidip konuşmaktı. Kadına doğru yürümeye başladığımda o da beni fark etti. Bir şey söylememe izin vermeden ellerini uzattı. Dansa kaldırdığımı düşünmüş olmalıydı. Benim için fark etmezdi.</p>

  <div class="bos09"></div>

  <p>Dans ederken kadının Azize olup olmadığından emin değildim. Melek de olabilirdi. Karım da... hatta başka tanımadığım bir kadın da olabilirdi. Müziğin sesi yüksek olduğu için konuşmak pek mümkün değildi. Belki kokusundan tanıyabilirdim ama hiç tanımadığım bir kadını koklamak biraz ileri gitmek olabilirdi. Parça değişirken kadını teras tarafına doğru yönlendirdim. Orada konuşabilirdik...</p>

  <div class="bos09"></div>

  <p>Terasa çıktığımızda karanlıkla çevrili bir yerde yalnız olduğumuzu gördüm. Orman ve düzlük görünmüyordu. Sadece başımızın üzerinde mükemmel yıldızlı bir gece. Azize, Melek, karım ya da tanımadığım biri olan kadın terasın korkuluklarına dayanmış yıldızlara bakıyordu. Gerçek bir kadın değil de bir ressamın imgeleminden tuale aktarılmış yarısı renk yarısı şiir bir varlık. Arkasından sarıldım. Konuşmanın sırası değildi. Kollarımın arasında döndü. Yavaş ama tutkulu bir öpüşme. Bir türlü emin olamıyordum. Kadın, ‘Azize, Melek, karım ya da bir yabancı’ olma durumunu sürdürüyordu. Peki o beni tanıyor muydu? Kimsin diye soramayacağım bir noktadaydım. Eğer karımsa ve ona kimsin diye sorarsam, onu bir başkası olarak öptüğümü düşünebilirdi ki bu da gerçeğin bir kısmıydı ama asla tamamı değildi. Bu başlangıçta heyecan veren belirsizlik gitgide garip bir hal almaya başlamıştı. Öpüştüğüm kadının belirsizliği kendi varlığıma olan inancımı da sarsıyordu. Ancak rüyalarda yaşanan türden rahatsız bir duygu. Uyanmak isteğiyle bu dönüştürücü öpüşten kendimi kurtardım. Vazgeçmenin çok güç olduğu bir andı bu. Kadını terasta bırakıp hızlı adımlarla salona döndüm ve kalabalığın içinde izimi kaybettirene dek yürüdüm. Birbirine benzeyen adamlardan biri oldum yeniden. Barlardan birine dayandım. Benim garson yine yanı başımda bitiverdi. İçki? Neden olmasın? Bu kısım görece olarak sessizdi. Birkaç basamakla çıkılan sahneye yakındı. Kırmızı ağır kadife bir perdenin arada sırada kımıldaması arkada bir hazırlık olduğu hissi veriyordu. Otelin sahibi olduğunu iddia eden yaşlı adam puflayarak geldi ve yanıma oturdu:</p>

  <div class="bos09"></div>

  <p>“Nasıl gidiyor? Eğleniyor musunuz?”</p>

  <p>“Evet.”</p>

  <p>“Ama düşünceli görünüyorsunuz?”</p>

  <p>“Az önce bir kadınla dans ettim. Ama kim olduğundan emin olamadım.”</p>

  <p>Adam dilini şaklatarak güldü:</p>

  <p>“İşte maskeli baloların en güzel tarafı. Çok sevdiğim bir hikâye vardır bu balolarla ilgili. Adam ve karısı birbirlerinden habersiz gittikleri maskeli baloda başkalarıyla dans eder, hatta öpüşürler. Müthiş bir gece yaşarlar. Ancak tesadüfe bakın ki kadının yabancı bir adam sandığı kişi kocasıdır, tabii kocası için de durum aynıdır. Şimdi bunlar birbirlerini aldatmış sayılır mı?”</p>

  <p>Canımı sıkmıştı bu hikâye. Şu anda karımın bir başkasının kollarında olduğundan emin olmaya başlamıştım. Uzakta dans eden çiftlere baktım hüzünle. Sabahtan beri neden birbirimizi bulamıyorduk? Bunun bir açıklaması olmalıydı. Üstelik yaşlı adam her seferinde beni nasıl eliyle koymuş gibi buluyordu? Yoksa, o da benimle, başka biri olduğumu düşünerek mi konuşuyordu? Belki de tüm müşterilere aynı samimiyetle davranıyordu. Yaşlı adam dirseğiyle dürttü beni:</p>

  <p>“Şaka canım... Hikâye işte. Olacak şey mi? İnsan karısını tanımaz mı?”</p>

  <p>“Tabii canım. Tanır.”</p>

  <p>Yaşlı adam bir şey daha söyleyecek oldu ancak perdenin açılmasıyla başlayan alkışlar sözünü kesti. Sahnede bir ilüzyonist vardı. Sağında ve solunda iki yardımcısı duruyordu. Parlak ışık altında Azize ve Melek’i tanıdım. Demek işleri buymuş diye düşündüm. Bana da belki sihirbaz kadrosunda bir iş bulunabilirdi, bu düşünce hoşuma gitti, güldüm... Adam cebinden bir köstekli saat çıkardı. Zincirinden tuttuğu saati bir sarkaç gibi sallamaya başladı. Sonra çevirmeye başladı. Daha hızlı daha hızlı... derken dönmekte olan saat gözden kayboldu yerini bir buket çiçeğe bıraktı. Buketin içinden çektiği güllerden birini Azize’ye diğerini Melek’e verdi. Reverans yaparak aldıkları çiçekleri saçlarına takarlarken ilüzyonist buketi ani bir hareketle buruşturdu ve avucunun içinde yok etti. Elini açtığında köstekli saat pırıl pırıl durmaktaydı. Yine alkışlar... Sonra Azize küçük bir masayı sahnenin ortasına getirdi. Adam cebinden çıkardığı bir mendili masanın üzerine serdi. İçine saati koydu. Mendili kapattı ve Melek’in verdiği çekiçle saate vurmaya başladı. Kırılan saatin sesini duyabiliyorduk. Ardından mendili açtı ve saatin kırık parçalarını eliyle karıştırdı. Hepimizin saatin kırıldığından emin olmamızı istiyordu. Mendili tekrar kapattı ve elleriyle sihirbazlara özgü hareketler yaptı. Sonra Azize’ye işaret etti. Azize mendili çekip aldığında içinin boş olduğunu gördük. Saatin kırık parçaları kaybolmuştu. Alkışlar. İlüzyonist konuşmaya başladı:</p>

  <p>“Sayın konuklar hoş geldiniz. Şimdi yapacağımız gösteri için bir gönüllüye ihtiyacımız var.”</p>

  <p>O bunları söylerken Azize ve Melek sahnenin iki yanına içine girilebilecek boyutta iki büyük kutu getiriyorlardı. Üzerinde yıldızlar olan iki siyah kabin.</p>

  <p>“Evet, bayanlar baylar... Lütfen ceplerinizi yoklayın. Az önce kaybettiğimiz köstekli saat birinizin cebine girmiş olabilir.”</p>

  <p>Ben de istemsizce elimi cebime attım. Ve oradaydı! Pis numara diye düşündüm. Biri cebime atmış olmalıydı. Hem o kırılan saat olduğu ne malumdu? Saati cebimden çıkarıp havaya kaldırdım. Spot beni aydınlattı. Alkışlarla sahneye davet edildim.</p>
</body>
</html>
