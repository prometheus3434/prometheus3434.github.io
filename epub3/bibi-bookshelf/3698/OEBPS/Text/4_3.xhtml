<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>Sweet Dreams</b></p>

  <p class="baslik1">[Ali]</p>

  <div class="bos2"></div>

  <p>Bugün kötü başladı. Bir buçuk saatte vardım işe. Servisin içinde sıkıntıdan patladım. Sigara da içirmiyorlar. Yağmur yüzünden trafik arapsaçına dönmüştü. Dışarı bakarak bugün nasıl bir resim göndereceğini düşünüp durdum. Bir serinin parçaları olsa gerek. Aynı ressamın elinden çıktığı belli. Resimler arasında ortak bir ruh var ama nedir o? Bunu henüz bilmiyorum. Dördüncü resmin neye benzeyeceğini düşüne düşüne uyukladım. Evde asayiş berkemal. Selcan kitabını okuyor, ben otomatik yazı ödevimi yapıyorum, Sarp gönderdiğin resimleri renklendiriyor sesi çıkmıyor. İlginçtir bir anda bizim ev ortamını belirledin. Bunu tahmin etmiş miydin? Acaba diğer arkadaşların durumu da bana benziyor mu? Acaba onlar da benim gibi mi yazıyorlar? Onları okuyabilecek miyim? Benim yazdıklarımı senden başkaları okuyacak mı? Of ne çok soru birikmiş...</p>

  <div class="bos09"></div>

  <p>İşe varınca ilk iş elektronik postalarımı kontrol ettim. Evet yeni resim gelmiş. Hemen çıktısını aldım, şöyle bir bakıp çantama koydum. Sonra da tüm gün tek satır yazamadım. İşin kötüsü akşama maç var. Nasıl yetiştireceğim bu ödevi bilmiyorum. Belki serviste deftere not ederim.</p>

  <div class="bos09"></div>

  <p>Serviste de çalışamadım. Geveze bir arkadaş var. Yol boyunca geyik yaptık. Eve gelir gelmez bilgisayarın başına oturdum. Sarp oynamak istedi ama Selcan onu da alıp annesine gitti. Aslında o maçtan kaçıyordu. Öteki kanalda dizisi var. Tabii kavga çıkacak, önlemini alıyor.</p>

  <div class="bos09"></div>

  <p>Evde yalnız olunca içimi hem bir hüzün kaplıyor hem de rahatlıyorum. Onlar çıkar çıkmaz bir içki koydum. Mutfak masasının üzerinde unuttuğu kitabına baktım. Sonlarına yaklaşmış. Selcan ciddi ciddi okurun olmuş. Kitaplar ne tuhaf nedenlerle okunuyor bazen.</p>

  <div class="bos09"></div>

  <p>Resme dönelim. Bugün –dediğim gibi acelem var, maça yetişmem gerekli– hemen konuya gireceğim. Maskeli balodan dönen insanlar var resimde. Belki de gidiyorlar. Hangisi olduğunu anlayabilir miyim diye dikkatle bir daha inceledim resmi. Döndüklerine karar verdim. Hatta: kadın odasına girmek üzere, ama kuş maskesi takmış olan adam, kadını kendi odasına gelmesi için ikna etmeye çalışıyor.</p>

  <div class="bos09"></div>

  <p>Bu kadar.</p>

  <div class="bos09"></div>

  <p>Resme biraz daha bakınca eski bir şarkı geldi aklıma. <i>Maskeli Balo...</i> Sonra İlhan’ın bekâr evi. Her gece içki içip koyu muhabbete daldığımız o efsanevi ev. Moda’da çok hoş bir çatı katıydı. Manzarası da vardı. Belki de o yüzden gelen giden hiç eksik olmazdı. Giriş kapısının ardında <b>Ben’cil Manifesto</b>’nun asılı olduğu tam bir entel evi (O manifestoyu hatırlıyorsun değil mi?). İlhan da bizim okuldandı. Ama biz ikinci sınıftayken o dandik bir bölümde yüksek lisans uzatmalarını oynuyordu. Okula hiç uğramıyordu. Derslerini çoktan bitirmişti ve tez yazma sürecindeydi. Müthiş bir plak koleksiyonu vardı. Mazhar Fuat’tan Yeni Türkü’ye, Zülfü Livaneli’den İnti İlimani’ye, Joan Baez’den Led Zeppelin’e, Ella Fitzgerald’dan Kızılordu Korosu’na... ne ararsan vardı. Plakların tadı hiçbir şeyde yok ki. Şimdi bunların hemen hepsinin CD’leri mevcut ama ne kıymeti var. Tık diye kopyalanıyor. Ama o plaklar bir hâzineydi. Bazı geceler sırf bir gruba takılır sadece onları dinlerdik. Beatles gecesi, Pink Floyd gecesi yapardık. Hayatımın en sarhoş ve en eğlenceli dönemiydi diyebilirim. İlhan doğuştan bir karizmaya sahipti. Bunun nedeni de dünyanın en rahat insanı oluşuydu. Ondaki rahatlığı nasıl tanımlayabilirim bilmiyorum. Hemen herkesle iletişim kurabilirdi. En ufak bir gerginlik hissetmeden. Hiçbir konuda hırsı yoktu sanki. İyi müzik dinlemek, kitap okumak, sohbet etmek kısacası zamanı hoşça geçirmek için gelmişti dünyamıza. Onunla Kadıköy’de farklı plaklar satan bir dükkânda tanışmıştık. Ben Pervin’in sillesini yemiş olduğum için hayali fener gibi şehrin uzak semtlerinde dolanıyor, okula pek takılmıyordum. Yatmadan yatmaya yurda gidiyordum...</p>

  <div class="bos09"></div>

  <p>Dükkâncıyla bir şeyler konuşurken kırk yıllık arkadaşmışız gibi lafa girdi. Sonra da kendimi bir anda Kadıköy’den Moda’ya doğru yürürken, bu şişman ve komik adamla konuşurken buldum. Daha önceden anlaşmışız gibi Bomonti’den içeri girdik. Arkadaşları da orada bir masadaydılar. İlhan beni de onlara tanıştırdı. Fakat bunu öyle bir şekilde yaptı ki kimse bizim bir saat önce dükkânda tanışmış olabileceğimizi düşünmemiştir sanıyorum. Belki de aynı üniversiteden olmamızın getirdiği bir rahatlık vardı bu çabuk kaynaşmanın ardında. Grupta benim yaşlarda iki kız ve benden biraz daha büyük olduğunu tahmin ettiğim iki delikanlı vardı. Biz geldiğimizde akşam ne yapacaklarını planlıyorlardı. Mantı yemeye karar vermişlerdi ama yanında içilecek içki konusunda her kafadan bir ses çıkıyordu. Ben garip bir şekilde kendimi evimde gibi hissediyordum. Batmakta olan güneşi izlerken konuşulanlar bana çok tatlı bir müzik gibi geliyordu. Zaten o yaz Moda’dan ayrılmayacak, bu çay bahçesine demir atacaktım. O anda buna karar vermiştim. Biliyordum, biraz zaman geçsin, ben de onlardan biri olacak, yüksek sesle espriler yapacak, kahkahalara boğulurken diğer masalardaki yalnızlar için üzülecektim. Gruptaki kızlardan birine hemen o anda âşık olmuştum bile. Ama Pervin’den dili yanan ben o aşamadan sonra her şeyi üfleyerek yemek zorunda hissediyordum. İçimde bir korku vardı kızlara karşı. Zaten her şey de o yüzden olmadı mı? Neyse... O gün yine de çok özeldi. Akşamki mantı partisine ben de davetli miydim? Ya beni çağırmazlarsa? Bu kuşku içimi kemirdiği için olduğumdan daha donuk görünüyordum. Beni orada bırakıp gidebilirlerdi ve bu çok doğaldı. Öyle bir şey olmadı. İlhan yeni almış olduğum –aslında dükkânda İlhan’ın yönlendirmesi sonucunda almak zorunda kaldığım– Eurythmics albümünü dinleyeceğimizi açıklayınca o benim geceme dönüştü bir anda. Eda –hemen âşık olduğum kız– bana gülümseyerek bakıyordu, onlara katıldığım için çok mutlu görünüyordu.</p>

  <div class="bos09"></div>

  <p>Aslında sana o geceyi anlatmalıyım. O gece tüm diğer gecelerin bir prototipiydi. Çünkü her gece hemen hemen benzer bir tonda yaşanıyordu. İnsanlar değişiyor, mekân kendi hayatını yaşamaya devam ediyordu. İlhan ve evi... aynı şeyin iki farklı görüntüsüydü. Evin yapısını anlatırsam her şeyi daha rahat anlarsın. Yani İlhan’ı ve hayatını...</p>

  <div class="bos09"></div>

  <p>Ah, kusura bakma dostum. Şu anda maç başlıyor. Sonra devam ederiz...</p>

  <div class="bos09"></div>

  <p>Of kafam kazan gibi oldu. Yenildik: 2-1. Yarın sabah Selim perişan edecek beni. Acaba servise binmesem mi? Tabii ya... vapurla geçerim, hem eski günleri anarım. Kafamı toplamaya çalışıyorum ama olmuyor. İnanılmaz derecede sinirlendim. Neyse maç bahsini kapatalım çünkü sonra ‘adama otomatik yazı dedik herif maç anlatmış’ dersin. Saçma olur yani. Gerçi sen de Fenerli’ydin, değil mi? Ya da ben öyle hatırlıyorum. İnsan sevdiklerini olmasını istediği şekliyle hatırlarmış.</p>

  <div class="bos09"></div>

  <p>Bugün kötü gitti bu otomatik yazı olayı. Az önce Selcan geldi. Sarp uyumuş. Arabaya indim, onu kucağıma aldım... O sırada kırt diye bir ses geldi belimden. Umarım başıma iş açmaz. Hep söylüyor doktorlar dikkat edin, ağır kaldırmayın diye... Ama işte babalık başka bir şey. Neyse ki uyanmadı. Selcan’ın da yüzü asık biraz. Bir şey mi oldu acaba? Üstelemeyeceğim. Evlilikte hiçbir şeyin üzerine gitmemek lazım.</p>

  <div class="bos09"></div>

  <p>Şimdi resme tekrar baktım da... Maskeli balo. Yaşadığımız hayat işte. Maskesiz dolaşmak mümkün değil ki. İnsanın yüzüm dediği şey maske zaten. Hele iş hayatı tam bir karnaval. İnsan sokağa adımını attığı andan itibaren maskeler dünyasına giriyor. En basitinden bir lokantaya gidiyorsun, güler yüzlü bir garson gelip ne istediğini soruyor, ama o yüz ona ait değil ki... O gülümseyen bir maske. İşe gidiyorsun, insanlar bir şeyler anlatıyor, bazen ilgileniyormuş gibi yapmak zorundasın, bazen kızmak... Bazen hafif gergin görünmelisin, bazen müşfik. Geçen hafta biri emekli oldu gitti örneğin. Bir pasta kestik, herkes bir-iki kelime konuşma yaptı. Benim bile gözlerim doldu. Oysa emekli olanı sevmediğim gibi, konuşanların da sözlerinde samimi olmadıklarını biliyordum. Olması gereken bir dünyayı kurmak için konuşuyor gibiydiler. Yani aslında herkes iyi olmak, mutlu olmak, yaşadığı hayattan zevk almak istiyor. Ama bunu beceremiyoruz. Maskelerimiz olmadan yaşamamızın mümkün olmadığını bir kabul etsek... Örneğin gerçek maskelerle çıksak dışarıya. O zaman belki yüzümüzün şekli sahte ifadelerle bozulmaz. Belki o zaman sevdiklerimizin yanında maskelerimizi kullanmadığımızda (yüzlerimiz yıllarca çeşitli maskelerin şeklini almaktan bozulmuş olmadığı için) içtenliğimizi koruyabiliriz. Maskelerden kurtulmak için gerçek maskelere ihtiyacımız var. İşte... İlhan’ların evinde geceler boyunca hep böyle şeyler konuşurduk. İlhan konuları hep buralara sürükler, durmadan fikir cimnastiği yapardı. Fikirlerimiz kas yapmalı derdi Mustafa. Gülerdik sonra da... Bu tür konuşmaların hayatımızı farklılaştırdığını, bizi daha çok insan yaptığını düşünürdüm o zamanlar... Ama sonra... Sonrasını anlatmak istediğimden emin değilim. Hem bunları da neden anlattığımı bilmiyorum. Otomatik yazı deyince hoşuma gitmişti başlangıçta ancak şimdi anlıyorum, bu tehlikeli bir şey. İnsan bir süre sonra kontrolden çıkabiliyor. Yine de beni o günlere götürdüğü için garip bir huzur içindeyim. Kafamın içinde <i>Sweet Dreams</i> çalıyor, Eda gözlerimin içinde âşık olacağı bir genç adam arıyor, Selcan kitabının son sayfalarını çeviriyor, Sarp çocuk kâbuslarının içinde mırıldanıyor, sanırım benim de uyku gözümden akıyor. İyi geceler...</p>

  <div class="bos09"></div>

  <p>Ali</p>
</body>
</html>
