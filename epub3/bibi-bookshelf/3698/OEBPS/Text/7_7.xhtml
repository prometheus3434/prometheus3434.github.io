<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>Ölümden Medet Umma</b></p>

  <p class="baslik1">[Halil]</p>

  <div class="bos2"></div>

  <p>Bu son resim Halil Bey, dedi sabahleyin. Evladım ne olacak bu yazılar diye dilimin ucuna geldi sormak, vazgeçtim. Çok önemsiyormuş gibi bir intiba bırakmak istemedim. İyi ki de sormamışım, kendisi anlattı. Halil Bey, izniniz olursa yazdıklarınızı kitabımda yayımlamak istiyorum, dedi. Kitap mı, ne kitabı diye sordum. Meğer benim gibi altı kişi daha varmış resimleri verdiği, yazı aldığı. Bunları bir araya getirip kitap yapacakmış. Ne kitabı olacak bu, dedim. Hem gururum okşandı hem de pek aklıma yatmadı. Böyle kafadan atma kitap olur mu? İnsan şöyle esaslı bir konu üzerine, etraflı bir tetkikten sonra imbikten süzer gibi yazmalı, okuyanı bir konuya ikna etmeli. Ben ne yaptım? Ne denirse onu... Al kalemi eline, yaz başına geleni... Diğerleri kim dedim. Siz tanımazsınız dedi. Ferhan’ın arkadaşları mı diye üsteleyecek oldum. Hayır, birbirini tanımayan insanlar, dedi. Allah Allah! Nasıl olacak bu iş? Hiç anlamadım. Peki kitabın adı nedir, bari çıkınca gidip alalım diyecek oldum, güldü. Ben size yedi tane getireceğim, dedi. Takmış ‘yedi’ye. Ama yine de adını söyledi: <i>İstanbul’da Bir Merhamet Haftası.</i> Bak hakikatli çocukmuş. Merhamet etmek mühimdir, insana ait yegâne histir. Hayvanlarda bulunmaz. Artık bu kelime bile hayatımızdan çıktı gitti.</p>

  <div class="bos09"></div>

  <p>Merhamet haftası... Hakikaten kötü bir haftaydı. Sami Dayı’nın vefatı bizi epeyce sarstı. Neyse yarın Ferhanlar’a gideceğiz. Zeynep’in aklı dağılır biraz, Halil Can’ı severiz. Evlat kemikse torun iliktir derler ya doğru. Ben Ferhan’ı bu kadar çok kucağıma aldığımı hatırlamıyorum. Belki çok gerilerde kaldığı için... Ne bileyim. Yine de güzel bir his. Çocuğunun çocuğunu görmek. Şimdi işimizin başına dönelim. Bu gelen resim hiç hoşuma gitmedi. Ölü bir kadının resmi. Neden bu resmi getirdi ki bu çocuk? Belki de okudu yazdıklarımı... Ama başkaları da varmış. Belki de çocuk o yüzden bir şey demiyordu yazdıklarıma. Herkese laf yetiştirecek değil ya. Acelesi ondanmış.</p>

  <div class="bos09"></div>

  <p>Resme bakıyorum ama resimden çok kitap takıldı aklıma. Kitap ha... Bu yaştan sonra bir de kitap sahibi mi olacağız? Hakkını yemişim çocuğun. Bak, düşünceli bir delikanlı, bunları neşretmekle kalmayacak bir de yedi tane verecekmiş. Bir tane Ferhan’a veririm. “Sevgili Oğlum, Babandan Sana Bir Hatıra” diye yazarım başına. Demek temize çekiyorum dediği bu kitap içinmiş. Bir an yazdıklarımı hatırladım da başımdan aşağı kaynar sular döküldü. Ferhan, Zeynep... Ama kitap olunca farklı olur. İnsan ne yazıldığına bakmaz, kendisinden bahsedildiğine sevinir. Bir nevi ölümsüzlüktür kitaba yazılmak. Herkes ölümsüz olmak ister. Ölümden korkmak ayıp değil, ben de kendim için korkmuyorum zaten. Ama bir sabah uyanıp da Zeynep’in soğuk katılaşmış bedenini sarsarken kendimi hayal ediyorum... çok fena geliyor bu düşünce. Göz pınarlarım karıncalanıyor. Utanmasam çocuk gibi ağlayacağım. İşte zamanla çocuklaşıyor insan. Her şeyin bir ömrü var. Biz de bizimkini tamamlamak üzereyiz. O yüzden aklımız fikrimiz ölülerde. Ebediyete intikal etmek gibi güzel bir laf vardır, keşke hakikat bu olsaydı. Oysa böcekten, kediden, eşekten farkımız ne? Hiç... Nefes bitti mi toprağa karışıyor hepsi. Biz de... Ebediyet? Olmayacak bir hayal.</p>

  <div class="bos09"></div>

  <p>Bir tane de Memduh’a imzalar veririm. Onun da adı geçiyor, sevinir kerata. Ama diyecek ki Manyak Salim’den daha çok bahsetmişsin. Doğru... kimlerden kimlerden bahis açılmadı ki... Selim Hoca, Şermin, Hayrünisa Hanım, sahte kibar Erdoğan Bey, toprağı bol olsun Samuel... Evet, hepsinden bahsettim çünkü enteresan hikâyeleri vardı. Enteresan hikâye demek biraz acayiplik, biraz trajedi, biraz... ne bileyim anormallik demek. Normal adamın, –sözüm meclisten dışarı– vasatın hikâyesini kim ne yapsın? Anlatması bile sıkar adamı. Bunların hepsinin vardı bir tuhaflığı ki laf lafı açtı, lafın içinden bunlar çıktı.</p>

  <div class="bos09"></div>

  <p>Yahu durup durup bu kitap meselesine takılıyorum. Ne acayip, ne heyecanlı bir işmiş. Zeynep’e de söylemedim daha, çatlayacağım. Yarın yemekte ilan ederim Ferhanlar’da. Aman şimdiden Ferhan’ın yüzünü görüyorum, beti benzi atacak yavrucağın. Ya Ferhan efendi, öyle üniversite okumakla olmuyor bu işler. İngilizce falan... Ne oldu? Yine senin o beğenmediğin baban aldı kalemi eline... Ama bende öteden beri yazmaya karşı bir istidat vardı da üzerine gidemedim. Yoksa ben şu yazar diye dolananların hepsini cebimden çıkarırım. Bir kere hayat tecrübesi lazımdır bu iş için. Misal, bir konu açılsın hemen alakalı bir hikâye gelir aklıma. Elimde değil, tabiatım böyle. Tamam liseden sonra okumadık ama o zamanların lisesi, şimdinin üniversitesinden yüksekti. Şimdi şu meclise bak, memleketi yöneten adamlara bak, hepsi üniversite mezunu... duy da inanma. Yahu adam bir çift lafı bir araya getiremiyor, bırak onu elinde kâğıt, kürsüden yemin edecek onu bile beceremiyor. Layik diyor laik diyeceği yerde. Allah layığınızı versin ne diyeyim. Ama iki gün bile vekillik yapmış ol ölene kadar emekli maaşı tıkır tıkır işliyor. Hem de ne maaş! Yağlı kapı anlayacağın. Biz o kadar yıl çalışıyoruz, çabalıyoruz elimize geçen üç kuruş. Yok fiş topla, yok beyanname doldur, elinin körü.</p>

  <div class="bos09"></div>

  <p>Acaba kitaptaki diğer altı kişi kimdir, neye benzer yazdıkları? Rezil olmayayım bunların arasında? Söylemedi ki kerata. Koşarak gitti. Evladım diyecektim, koşuyorsun spor falan iyi de böyle zayıflanmaz ki... Boğazını tutacaksın evvela. Miden büyümüş işkembe olmuş. Önce onun küçülmesi lazım. Sonra koş istediğin kadar. Peki bu diğerleri kim? İşte bu soru kafamı kurcalıyor. Acaba onlar bu resimlere bakınca ne düşünmüşlerdir? Ne acayip bir kitap olacak bu... Yazanlar birbirini tanımıyor. Tam bizim sitedeki durum. Değil sitede, apartmanda bile kim kimdir, ne haldedir bilmiyoruz. Asri zamanlar işte... Eskiden komşuluk vardı. Şimdi incecik duvarların gerisinde ayrı âlemler yaşanıyor. Şu sitede, şu şehirde kimler kimler yaşıyor ne sıkıntılar ne acılar çekiyor ama kimse kimseyi bilmiyor. Yan yanayız, sıkış sıkış, otobüste, sokakta, kuyrukta... Ama birbirimize düşman gibiyiz. Öyle ya kuyrukta önümde duran adam orada olmasa benim işim çabuk bitecek, sevemem o adamı; arkamdakinden de hoşlanmam çünkü bilirim yerimde gözü vardır. Al işte hayatın gerçeği... Birbirini tanımayan, sevmeyen fertlerden oluşan bir cemiyetten kime ne fayda gelir? Ondan sonra istediğin kadar söyle İstanbul’da Merhamet Haftası olsun diye... Eskiden de Yerli Malı Haftası vardı. Okullarda talebeler ellerinde kuru üzüm, fasulye, pirinç... yaşasın yerli malı haftası diye tahtalara yazılırdı. Ne oldu? Elimizde düdük makarnasıyla kalakaldık, âlem fezaya bayrak dikti. Şimdi bizde de çok kıymetli âlimler yetişiyor, belki bir gün bizimkiler de bir yerlere bayrak dikerler ama artık ben göremem herhalde, Ferhan görür mü bilemem... belki Halil Can. Zaten biraz daha gecikirsek fezada bayrak dikecek yer kalmayacak.</p>

  <div class="bos09"></div>

  <p>Mehmet Ali’ye de kitaptan bir tane vermek lazım. Sami Dayı’dan bahsettim o kadar. Sevinir çocuk. Bak ne kısmetli adammış, öldüğü hafta Merhamet Haftası’ymış meğer, hemencecik ölümsüz oldu. Aklım boyuna kitap meselesine gidiyor. Asıl vazifemizi unuttuk. Resme bakmalı. Şimdi bu resim aslında bir hakikati işliyor. Kadın ölmüş ama onu kasaplık et gibi asmışlar bir çengele. Demek istiyor ki ressam, ölümden medet umma, ölünce kasaplık etten farkın kalmayacak. Olmayacak duaya amin deme. Hayatın tadını çıkar. Ben de öyle yapacağım. Bugün Cumartesi. Yedinci günü bu işin. Neden Pazartesi başlatmadı ki? Altı günde yaratılmış dünya yedinci gün herkes dinlenmiş, öyle derler. Ben de bugün bitiriyorum bu gevezeliği. Yarın ne yapacağım? Eskisi gibi bulmaca çözeceğim herhalde. Belki de şu çocuğun kitaplarından birini okurum. Fena fikir değil doğrusu.</p>
</body>
</html>
