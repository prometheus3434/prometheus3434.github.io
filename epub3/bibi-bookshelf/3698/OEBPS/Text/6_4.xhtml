<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>Romeo ile Ferhat Aynı Kelimelerle Anlatılabilir mi?</b></p>

  <p class="baslik1">[Halil]</p>

  <div class="bos2"></div>

  <p>Bu gençleri hiç anlamıyorum. Her sabah koşa koşa geliyor, bir telaş resmi veriyor yazıyı alıyor, yahu insan bir hal hatır sorar. Nedir bu acele? Dün yazdım o kadar cenazemiz var diye. İnsan bir başsağlığı diler. Ya hiç aile terbiyesi almamış yol yordam bilmiyor (ki neden bizim Ferhan’la arkadaşlık ettiği de belli oluyor) ya da bu yazdıklarımı okumuyor. Temize çekiyorum demişti gerçi, nerede? Hâlâ getirecek... Biz Ferhan’ı eğitmek için çok çaba sarf ettik ama yabani oldu yine de. Aile terbiyesi görmemiş demekle haksızlık etmiş olmayayım şimdi. Belki onun da bize benzeyen iyi bir ailesi vardır ama işte bunlar adam olmuyor. Belki de okumuyor. Evet okusa kesinlikle sorardı, iyi misiniz falan derdi. Sonra Ferhan’ı aradım. Dert yandım biraz. Oğlum senin bu arkadaşın ne biçim çocuk, dedim. Telaşlandı. Sonra anlattım işte başsağlığı dilemedi, sağlığımı sormadı, o kadar da yazmıştım kalp krizi geçirdiğimden şüphelendiğimi falan diye... Bir yandan da kızım sana söylüyorum gelinim sen anla vaziyeti. Ferhan panik oldu hemen. Tutturdu doktora git diye. Öğretemedik ki. Ben doktora gitmem. Sen alıp beni götürürsen o başka. Hatta doktoru kap getir eve, değil mi ya... Bunları bilmiyor Ferhan. Misafirlikte de bir şey ister misin diye sorulmaz mesela, çünkü misafir istemem teşekkür ederim der, ama sormadan getirirsen yer. Böyledir âdet. Nerede şimdiki gençlerde bu incelik. Yasak savar gibi sorar evine gitsek: Baba bir şey içer misin? Elinin körü. Ben ne bileyim senin dolabında ne var. Bak düşündükçe sinirleniyorum.</p>

  <div class="bos09"></div>

  <p>Peki madem okumuyor ne demeye dirsek çürüttürüyor bana masa başında. Kaç gündür yürüyüşe bile çıkmıyorum bunun yüzünden, bak kendisi sporundan eksik kalmıyor. Akşama kadar önümde acayip bir resim. Masanın üzerinde kâğıtlar... Romancı mı olacağım bu yaştan sonra? Yazıyorum da yazıyorum. Temize çekip getirecekti, ne oldu? Hiç. Vallahi bırakacağım bu işi, ama sonuna kadar götüremezsem gözüm açık gidecek. Ne çıkacak bu işin altından merak ediyorum, zorla değil ya... Ferhan’a bakarsan okuyor. Tabii arkadaşını koruyacak. Çocuğa ters bir laf etmeyeyim diye. Dedi ki, o roman, öykü yazmaya alışıkmış; benim yazdıklarımı da o gözle okuyor olabilirmiş. Yahu palavra mı sıkıyoruz burada? Maksadı bana roman yazdırmak mıydı? Yoo, resimlere bakın Halil Bey, aklınıza geleni yazın demişti. Resme baka baka roman yazılır mı? Bak resim yapılır, o ayrı. Modeli koyarlar masaya, misal büyük bir meyve tabağı, yanında bir ud, nota kâğıtları, tespih, kitap, kalem... aklına ne gelirse. Ölü doğa derler, natürmort. Mortu çekmek deriz ya oradan geliyor. Bazen de canlı insan koyarlar ressamın karşısına. Ressam da baka baka çizer resmini. Nü denir, çıplak anlamında. Akademide falan hep çıplak poz verilir. Nedense elbise ile poz verdirtmezler insana. Halbuki ben de resmimi yaptırtmak isterdim. Öyle olsa, yani elbiseyle kabul etseler hemen giderdim gönüllü olarak poz verirdim. Ama bunların amacı üzüm mü yemek bağcı mı dövmek belli değil. İlle de soyunacaksın. Sanat giyinik yapılamıyor azizim. Dinimiz tabii yasaklar resmi. Başını kapattıran din müsaade eder mi kıçını açmaya? Gerçi başını örtmek de ayrı bir bahis. Şimdi peruk falan takıyorlarmış okula girmek için. Yahu uzaktan bakan ne bilsin o saç kimin diye? Haydi anladı diyelim, ya o peruk için saçını veren kadın günaha girmiş olmuyor mu başkasının başında açık açık görüldüğü için. Belki de diyecekler ki o uzuv kişiyle beraberken günaha sebebiyet verir. Hakikaten, saç kafada başkadır, kopup düştü mü başka, tiksindirir insanı. Mesela çorbadan bir tane çıksa bütün yemek murdar olur. Sevdiğinin kafasındaysa öpüp koklarsın. Belki de yeni peruklar gerçek saçtan yapılmıyordur, aman ne bileyim... Bunlar hep cehaletten kaynaklanıyor. Geçen gün televizyonda anlattı aydın fikirli hocalardan biri: abdest alırken açıkta olan yerler her zaman açık olabilirmiş. Eller, kollar, ayaklar, yüz, saçlar... Maksat dedi cemiyetin umumi temayüllerine uygun bir elbiseyle, müstehcen ve bayağı gözükmeyecek bir kılıkta dolaşmak. Her yerin, her halkın kendine göre âdetleri var. Afrika’da öyle Müslüman kabileler var ki, bunlar yarı çıplak dolaşıyorlar. Orada normal olan o. Şimdi plajda mayoyla gezersin kimse dönüp bakmaz ama aynı kıyafetle şehirde sokağa çıksan deli diye zabıta durdurur seni. Gerçi Amerika’da falan kimse kimseyi durdurmuyormuş, isteyen istediği gibi dolaşıyor. Mahşer yeri gibi. Tabii orası muhacir memleketi. Âdetler karışmıştır. Herkes bir yerden gelmiş, bir yere gidiyor. Tren istasyonu gibi. İstasyonlarda her çeşitten adama rastlarsın. Çünkü orası yoldur.</p>

  <div class="bos09"></div>

  <p>Neyse bugün pek az çalıştım. Çıktım dolaştım, yürüyüş yaptım. Sıkıldım bu resimlerden. Madem okumuyor ne diye yazacağım Allahaşkına? Bir de vahşi resimleri göndermiş. Aslında pek mühim bir bahis ama biraz ansiklopedi karıştırmak icap eder. Mesela bazı memleketlerde insanların neden böyle vahşi oldukları başlı başına bir mesele. Bilimadamları araştırıp duruyorlar bunları. Ne yerler, ne içerler, ne yaparlar diye aralarına girip yaşıyorlar uzun bir müddet, sonra yazıyorlar. Samuel diye bir arkadaşımız vardı. O pek meraklıydı bu konulara. İlle Afrika’ya gidecek, yerlilerle yaşayacak... O zamanlar tabii seyahat etmek kolay değil. Konsolosluklara gider gelirdi, yurtdışından bilimadamlarıyla mektuplaşırdı. Altmışlı yılların sonuydu. Bir sürü malumat edinmişti. Musevi olduğu için birkaç lisan birden konuşurdu. İspanyolca’yı evde, Fransızca’yı okulda, İngilizce’yi kendi kendine öğrenmişti. Mükemmel piyano çalardı. Yahu Samuel demiştim bir keresinde sizin cemaat tahsile ne kadar çok önem veriyor, ne güzel... Acı acı tebessüm etmişti, Halil demişti, bizim millet sürülmeye o kadar alışık ki, hep yanında taşıyabileceği şeyler biriktirir. Sürgün edilirken insanın her şeyini alırlar, donuna kadar ararlar, ama burada olanı (kafasını işaret etmişti parmağıyla) kimse söküp alamaz. O yüzden bizimkiler çocuklarının hiç kaybetmeyecekleri meziyetleri öğretirler, her biri altın bileziktir, müzik, lisan, matematik... Bunları kimse senden çalamaz. Böyle bön bön dinlemiştim o zaman. Ama hiç aklımdan çıkmadı. Sonradan hep Ferhan’a anlattım bu lafları, iyi bir tahsil yapması için hiçbir şeyden kaçınmadım. Gerçi müziğe kabiliyeti yoktu bizimkinin ama İngilizce’yi ana dili gibi konuşur. Neyse işte, bu Samuel tutturmuştu Afrika’ya gideceğim diye. Bilhassa bu kabilelerin lisanlarını öğrenmek istiyordu. Samuel’e sorarsan lisan her şey demekti. Biz de biliyoruz bir lisan bir insan demek ama o başka bir cihetten bakıyordu meseleye. Hiç unutmuyorum: başka bir hayat başka bir lisanla mümkündür diyordu. Yani bu yerlilerin bazıları öyle bir lisan kullanıyorlarmış ki tüm âlemi başka türlü mülahaza ediyorlarmış. Biz baktığımızda işte bir ağaç, bir uyuz köpek, bir adam, bir fettan kadın diye görüyorsak dünyayı onlar başka türlü görüyorlarmış. Biz mesela sevmek deyince bir manası var, onu kullanıyoruz. Anne sevgisi, kadın sevgisi, para sevgisi, çocuk sevgisi derken hep sevmekten bahsettiğimizi düşünüyormuşuz. Ama bazı lisanlarda bu gibi değişik durumlar için hep başka kelimeler kullanılıyormuş. Mesela sevdiğinin mutlu olmasını isteyen âşık için başka bir kelime kullanılıyor; sevdiğini herkesten esirgemek isteyen âşık için başka bir kelime... Doğru, Romeo ile Ferhat aynı kelimelerle anlatılabilir mi? Dedim ya, derin bir mevzu... Halimizi tercüme etmekte o sebeple zorlanıyoruz. Bir yabancının karşısında elimiz ayağımıza dolaşıyor, ne diyeceğimizi bilmiyoruz. Kendi aramızdayken rahatız, ama ecnebiler devreye girince iş birden ciddiye biniyor. Aslında insan kendi başınayken de böyle değil mi? Aklımızın içinde evirip çevirdiğimiz fikirleri birine anlatmaya kalkınca birdenbire maksadını aşan laflar ederken bulmuyor muyuz kendimizi? Çok konuşan çok hata yapar diye boşuna dememişler, doğrudur. Az ve öz konuşmalı insan. O yüzden bugünlük burada kesiyorum gevezeliği. Zavallı Samuel, seni de bu vesile ile anmış oldum. Yıllar sonra... Duyduk ki Afrika’ya gitmiş gitmesine, ama orada hastalanmış, sonra da ölmüş. Kaderine koşuyormuş meğer. Acaba o kabilede bu nevi bir ölüm için ayrı bir kelime var mıdır?</p>
</body>
</html>
