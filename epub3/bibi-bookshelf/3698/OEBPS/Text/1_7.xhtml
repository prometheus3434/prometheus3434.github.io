<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>Keşke Hatırladığın Kişi Olsaydım</b></p>

  <p class="baslik1">[Erol]</p>

  <div class="bos2"></div>

  <div class="kucuk2">
    <p>Bence her insan iyi bir ad bırakmak, ölümsüz bir yiğitlik şerefi kazanmak için elinden gelen her şeyi yapar. Hem ne kadar değerliyse, o kadar düşer bunun üstüne. Neden? Ölümsüzlüğü sever de ondan.</p>

    <p>Bedenlerinde bereket taşıyanlar daha çok kadınlardan yana gider, onların sevme yolu, çocuk üreterek ölümsüzlüğü sağlamaktır. Adlarını yaşatarak, gelecek bütün zamanlar boyunca mutluluğa ereceklerini sanırlar. Ama canlarında bereket olanlara gelince; çünkü böyleleri de var; onlar bedenden çok daha bol verirler can ürünlerini. Nedir canın ürünleri? Düşünce ve daha ne varsa. İşte bütün yaratıcı şairler ve sanatlarına yenilik getiren işçiler bu canı bereketli insanlardır.</p>

    <p style="text-align: right;"><span class="duz"><b>Şölen,</b></span> <b>Platon, 416</b></p>
  </div>

  <div class="bos09"></div>

  <p>Kabul etmeyeceğimi söylemiştim. Israr ediyorsun. Senin için kolay olanın bir başkası için zor, hatta imkânsız olabileceğini hiç düşünemiyorsun. Evet biraz kızgınım. Yanlış değil bu satırlardan sana doğru yükselen duygu – eğer yansıtabilmişsem. Öyle bir becerim olduğundan artık hiç emin değilim. Gerçi hâlâ iyi bir okurum. Ne demekse... Piyasaya çıkan tüm kitapları alıp okuyan biri. Birkaç yüz tane satan kitapların yazarlarının boyunlarını bükerek kurdukları cümlenin (‘az sayıda iyi okura ulaşmaktı amacım’) içindeki isimsiz okurum ben. Planlanmış bir kariyer değildi bu. Bilirsin bir zamanlar aynı noktadaydık. Uzun yaz tatillerinde okuduklarımızı tartışırken; defterler dolusu notlar alırken; yeni ve farklı bir edebiyatın, geleceğin edebiyatının hayallerini kurarken... en azından o sıralar ben bunu planlamamıştım. Herhangi bir plan da yoktu aklımda, sadece yazar olacağımı biliyordum. Sanıyordum demeliyim. Derinimden hissediyordum bunu. Biz seninle Turgut’la Selim gibiydik; Hikmet’le Hüsamettin Albay gibi... Hangimiz hangisiydik bunu hatırlamıyorum şimdi. Ama işte zaman geçti, hayat yaşandı ve sen yazar oldun ben okur olarak kaldım.</p>

  <div class="bos09"></div>

  <p>Bunun üzerine başlangıçta çok düşündüm, biliyor musun? Bilmiyorsun, bilemezsin tabii. Senin ilk kitabın çıktığında çoktan kopmuştuk. Hani derler ya ‘hayat bizi farklı yerlere savurmuştu’. Bu da gelecekmiş başıma, ancak düzeysiz melodramlara yakışacak cümleler kurmak da varmış kaderde. <i>Aşk Filmlerinin Unutulmaz Yönetmeni</i>’nden bir sahneyi hatırladım şimdi. Zamana uyum sağlamak için devrimci bir hikâye çekmeye çalışan eski aşk filmlerinin unutulmaz yönetmeni Haşmet, filmindeki baba rolü için eski bir oyuncusunu ziyarete gider. Yıllardır kapısını çalmamış; ne halde olduğunu merak bile etmemiştir. Eski filmlerin oyuncusu ise evinde siyah beyaz yerli filmleri izleyerek ve içki içerek kaplumbağasıyla birlikte yaşamaktadır. Haşmet bunca zaman sonra bir yerlerden lafın ucunu yakalamak için yeni edindiği entel yönetmen pozuna uygun olarak boynuna bağladığı fuları çekiştirerek ‘hayat bizi savurdu’ der. Artık yaşanan günden umudu olmayan adamın cevabı kısa ve nettir: ‘Siktir.’</p>

  <div class="bos09"></div>

  <p>Ne yazık ki ağzımı bozmadım hiç, bozamadım. Hikmet gibi çırpınmadım da... Bunları da sana bir sitem olsun diye yazmıyorum. Sadece... Bilmiyorum.</p>

  <div class="bos09"></div>

  <p>Dediğim gibi ilk kitabın çıktıktan sonra uzun zaman ‘durumumuzu’ sorgulamıştım. Hastane odaları bu türden tek kişilik hesaplaşmalar için eşsiz mekânlardır. Seni kişisel hayat hikâyemin dramatik sahneleriyle üzecek değilim. Savrulduk ya işte, ben bir yere sen başka bir yere... Herkesin yapması gereken işler vardı, okunması gereken okullar, verilmesi gereken sınavlar, kazanılması gereken ekmek ve acı su, acı hayat... Bak kolayca duygusallaşabiliyorum. Belki de bu yüzden yazar olamadım, bilmiyorum. Bu sorunun cevabını halen bulmuş değilim. Belki de yeterince akıllı değildim. Her neyse... Kitabının ilanını gazetede gördüğüm ânı unutamıyorum. Dedim ya hastanedeydim. Aklına kötü bir şey gelmesin refakatçi olarak bulunuyordum. Kitabını elime aldığımda hasta olmadığım halde ateşim yükselmişti. Gerçekten. Yüzümden, kulaklarımdan ateş fışkırıyordu. Ellerim titriyordu. Sonra ağır ağır her cümlede acı çekerek kanayarak okudum kitabını. Beğenmek ya da beğenmemek söz konusu değildi. Başka bir duyguydu. Anlatamıyorum işte. Zaten bu türden küçük yaşantıları hikâye edebiliyor olsaydım böyle kırık kalmazdım hayatın bir köşesinde. İlk gençlik hayalimiz gerçekleşmişti. Bunu sen başarmıştın. O anda çok sevinçliydim. ‘Ben de yapabilirim, yapacağım, yapmalıyım’ hissi her yanımı uyuşturmuştu. Hele bu hastaneden çıkalım, hele bir hayatım düzene girsin, hele bir... derken hiçbir şey düzelmedi. Ben hep hastane koridorlarında, şehirlerarası otobüslerde, kafelerde, uzak şehirlerin boktan otel odalarında o kitap okuyan yalnız adam olarak kaldım. Okudukça yazmaktan uzaklaşabilir mi insan? Yanıt evet olmalı, çünkü ben bunun canlı kanıtıyım.</p>

  <div class="bos09"></div>

  <p>Neden sonra, yani senin ilk kitabının çıkışından çok sonra bir gün yazmakla benim hiçbir ilgim olmadığını ve olamayacağını fark ettim. Bu da hikâye etmenin bir gereği olsa gerek, gerçekte öyle belirli bir gün olmadı hiç, yani bir sabah uyanıp da bunları söylemedim kendime; tam tersine bu duygu her gün alttan alta akan bir sızıntıydı... Eski bir binanın temellerini çürüten gizli bir dip akıntısı. O yüzden hayatımın duvarları hep nemliydi, gözlerim hep yaşlı (Bat dünya bat! Bu kadar duygusal değildim inan, ama işte şimdi böyle seninle konuşur gibi yazarken eski günler zihnimde yeniden canlanıyor ve kendimi tutamıyorum).</p>

  <div class="bos09"></div>

  <p>Zaten uzun zamandan beri defter falan da tutmuyordum. Tek satır yazmıyordum. Yazmakla ilişkim diyebileceğim ‘şey’ bir zamanlar hissettiğim platonik bir arzudan öte değildi. Çünkü benim anlatacak bir şeyim yoktu. Hâlâ da yok. Anlatacak bir şeyi olmayınca insan, anlatma olanakları üzerine de düşünmüyor. Çıkan tüm kitapları okuyorum, dedim ya demin, yanlış anlama, onları beğeniyor değilim. Sadece meraktan okuyorum. Benim bulamadığımı bulmuş birilerini arıyorum... Hep arıyorum. Ne yazık ki çoğu zaman bulamıyorum. Süslü cümlelerin yaldızını şöyle bir kazıyınca, karşıma hep ham duygular çıkıyor: ihtiras, kendini beğendirme arzusu, eleştirilme endişesi, çeşit çeşit zavallılıklar. ‘İnsanı anlatma’ iddiasıyla, bir telaş bir kıyamet yazılmış romanlar, öyküler, kitaplar beni sadece güldürüyor. Gündelik satış kaygılarının girdabında çırpındığını belli etmemeye çalışan bu hanımların ve beylerin o yüce endişeden kendilerini kurtarma çabalarına ise bir noktadan sonra gülemiyorum. Kendi halime acıyorum. Kedisin sen diyorum kendi kendime, olamamış bir kedi: ulaşamadığın ciğerlere bok atıyorsun ki o gece rahat uyuyabilesin.</p>

  <div class="bos09"></div>

  <p>Bir dokun bin ah işit diye buna denir. Ama söylediklerimde samimiyim.</p>

  <div class="bos09"></div>

  <p>Durumun gerçekten de basit olduğunu anladığımda artık çok geçti. Sorun belki de bilindik anlamda edebiyata olan inancımı yitirmiş olmamdı. Evet, dediğim gibi tüm o kitapları alıyorum, okuyorum; yerli yabancı fark etmez, yayımlanan çoğu kitap için geçerli bu yargım, hep o dikiş yerlerini görüyorum. Metnin arkasında duran o zavallıyı görüyorum: Acemi bir kuklacı gibi dizleri titreyen ama kameraların önünde hülyalı bir edayla ellerini şakağına dayayıp yüksek insanlık ideallerini düşünüyor pozunda okurun gözlerinin içine baka baka yalan söyleyen yazarlardan tiksiniyorum. Uzun cümleler kurabilme becerisi insanı maymunluktan kurtarmıyor. Evrim henüz tamamlanmış bir süreç değil. Maymundan yazara olan mesafe yazardan insana olandan çok daha kısa. Biz küçükken siyah-beyaz televizyonumuzda <i>Sirk</i> diye bir dizi oynardı, hatırlarsın; oradaki hayvanların her birinin başka marifetleri vardı. Her biri sırası geldiğinde numarasını mükemmel bir şekilde yapardı. Oysa edebiyat dergilerini, gazetelerin kitap eklerini, televizyonlardaki tanıtım programlarını gördüğümde... hep aynı numara diyorum. Hep aynı beylik laflar. Çiğnenmekten sakız olmuş, daha ağızdan çıkarken esansı uçmuş büyük büyük sözler. Son moda deyişler. Aforizma tadında saptamalar. Bir derinlik sarhoşluğu. Bir arsızlık ki sorma gitsin. Hikâye anlatmanın bir gösteri sanatı olduğunu anlamam neden bu kadar uzun sürdü ona şaşırmalıyım aslında. Barton Fink’ı izlemişsindir. Yazar olma durumunu düşlediğim zaman (‘düş’ diyorum artık) bu film geliyor aklıma. Orada bir yapımcı tipi vardı. Büyük bir iştahla senaristi konuşturmaya çalıştığı sahneyi hatırlarsın. Havuz başında, üzerinde bornozu, elinde viskisi, ağzı sulanarak hikâyeyi dinlemeye hazırlanışı, ‘Yazılar bitiyor ve görüntüde... Evet ne var görüntüde Barton? Anlat bana’ dedikten sonra tek satır yazamamış yazarın sıkıntısı... Filmdeki diğer yaşlı ve başarılı (ama ne yazık ki alkolik) yazar tipine hiç girmeyelim. Görüyorsun ya hep aynı hikâye. Aynı noktaya takılıp kalmış bir plak gibi. Barton Fink de Hüsamettin Albay’la tehlikeli oyunlar yazmaya girişmiş Hikmet’in başka bir boyuttaki görünümü değil mi? Ben de onlardan biriyim. O nedenle yazmıyorum, yazamıyorum.</p>

  <div class="bos09"></div>

  <p>İsterdim tabii. Farklı, yeni, büyük bir yapıt için hayatımı ortaya koymak, inandığım bu yeni dönemin edebiyatı için herkesle ters düşmek, dışlanmak, anlaşılmamak, hatta hakarete uğramak, aşağılanmak ama yine de o bildiğim doğru yoldan başka bir yol tanımayarak kendim olmak. Yeni bir anlatım biçiminden, yeni bir üsluptan söz etmiyorum. Ya da akla hayale gelmemiş bir konu bulmaktan da... Bunlar küçük işler (Eyvah, kendimizi ele veriyoruz, foyamız meydana çıkacak Albayım!). Bunlar bir yazarın kişisel arayışlarıdır, kendisini ilgilendirir. Ben daha farklı bir boyuttaki arayıştan söz ediyorum. Gerçekten de insanın gözünü karartacak kadar önemli bir şeyden... Yazdıkça içinde kendimi yitireceğim bir hikâyeden söz ediyorum. Okuyan kişinin kendisini dönüşü olmayan bir yolculukta olduğunu hissedeceği ama yine de devam etmek isteyeceği, hayatını gerçekten değiştirebileceği bir metinden, bir kitaptan söz ediyorum. Ve o kitap yazıldıktan sonra artık başka bir kitabın yazılmasına gerek kalmayacağı bir dönemden, ‘büyük kitap’ döneminden... Hakkında aptalca söyleşilerin yapılamayacağı, saçma sapan tanıtım yazılarının yazılamayacağı, üzerine sözün gölgesinin düşmeyeceği bir kitap. Böyle bir kitap ancak yazılamadığı zaman var olabilirdi. O kadar kişisel olan bir deneyim ki... Yazılması, paylaşılması olanaksız bir durumdur bu.</p>

  <div class="bos09"></div>

  <p>İşte ben bu ve buna benzer düşüncelerle yazmaktan uzaklaşıp başka bir hayata geçmiştim ve bu yeni hayatımın ortalarında bir yerinde... artık bu durmuş oturmuş hayatımda önemli bir gelişme olmaz derken... hatta artık bu tür yargılarda bulunmayı bile bırakmışken... senden bu çağrı geldi. Sana yanıt vermeden önce uzun uzun düşündüm, inan. Neden bunca zaman sonra? Neden bu kadar gecikmişti bu çağrı? Belki on beş-yirmi yıl önce olsaydı... Ki o zamanlar zaten hep böyle projeler düşünürdük... Belki o zamanlar girişebilirdim. Cahilliğin verdiği cesaretle ben de yazabilirdim. Ama şimdi hazırlıksız yakalandım. Bir başka açıdan baktığında fazla hazırlıklıyım. Artık başka bir hayatın ortasındayım. Ve bu başka hayatta yazı yok. Sadece başkalarının yazmış olduğu kitaplar var. Benim tiksintiyle, bulantıyla izlediğim bir hayat.</p>

  <div class="bos09"></div>

  <p>Üzgünüm. Resme bakıp tek satır yazmadım. Yazamadım ama en azından sana bunun nedenini tüm samimiyetimle açıkladım. Anlayışla karşılayacağını umuyorum. Yazmak gerçekten de bana fiziksel olarak acı veriyor. Yazımın başına (belki de mektup demeliyim, öyle ya sadece sana hitaben yazılmış bir yazı bu, eğer bir yazının alıcısı tek ve belliyse ona mektup demek daha dürüst olacak), evet mektubumun başına Platon’dan bir alıntı koydum. Çok güzel anlatıyor üretken bir yazarın durumunu. Canlarında bereket olanlar, demiş metni Türkçeleştirenler. Güzel bir çeviri. Ruh demekten kaçınmışlar. Bense o kadar titiz olamıyorum kendimi ifade ederken. Ama şunu biliyorum, o bereket denilen şey her neyse bende yokmuş... Ölümsüzlük benden uzak olacak o halde. Belki de tüm bu laf kalabalığının içinde dile getiremediğim daha derin bir ruhsal sorunum vardır. Öyleyse hiç kurcalamamalı. Bırak dağınık kalsın. Eski yoldaşından sana bir teşekkür bu mektup: beni hatırladığın için. Keşke hatırladığın kişi olsaydım.</p>
</body>
</html>
