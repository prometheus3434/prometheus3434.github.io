<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>Bir Kadının İçi</b></p>

  <p class="baslik1">[Ali]</p>

  <div class="bos2"></div>

  <p>Öncelikle teşekkür ederim. Yeni resim göndermişsin. Sanırım beni ve karımı hoş gördün. Dün gece uykum kaçtı. Gerçekten sinirlerim bozulmuştu. Ama sabah kalkınca Selcan bana her şeyi itiraf etti. Sana mektup yazdığını... ve tüm içeriğini. Yazdıklarının etkisinde kaldığı için böyle bir şey yaptığını söyledi. Bence senin her şeyi bana anlatmandan korkmuştur. Olsun, dürüstlük her zaman saygı duyduğum bir özelliktir. İşin ilginç yanı sen ona bir cevap yazmışsın. Bunu beklemiyordum. Gerçi proje süresince iletişim kurmamak kuralı sadece projenin içinde olanları bağlıyor ama yine de bana iki satır olsun bir açıklamada bulunabilirdin. Hazırlıklı olmam için. Yine de bu mektuplaşmayı benimle paylaştığın için teşekkür ederim. Ya hiç bilmiyor olsaydım? Zaten şu durumda bile benden bir adım önde olduğunu hissediyor ve bu yüzden de çok mutlu. Selcan garip bir kadın. Gerçekten çok garip... Bazen ondan nefret ediyorum, bazen de... ne ad vereceğimi bilemediğim bir duygu durumunu yaşıyorum. Sarp’ın doğumu sırasında hissettiğim şeyler gibi... Belki de bugünkü resim yüzünden.</p>

  <div class="bos09"></div>

  <p>Ben bu resme baktığımda bir kadının içini görüyorum. İçinde bir çocuk ve bir avcı var. Çocuğun adı Sarp, benim oğlum. Hayatımdaki en önemli varlık. Sana onun bir resmini göndereceğim (proje bittikten sonra). Bu resim bana onun doğumunu hatırlattı. Ne kadar korkmuştuk... Erken gelmişti. Selcan’ın leğen kemikleri dar olduğu için sezaryen ile almışlardı Sarp’ı. Selcan yüzü gözü şişmiş bir şekilde hastane yatağında baygın yatarken bebeği odaya getirdiler. Elim ayağıma dolanmıştı. Ona nasıl dokunacağımı, nasıl sarılacağımı bilememiştim. Tanrı’nın tüm günahlarımı affetmiş olduğunu düşünmüştüm. Öyle olmasa bana bu bebeği göndermezdi, değil mi? Babaların günahlarını evlatları öder, sözü doğru olamaz değil mi? Oğlumuz erken doğduğu için oldukça çelimsizdi. Ona Sarp adını vermemizin nedeni de biraz buydu. Sert, dayanıklı bir çocuk olsun istemiştik.</p>

  <div class="bos09"></div>

  <p>Sarp elbette hayatımızı değiştirmişti. Şimdi beş yaşında. Yuvaya gidiyor. Kendine ait bir dünyası olduğunu şaşkınlıkla izliyorum. Özellikle de çevresinde olup bitenleri unutarak oyuna daldığında... Büyüleniyorum. Bir varlığın hem böylesine korunmaya muhtaç hem de bu kadar mutlu oluşuna aklım ermiyor. Biz olmasak ne yapar, diye düşündüğüm zamanlarda kendim için de endişeleniyorum. Genç yaşta ölen birkaç arkadaşımız oldu, onları hatırlayıp ürperiyorum (Okan da ölmüş, duymuş muydun? Ben cenazeye gidemedim, yurtdışındaydım)...</p>

  <div class="bos09"></div>

  <p>Evet işte resim bana bunları düşündürdü. Bir kadının içine baktığında onları görürsün: bir çocuk ve bir avcı. Galiba bu bölümün adı bu olacak.</p>

  <div class="bos09"></div>

  <p>Ali</p>

  <div class="bos09"></div>

  <p>Not: Bugün kısa yazdım kusura bakma, malum Cuma gecesi. Selcan’la dışarı çıkacağız. Galiba birbirimizin gönlünü alacağız, bu hafta ikimizin de sinirleri epeyce gerildi.</p>
</body>
</html>
