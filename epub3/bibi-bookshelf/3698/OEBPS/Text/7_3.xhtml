<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>İtiraf</b></p>

  <p class="baslik1">[Ali]</p>

  <div class="bos2"></div>

  <p>Bu resim... Çok korkunç. Şu anda saat gecenin onu. Cumartesinin bitmesine hâlâ iki saat var. Resim sabah geldi ancak görüyorsun bu kadar saat hiçbir şey yazmadım. Fırsatım olmadı değil. Tam tersine ben fırsatım, olmasın diye özellikle uğraştım galiba. Sarp ve Selcan’ı kırda piknik yapmaya götürdüm. Tüm gün çimenlerin üzerinde yuvarlandık, top oynadık, karıncaları izledik, kuşları kovaladık, iştahla yedik, içtik... Selcan da çok mutlu görünüyordu. Şaşırdı tabii, yıllardır ilk kez benden bir teklif gelmişti. Her zaman dışarı çıkıp bir şeyler yapmak konusunda o ısrarcı olur ben mızmızlanır, türlü bahanelerle yalnız kalmak isterim. Bu sefer o da şaşırdı. Dün gece Yeniköy’de balık lokantası, bugün kırda piknik... Belki de bu otomatik yazı projesinin bana iyi geldiğini düşünmüştür. Görüyorsun ya hâlâ insanların ne düşündüğünü tahmin etmeye çalışıyorum.</p>

  <div class="bos09"></div>

  <p>Selcan yanılıyor. Beni bugün (ve hatta dün) böyle davranmaya iten şey... nasıl anlatacağımı gerçekten de bilemiyorum. Aslında iki yönlü bir olay bu. İlkin, ailemle piknik yapmak, mutlu saatler geçirmek isteğimin ardında onları kaybetme korkusu vardı. Hak etmediğim bir mutluluk olduğu için... Bir gün tüm bu verilenlerin geri alınacağından duyduğum korku. İkincisi de... bu sefer yalnız kalmak istemedim. Çünkü gönderdiğin resme baktıktan sonra anladım ki bu sefer (bu son sefer) artık her şeyi anlatmak zorundayım. Anlatmak zorunda kalacağım. Belki de o yüzden bu kadar geciktirdim. En azından gün biter ve anlatacaklarımın azını yazmış olurum diye düşünmüş olmalıyım. ‘Olmalıyım’ diyorum çünkü –gerçekten– bugün hep bir bulutun içinde gibiydim.</p>

  <div class="bos09"></div>

  <p>Pervin’in yüzünden... diyeceğim ve sen de benim takıntılı biri olduğumu düşüneceksin. Ama her şeyi anlattığımda yirmi yıl önce yaşanmış bir ilişkinin üzerimde neden bu kadar etkili olduğunu göreceksin. Belki basit bir olaydı başlangıçta ama sonuçları benim için çok yıkıcı oldu. ...olmuş. Doğrusu bu cümleleri yazarken düşünüyorum tüm olup biteni. O zamandan beri her şey o karanlık odada bekliyormuş. Ne fena! Yaşananların yok olmaması, silinmemesi, hep orada en zayıf ânımızda karşımıza dikilmek için sinsice beklemeleri...</p>

  <div class="bos09"></div>

  <p>O yaz İlhan’ın evinin müdavimi olmuştum. Her gün sabahtan akşama oradaydım. Çok güzel zaman geçiriyorduk. İlhan kendine Epikürcü diyordu. Kapısında asılı olan manifestoyu onun yazdığından kuşkulanıyorduk. Ama o ben değilim diye ısrarla reddediyordu. Belki sen de hatırlarsın o afişleri: <b>Ben’cil.</b> Hatırladın mı? Seksenlerin ikinci yarısından itibaren kantinin duvarlarını süslemeye başlayan siyasi afişlerin arasında <b>Ben’cil</b> imzasıyla çıkan bir dizi poster vardı. Mutlaka hatırlarsın, çünkü bir kişinin ağzından yazılmış gibiydi. “Ben kapitalizmin boyunduruğuna girmek istemiyorum”, “Ben Maraş olaylarını unutmuyorum”, “Ben yargısız infazlardan korkuyorum”, “Ben faşizmden nefret ediyorum” gibi ifadelerin yer aldığı bir dizi poster... Manifestosunda, o siyasi afişlerin ve bildirilerin arkasındaki kalabalığı gösteren, yüksek sesle söylenen BİZ’e inanmadığını, çevresinde tanıdığı insanların da inanmadığını, ‘biz’ diye ortaya çıkanların da en az karşı çıktıkları kesimler kadar korkutucu olduğunu, bu yüzden de tavrını tek başına dile getirmeye karar verdiğini yazmıştı. İşte İlhan ve arkadaşlarının da bu ‘ben’e müthiş bir sempatileri vardı. Benim de ilgimi çekiyordu ama bir yandan da bunun zibidilikten başka bir şey olmadığını düşünüyordum. Elbette bu bir kişinin işi değildi. En müthiş tartışmalarımız bu konu açıldığında oluyordu. Hemen hepsi bana karşıydılar. Beni bu sesin özgünlüğünü ve önemini anlamamakla suçluyorlardı. Bana nihilist diyorlardı. Değilim diye tutturuyordum. O zaman nesin diye soruyorlardı. Sıkılıyordum. Ben Ali, memnun oldum deyip elimi uzatıyordum. Bozuluyorlardı. Eda bu posterleri benim yazdığımdan kuşkulandığını söyledi bir kez. Bu kadar eleştirdiğime göre onları ben yazmış olmalıydım. Eda da İlhan’dan öğrenmiş olduğu tartışma manevralarını deniyordu belki de: Eleştiriyordum, kışkırtıyordum ve böylelikle insanlar daha çok sahiplenip, manifestoya daha çok bağlanıyorlardı. Aslında fena bir mantık değildi, tek sorun benim gerçekten de tüm bunlara zerre kadar inanmıyor oluşumdu. Her neyse, bunların bir önemi yok. Ama İlhan’ı tetikleyenin bu olduğunu düşünüyorum. Çünkü ilk kez İlhan dışında birinden kuşkulanılıyordu <b>Ben’cil Manifesto</b>’nun sahibi olarak. Bu da şu anlama geliyordu: İlhan kadar hatta ondan daha ilginç biri vardı artık ortamda: Ben!</p>

  <div class="bos09"></div>

  <p>Bir gece Pervin meselesini açtı İlhan. Evet, biliyordu. Çünkü o kısa süre içinde (bir-iki ay, derin dostluklar kurmak için yeterince uzundu o yaşlarda) İlhan’la çok yakınlaşmıştık. Ona Pervin maceramı anlatmıştım. Tabii kendimi hırpalanmış biri olarak gösteriyordum ama bir yandan da yaşadığım bu cinsel macerayla övünüyordum. İlhan, Pervin’in neden başkasına gittiği üzerinde durmamıştı. Aşksız cinsellik meselesine takılmıştı.</p>

  <div class="bos09"></div>

  <p>İşte o gecelerden birinde, İlhan –sanırım içkiyi de biraz fazla kaçırmıştı– aşk üzerine konuşmaya başladı. Çoğu zaman yaptığı gibi konuyu çok uzaklardan açmıştı. Belki de bilinçli yapmıyordu. Cinselliğin yaşanmadığı aşkların her zaman insanların üzerinde saygı uyandırdığından, başkalarının bunda soylu bir yan bulduklarından, oysa bunun da hastalıklı bir durum oluşundan dem vuruyordu. Ben o sırada konunun ucunun bana dokunacağını hissetmemiş olmalıyım ki ‘tersinin de mümkün olabileceğinden’ söz ettim. Aslında tuzağa kendi ayaklarımla girmiştim. İlhan bir an sustu ve ‘Haklı olabilirsin derdim ama Pervin’le yaşadıklarını anlatırken bunun tam tersini söylüyordun’ diyerek birdenbire ortamdaki herkesin ilgisini üzerimde toplamayı başarmıştı. Ben de anlatmak zorunda kaldım tabii. Ne de olsa <i>cool</i> bir adam olmak konusunda İlhan’ın yanında staj yapıyordum. <i>Cool</i> bir adam yaptıklarından pişman olmaz ve utanmaz. Anlattım... Başından sonuna kadar. Nasıl aşağılandığımı da... O yaşlarda galiba çekilen acıları madalya gibi insanın göğsünde taşıması hoş bir şey olarak algılanıyor. Yine de kendimi pek iyi hissetmiyordum. Çünkü o geceye kadar çevremde yarattığım sis perdesi dağılmış ‘ne olur bir kez daha yatalım’ diye bir kıza yalvaran bir adam olduğum ortaya çıkmıştı. Eda’nın yüzü gerçekten de asılmıştı. O anda onu kaybettiğimi anlamıştım. İlhan, yitirmiş olduğu toprakları yeniden ele geçirmiş, hükümdarlığının tartışılmaz olduğunu bir kez daha göstermişti. Sonra ne mi oldu?</p>

  <div class="bos09"></div>

  <p>Anlatayım.</p>

  <div class="bos09"></div>

  <p>Bir başka gece. Belki on beş yirmi gün sonra. Sıcak bir Ağustos gecesi. Bu sefer İlhan’la evde yalnızız. İlhan’ın sıkıntılı olduğunu fark ettiğimde, iki şişe şarabı devirmiştik bile. İçtikçe, sıkıntısı bana da bulaşmıştı. Uzun ve anlamsız bir konuşma içindeydik. O gün Eminönü tarafına gitmiş. Uzun uzun Mısır Çarşısı’nı, kuruyemişleri, baharatları falan anlatıyordu. Bana göre, Yeni Cami’nin güvercinlerinin bokunda boncuk buluyordu. Gençler arasında İstanbul’un ilginç yerlerini keşfetmek pek önemliydi o aralar. Artık, uzunca bir süreden beri İlhan’ı küçümseyerek dinliyordum. Sonra, Tahtakale’den almış olduğu spreyi çıkardı ortaya. Uyuşturan, uyutan bir sprey. Laf olsun diye almış. Bir süre daha, yarı şaka yarı ciddi masum kızları bu spreyle uyuttuktan sonra fotoğraflarını çekip nasıl bir sergi açacağını anlattı. Böyle konuşması beni şaşırtıyordu. Sarhoşluğuna vermiştim. Bu benim tanıdığım İlhan değildi. Aç karnına içtiğimiz şaraplar yüzünden başım zonklamaya başlamıştı. Buzdolabını açtığımda tam takır kuru bakır olduğunu gördüm. Bu evde ters gitmeye başlayan bir şeyler vardı. İlhan’a dışarı çıkıp bir şeyler atıştırmayı teklif ettim. Bu bunaltıcı atmosferi terk etmeliydik.</p>

  <div class="bos09"></div>

  <p>Çıktık. Sahildeki köfteciye gittik. Karnımız doyunca sarhoşluğun etkisi de biraz azalmış gibiydi. Bostancı’ya doğru yürümeye başladık. O zaman İlhan derdini anlatmaya başladı. Meğer okuldan atılmış. Biraz moral vermeye çalıştım. Onun için okulun bir öneminin olmadığını söyledim. Önemi olsaydı atılmasına izin vermezdi; bunları söylediğimde ilk kez sinirlendi. “Bunları biliyorum salak. Ama askerlik şubesi için önemliydi! Şubeden kâğıt gitmiş eve. Para göndermeyi kestiler. Peder sadece otobüs bileti gönderdi. Anladın mı?”</p>

  <div class="bos09"></div>

  <p>Anlamaya çalışıyordum. Kavga etmeyi sevmem. Hele yakın bir arkadaşımla kavga etmek beni çok utandırır. Kendimi küçülmüş gibi hissederim. Kavga etmemiz için bir neden yoktu ki! İşleri tersine dönmüştü ve sinirleri bozulmuştu, üstelik sarhoştu... Kendimi bu sözlerle avutarak susuyordum. Yine de bana salak demesi ağrıma gitmişti. Evinde yarattığı o “önemli insanların toplandığı yer” havasını özlemiştim. Bir banka oturduk. Bir saat boyunca bana ailesini, geride bıraktığı hayatını, nasıl büyük bir <i>looser</i> olduğunu anlatıp durdu. O karizmatik Epikürcü İlhan gitmiş yerine Manisalı zengin çiftlik sahibinin oğlu gelmişti. Taşra insanın peşini asla bırakmaz, dedi. Kaybedenlerdendi. Her şeyi olduğu halde böyle söylüyordu. Yetersizdi. Çevresine bir sürü insan toplamasının, Moda’ya yerleşmesinin, başka bir sınıfın insanı gibi davranmasının ardında bu taşradan kopma isteği vardı. Böyle söylüyordu. Bir sürü itiraf ve kendini aşağılama... O bunları anlatırken ben de bir yandan kendi halimi düşünüyordum. İster istemez karşılaştırmalar yapıyordum. Ben de taşralıydım ama benim babamın gönderdiği para ancak yurtta kalmama yetiyordu, harçlığımı çıkarmak için fırsat bulduğumda ders veriyordum ya da işte böyle İlhan gibi birinin yanına sığınıyordum. Gitgide hayatın bana haksızlık yapmakta olduğu düşüncesi ağır basıyordu. Çünkü onun koşullarının binde birine bile sahip değildim. Olsaydım...</p>

  <div class="bos09"></div>

  <p>Eve doğru dönüyorduk. İlhan içindeki zehiri boşalttığı için rahatlamıştı. Yine eski <i>cool</i> haline geri dönmüştü. Her nasılsa yarın bu soruna bir çözüm bulacağına inanmış görünüyordu. Yorgun bir şekilde karanlık bir apartmanın gölgesinde soluklandık. İlhan’ın evine daha çok vardı. Taksi tutmayı teklif edecektim ama yoldan hiç araba geçmiyordu. Gecenin ya da sabahın üçünde bu ara sokak tüm sakinleriyle uykuya dalmıştı. Arada sırada çıkan tatlı rüzgârla açık pencerelerden dışarı salınan tül perdeler benim de uykumu getirmişti. İlhan bir an dönüp göz kırptı. “Var mısın, değişik bir şey yapalım bu gece?” Alık alık bakıyordum. Anlamamıştım. İlhan ağır ağır başını çevirdi. Bana bir şeyi işaret ediyordu çenesiyle. Birinci katta açık bırakılmış bir balkon kapısı! Ben daha ne demek istediğini anlamaya çalışırken o, şişman gövdesinden beklenmeyecek çevik bir hareketle birinci katın pencere demirlerine sıçradı. Yumuşak bir şekilde balkonun demirlerini kavradı ve kendini yukarı çekti. Balkona çıkıp durdu. Bana bakışında alay gizliydi. Korktuğumu, toplumun belirlediği çizgilerin dışına çıkamayan zavallı sıradanlardan biri olduğumu söylüyordu sanki. Bir an içimde bir öfke kabardı. Bu bir meydan okumaydı. Onun geçtiği yolu izleyerek eve girdim.</p>

  <div class="bos09"></div>

  <p>İçerisi karanlıktı ama holde prize takılı duran küçük gece lambası yönümüzü bulmamızı kolaylaştırıyordu. İlhan bir süre nefesini tutup evi dinledikten sonra kedi adımlarıyla önce hole, sonra da bizim evde olduğumuzdan habersiz uyuyan ev sahiplerinin yatak odasına ilerledi. Yatakta yaşlarını kestiremediğim bir çift çırılçıplak uyuyordu. El çabukluğu ile çıkarmış olduğu spreyi önce yatakta uyumakta olan adamın sonra da kadının yüzüne sıktı. Kadın spreyin serinliğini yüzünde hissedince anlamsız bir şeyler mırıldandı. Adamsa gevşeyerek uykunun derin kuyularından birine yuvarlandı. İlhan spreyin etkisine güvenemiyor olsa gerek bu işlemi bir kez daha tekrarladı. Onun yaptıklarını bir film gibi izliyor, hiçbir şey düşünemiyordum. Holden sızan gece lambasının turuncu ışığı altında kadının portakal kabuğuyla kaplanmış gibi duran baldırlarına bakarken bu yaşlarda bir kadını ilk kez böyle çıplak gördüğümü düşünmüştüm hayal meyal. Kadının çıplaklığında baş döndürücü bir şey vardı. Pervin’in ufak tefek bedeni gözümün önüne geldi. Pervin’de eksik olan her şey bu kadında fazla fazla vardı. Oda alkol ve ter kokuyordu. İlhan, bir süre daha kımıldamadan uyuyan çifti izledikten sonra üstlerinden kaymış olan pikeyi örterek ameliyatını tamamlamış bir cerrah edasıyla bana döndü ve “Sabaha kadar deliksiz bir uyku çekecekler,” diye fısıldadı.</p>

  <div class="bos09"></div>

  <p>Yine de gürültü yapmamaya özen göstererek evi dolaştık. Mutfağa geldiğimizde İlhan buzdolabını açtı ve okuldan eve dönmüş haşarı bir oğlan gibi dolapta bulmuş olduğu mezeleri birer birer mutfak tezgâhına dizmeye başladı. Bir yandan da her çıkardığı tabaktan avuç avuç pastırma, dolma, kısır ve böreği ağzına tıkıyordu. Benim bir şey yemem imkânsızdı. Yiyeceklere ve İlhan’a biraz daha bakarsam sahilde yediğimiz dürümü bütün halinde kusacağımı anlayıp mutfaktan çıktım. Aklım yatak odasındaydı. Sessizce başımı uzattığımda bıraktığımız gibi uyuduklarını gördüm. Dönüp İlhan’dan spreyi aldım. İtiraz etmedi. Demek ki yeterli dozun ne olduğunu o da bilmiyor diye düşünerek bir kez de aynı işlemi ben tekrarladım. Bir süre izledim. Aslında sağdan sola dönmelerini, pikenin kayıp düşmesini bekliyordum. O baştan çıkarıcı çıplaklığı bir kez daha görmek istiyordum ama bunu kendi ellerimle yapamayacak kadar heyecanlıydım. Sonra tüm gücümü toplayıp kadının üzerini açtım. O sırada o kadar sertleşmiştim ki pantolonum acı veriyordu. Pervin’in düz karnının tersine kadının göbeği iki yana yayılmıştı. Beli bir erkek gibi kalındı. Apışarası ise yeni tıraşlanmış, sadece vajinasının çevresinde küçük bir üçgen bırakılmıştı. Cinsel organı, küçük pembe dili dışarıya sarkmış uyuyan bir hayvana benziyordu. Şiddetli bir şekilde pantolonumun içine boşaldım. Sinir içinde örtüyü kapattım. Bunu İlhan bilmemeliydi. Altına yapmış bir çocuk gibi hissediyordum.</p>

  <div class="bos09"></div>

  <p>Neden bilmiyorum, küfrede küfrede yatak odasındaki çekmeceleri karıştırmaya başladım. Havlular, çarşaflar, çamaşırlar... Sütyenler deterjan kokuyordu. Bu geceye dair bir hatıra olsun istiyordum. Ama çamaşırlara bakarken bunları almak istemediğimi fark etmiştim. Ne yapacaktım ki kadının çamaşırlarını? Tam bu sırada elime gelen bir küçük çıkın kendiliğinden açılıverdi. Bir avuç dolusu mücevher bana bakıyordu. Kısa bir tereddüt anından sonra bunları cebime koydum. Bir alt çekmece daha da verimliydi. Kalınca bir döviz tomarı bulmuştum. Ganimeti ceplerime sıkıca yerleştirdikten sonra yatak odasını hızla terk ettim. İlhan mutfakta hâlâ tıkınıyordu. Kolundan çekerek dışarı çıkardım. Artık gitmemiz gerektiğini o da anlamıştı. Balkona yöneldik. Dışarının güvenli olduğuna hükmedince kendimizi yeniden şehrin içine bırakıverdik.</p>

  <div class="bos09"></div>

  <p>Hızlı adımlarla sokaktan uzaklaşıp ana caddeye çıktık. Hemen bir taksi çevirdik ve bindik. Ben taksiciyi kuşkulandırmamak için güya bir partiden geliyormuşuz gibi davranıyordum. Partideki kızların dedikodusunu yapıyordum. Taksici konuştuklarımızın bir kelimesini bile dinlemiyordu. Yine de evin sokağını geçince indik. Biraz dolanarak eve vardık.</p>

  <div class="bos09"></div>

  <p>İçeri girdiğimizde İlhan eski İlhan olmuştu. Müzik setinden yükselen caz melodilerinin içine gömülmek üzere koltuğuna yerleşmişti. Ben tuvalete gidip cebimdeki paraları saymaya başladım. Tahminimden çok daha büyük bir paraydı. Mücevherlere bakarken kadının görüntüsü gözümün önüne geldi. Onu yeniden görmek istedim. Şiddetli bir duyguydu. Ardından başka şiddetli duygular ruhumu titretmeye başladı. Spreyi alıp Pervin’e gitmek gibi...</p>

  <div class="bos09"></div>

  <p>İçeri döndüğümde İlhan’ı şaşırtmak istedim. “O spreye kaç para vermiştin İlhan?” diye sordum. Sesim çatallı çıkmıştı. İlhan ne dediğimi anlamaz bir şekilde yüzüme bakıyordu. Biraz önce yaptıklarını tamamen unutmuş gibiydi. Sanki o gece evden hiç çıkmamıştık. Sanki zayıflıklarını benimle paylaşmamıştı. Sanki bana salak diye bağırmamıştı. Mücevherlerin olduğu çıkını sehpanın üzerine açarak koydum. Bir süre baktı. Sonra bana dönerek: “Ne yaptın sen!” dedi. Sesi fısıltıyla çıkıyordu ama bağırmasıyla eşdeğerdi. Artık ezilmek istemiyordum. Kendimden emin bir edayla sigara yakıp karşısına oturdum: “Hasılat” dedim. Tek sözcük. <i>Cool</i> biri olmanın sırlarını biliyordum artık. İlhan’dan çok şey öğrenmiştim. Boynuz kulağı geçmişti işte.</p>

  <div class="bos09"></div>

  <p>Karışık duygular içindeydim. Bir yanım İlhan’ı alt etmiş olmaktan dolayı zevk içinde yüzerken bir yanım köpek gibi korkuyordu. Sesim sinirden titriyordu. Az konuşmaya çalışıyordum. Bir yandan da yakalanma olasılığımızı gözden geçiriyordum. Sıfıra yakındı. Evet her yana parmak izi bırakmıştık ama sabıkalı olmadığımız için bu izlerden bize ulaşmaları mümkün değildi. Kimseye görünmediğimize emindim. Öte yandan İlhan’ın çocukça tepkisinin ardında yatan gerçeği de görebiliyordum: Onun kafasında bir çılgınlık yapmak vardı. Ama bu kesinlikle hırsızlık değildi. Onunkisi daha çok, yüksek bir yerden denize atlamak gibi yarı tehlikeli bir eylemdi. Ne yapmıştı ki? Bir eve girip tam anlamıyla davetsiz bir konuk olarak buzdolabındaki artıkları yemişti. Ama hepsi bu. Onun amacı buydu. Bir şeyleri kanıtlamak. Uygar dünyanın ördüğü sınırları denemek. Sonradan bu deneyimi bir konuşma sırasında anlatacak, ama olay inanılmaz olduğu için insanlar varsayımsal bir deneyimden söz ettiğini sanarak ciddi ciddi dinleyeceklerdi. Ben ne yapmıştım?</p>

  <div class="bos09"></div>

  <p>Hem İlhan’ı hem kendimi ikna etmek için sabaha kadar dil döktüm. İlhan bu ‘hasılat’ı bir an önce sahiplerine geri vermemiz gerektiğinde ısrar ediyordu. Aslında içimden çoktan vazgeçmiştim o ne idüğü belirsiz mücevherlerden. Pantolonumun düğmeli cebinde beni en az iki yıl krallar gibi yaşatacak param vardı artık. Gecenin sonunda İlhan mücevherlerden kurtulmanın iyi bir yolunu buldu: Çocuk Esirgeme Kurumu’na bağış yapacaktı. Meçhul bir iyiliksever olarak bu mücevherleri postayla gönderecekti. Kılık değiştirmek, yabancı bir semtte takma bir isimle postaneye gitmek, gazete başlıklarından kesilmiş harflerle bir kolaj mektup hazırlamak gibi birçok işi vardı İlhan’ın...</p>

  <div class="bos09"></div>

  <p>İlhan’ı bir daha görmedim. Görmek de istemedim. Ama cebimde bir tomar dövizle yalnız kaldığımda içimi müthiş bir korku kapladı. Hemen ertesi gün güneye doğru yola çıktım. İstanbul’dan ne kadar çabuk uzaklaşırsam o kadar iyi olacaktı. Antalya’ya varır varmaz üç ayrı bankada hesap açtım. Turist rehberi olduğumu söyledim sormadıkları halde. Ben öyle söyleyince hangi şirkette çalıştığımı sordular. Neyse, bir dolu saçma ayrıntı... Özet olarak paraya fazla dokunmadan, gerçekten de ufak tefek işlerde çalışarak Ekim ayına kadar Kaş, Kalkan, Marmaris, Bodrum, Fethiye gezip durdum. Bazen okuldan birilerini görüyordum uzaklardan, o zaman yaptıklarımı unutuyor ve Pervin’e de rastlar mıyım diye heyecanlanıyordum. Hayır Pervin’e rastlamadım. Ama Selcan’la tanıştım.</p>

  <div class="bos09"></div>

  <p>İşte benim hikâyem buydu. Şimdi anladın mı o resmi gördüğümde neler hissettiğimi?</p>

  <div class="bos09"></div>

  <p>Tüm bunları nasıl yazdığıma, neden böyle bir itirafta bulunduğuma şaşıyorum. Aradan yirmi yıl geçmiş olması bir açıklama değil. Belki de itiraf ederek bu suçtan kurtulacağımı umuyorum. Çünkü... bilmiyorum, bu suçun cezasını bir gün Sarp çeker diye korkuyorum. Saçma bir inanç tabii. Ama yine de itiraf etmek temize çıkmak yolunda bir adım değil midir?</p>

  <div class="bos09"></div>

  <p>Şu anda gece bitmek üzere. Birazdan bu dosyayı sana göndereceğim. Yorgunluk kollarıma yapışmış bir ahtapot gibi. Üzgünüm. Tahmin edemeyeceğin kadar... Saçma sapan şeyler yaparak geçirdiğim hayatım yüzünden değil. Bir daha yazamayacak oluşum nedeniyle.</p>

  <div class="bos09"></div>

  <p>Sevgiler</p>

  <p>Ali, Cumartesi, 23:59, Ataşehir.</p>
</body>
</html>
