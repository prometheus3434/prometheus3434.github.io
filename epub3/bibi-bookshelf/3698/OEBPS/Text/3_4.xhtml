<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos5"></div>

  <p class="baslik1"><b>İçeride Daha Ne Benler Var</b></p>

  <p class="baslik1">[Halil]</p>

  <div class="bos2"></div>

  <p>Meğer bu çocuk yazdıklarımı temize çekiyormuş. Tabii Halil Bey bir kopyasını size bırakırım, dedi. Yarın getirir herhalde. Her sabah da koşuya gidiyor, geçerken resmi bırakıyor yazıyı alıyor. Eskiden yazı-çizi işleriyle uğraşanlar pek böyle spor yapmazdı. Şimdikiler farklı demek ki... İki satır laflayalım istedim aslında, soracaktım nasıl, iyi yazmış mıyım diye. Ama yerinde duramıyor ki, koşa koşa gitti. Dışarda görsem kurye sanırdım. Yazarmış ama bir kitabını bile görmedim. Ferhan’a söylesem de getirse bana. Ama şimdi başlar ahret sualleri. Ne yapacaksın baba, sana göre şeyler değil... Vıdı vıdı, yer bitirir insanı. Çocuklar babalarını neden küçümser? Sanıyor ki ben bu yaşta doğdum, bu evden hiç çıkmadım. Yahu ben eve girmezdim be. Nerede akşam orada sabah. Bir sürü şair de tanıdım, yazar da. Mesela Edip vardı, Bebek’te içerdik. Şadırvan vardı o zamanlar. Denize karşı, bara tüneyip bir ikindi rakısı. Şimdi Ferhan’a söylesem tanımaz, o kim diye yüzüme bakar. Belki arkadaşı bilir. Madem yazar, hepsini tanıması icap eder. Zaten kaç tane yazar var ki memlekette? Biz daha çocukluk evresindeyiz tekâmülün. Bazı milletler geç gelişiyor. Mesela Avrupa yaşlandı artık, olgunlaştı, duruldu. Amerika genç, yerinde duramıyor, her yere her şeye saldırması bundan. Biz ise çocukluktayız hâlâ. Çocuk gibiyiz. Dikkatimizi toplayamıyoruz, aklımız fikrimiz eğlencede, futbolda, dansda, şarkıda, türküde. Çocuklar da böyle değil midir? Hayatın realitesini idrak etmedikleri için hayallerin peşinden koşarlar. Dünyayı kendi zevklerinin merceğinden görürler. Tabii o görüntüde ne devler, ne periler, ne canavarlar vardır, çeşit çeşit. Misal mi? Çook, her yanımız bu misallerle dolu. Bir zamanlar komünizm umacısı ile korkutulduk, şimdi şeriat, yarın artık ne çıkarsa bahtımıza. Her neyse, işimize bakalım, bugün çok havailik yaptım zaten. Hanımın temizlik günü diye akşama kadar sokaklarda sürttüm. Neyse ki resmi de yanıma almışım. Otobüslerde çıkarıp çıkarıp baktım. İnsanın aklına ne çok şey geliyor. Bu resmin başarısı mıdır? Ben resimden anlarım. Ama modern resimden zerre kadar da hazetmem. Ben yaptım oldu diye bir şey çıkarmışlar, ne yaparlarsa sanat oluyor. Oluyor mu gerçekten? Yoo, sadece vakit geçiyor. Yarına kalıyor mu? İnsanlara bir şey ifade ediyor mu? Hayır, kesinlikle hayır. Bir Rembrandt bir Mikelanj olabilir misin? Ben ona bakarım. Adamların eserleri aradan bin yıl da geçse, on bin yıl da geçse güzelliğini koruyor. Kim bakarsa baksın, isterse hayatında ilk defa bir resim görüyor olsun muhteşemliği karşısında alıklaşır, büyülenir. Gerçek sanat eseri hayranlık uyandırır. Neden? Çünkü adamlar hayatlarını sanatlarına vakfediyorlarmış. Daha güzel heykel yapabilmek için kadavraları kesip bakıyorlarmış hangi adale nereden geçiyor, nasıl bağlanıyor diye. Öyle kafadan atarak olur mu? Olmaz. İnce ince, bir cerrah gibi, bir atom fizikçisi gibi çalışmış adamlar. O zaman da müzeye koyarlar eseri, yetmiş iki millet gelir ağzı açık seyreder. Bazen hayalini kurardım eskiden, şöyle bir Avrupa seyahati yapsam, müzeleri gezsem diye. Ama olmadı işte, olacağı da yok. Sultanahmet’te görüyorum, benden yaşlı pinponlar geziyorlar otobüslere doluşup. Hacca giden kafileler gibi yollardalar. Aslında günümüzde hac seyahati tek bir yere doğru yapılmamalı, her yere gitmek lazım. Hem de öyle uçakla falan değil, otobüsle, trenle, gemiyle... Yavaş yavaş sindire sindire. Neden hacca gidilirmiş? Yol için. Eski masallarda anlatılan hep o değil midir? Kafdağı’nın ardındaki hazine için yola çıkar adam ama asıl macera yolda başından geçenlerdir. Önemli olan tecrübedir. Kolay mı o zamanlar, kalkıp at sırtında o kadar yol gitmek? Eşkiyası var, hastalığı var. Boşuna denmemiş ‘gidip de dönmemek var’ diye. Her yola çıkanın ardından dualar okuyan ninemi hatırlıyorum. Babam işe giderdi, arkasından su dökerdi. Yahu anne alt tarafı bir otobüse bineceğim yarım saatte işe varacağım, akşam döneceğim, derdi de dinlemezdi. Eski kadın tabii. Onlar gördü asıl kıtlığı, savaşı, acıyı. Savaş zamanı, tüm aileler dağılmış dört bir yana. Yedi kardeştik iki tane kaldık der dururdu. Pamuk ninem benim. Balkanlardan yürüye yürüye geldik, arkamızda Bulgar domuzu diye söylenirdi. Hacca gitmek o zaman başka bir mana ifade edermiş. Giden kişi dönebilirse eğer, kim bilir belki iki yıl sonra, başka biri olurmuş. Tabii o lafın devamı da söylenir: Dönüp de bulmamak var. E, telefon yok, telgraf yok. Mektup yazsan bir dert, varır mı yerine? Eski zamanlar zormuş zor. Şimdi de zor ama şimdinin zorluğu başka. İyice çenem düştü, aklıma geleni yazıyorum konuşur gibi. Çocuğun işine yaramayacak böyle yaparsam. Resim veriyor, bak da yaz diyor ben imtihanda cevabı bilmeyen talebe gibi kıvırtıyorum. Maksat sayfa doldurmak sanki. Değil ama değil. Billahi değil, var bu çocuğun bildiği bir şey. Çünkü resme bakıyorum, hakikaten aklıma neler geliyor neler. Şimdi bu resim bir tiyatro sahnesi gibi... Kadının kostümü var bir kere. Kanat takmış. Ama melek olmak için biraz kart. Yani kendi aralarında oynuyorlar gibi. Kim seyreder böyle bir piyesi? Geçkin bir melek. Adam da aşırı bir hürmet gösteriyor kadına. Sustalı maymun gibi selamlıyor kadını. Kart melek de elini uzatmış sanırsın takdis ediyor, paye veriyor. Benim fikrimce adamın kibarlığı sahte. Zaten böyle aşırı kibar insanlardan çekinmek lazım. Böyleleri aman efendim, sepet efendim, hürmetler ederim, zat-ı âliniz gibi mübalağalı laflar ederler, iki büklüm olurlar ama yeri gelince en pespaye külhanbeyi kesilirler. Bir Erdoğan Bey vardı, Aksaray’daki apartmanda. Eve girerken karşılaşmayayım diye dua ederdim her gün. Kapıdan kim önce geçecek diye iki saat kibarlık piyesi oynardık. Aman rica ederim önce siz buyrun, yok hayatta olmaz siz buyrun... İnsan böyle birini gördü mü kaptırıyor kendini, başlıyor kibarlığa. Aslında şahsi bir inada bindirme meselesi. Her seferinde benden daha kibar olduğunu ispat etmek için yapıyordu, üste çıkmak için. Yağma yok, ben de beklerdim kapıda. Önce siz buyrun diye kırılıp dökülürdüm. Ama işte aynı Erdoğan Bey karısını bir döverdi ki! Katiyyen inanmazdı bilmeyen biri. Erdoğan Bey mi yok canım yanlışınız var derdi az tanıyanlar. Biz yemin billah ederdik, bu sefer de iftira ediyormuşuz gibi şüpheyle bakarlardı yüzümüze. İnananlar da Erdoğan Bey’in tarafını tutarlardı hemen, kim bilir kadın neler yapmıştır adamcağızı çileden çıkarmıştır, derlerdi. Zavallı kadın... İşte resimdeki adamı o çift karakterli ruh hastası Erdoğan Bey’e benzettim. Kimileri kendini gizlemekte özel bir kabiliyete sahiptir. Bende hiç yoktur böyle huylar. Neysem oyum. Mevlana’nın dediği gibi... Sahte kibarlıklarım hiç yoktur, dan diye söyleyiveririm düşündüğümü. O yüzden benden siyasetçi olmaz. Hanım der ki sen mecliste olsan iki günde kapıya koyarlar, biraz politik olsan ya. Ne yapacağım politik olup? Nedir politik olmak? Yalan söylemektir. Ben güzele güzel, doğruya doğru derim. Bunu bilir bunu söylerim. Tabii her aklıma geleni de söylemem. Deli derler adama. Çünkü akıl insanın hizmetkârı olmalı. Eğer ki insan aklının hizmetine girerse, o adamın vay haline! Neler neler ister akıl, ne şeytanlıklar bulup çıkarır. Akla her gelen güzel ve doğru olaydı insanlık böyle mi olurdu? Kimi zaman gözlerimi dinlendirmek için koltuğa kurulur bu içimdeki sesi dinlerim. Acayip şeyler söyler... Tanıyamam o sesi bazen. Çocuk gibi türlü türlü zırvalıklar fısıldar. Vehimler, şüpheler, hayaller. Doğrudur Yunus’un dediği, bir ben var bir de benden içeride başka bir ben. Doğru ama eksik söylemiş eski zaman insanı. Bir ben var, içeride daha ne benler var! Çeşit çeşit. İşte delilik bu benlerin dizginlerini elden kaçırınca ortaya çıkıyor. İnsan bir bakmış o içindeki seslerin kölesi olmuş. Ben olmam. Hepsini dinlerim, adeta bir umum müdür edasıyla hepsine söz veririm ama nihai kararlar bana aittir. Velev ki bunlardan birinin dediğini yapacak olsam bile asla ilk va’zedildiği şekliyle tatbik etmem, iki kere düşünür, keskin köşelerini budar medeni bir hale getiririm. İnsanın en büyük derdi budur kanaatimce, şahsiyetin tekamülü bu mücadeleden geçer. Bu resimleri yapan sanatkâr bence muhakkak farkındadır bu mücadelenin. Zaten kendi şahsında güdük kalmış biri nasıl sanatkâr olur ki? Olur da ancak o tualin üzerine boyaları fırlatıp bakın ben ne güzel yaptım diyenler kadar olur. İki yaşındaki sübyan sabi daha samimidir sanatında. Kakasıyla duvarlara resmettikleri daha çok sanattır bunlarla mukayese edilince. Her şey insanın peşinden sürükleyecek birilerini bulmasına bağlı. Öyle derler: şimdi şu kapı açılsa ve ben kralım diye bağırarak bir adam girse içeri deli diye tutar tımarhaneye atarız. Ama adamın arkasında yüz kişilik bir kalabalık varsa... Mecburen kabul ederiz adamın krallığını. Hem o kadar insan hata yapmış olabilir mi? Böyle düşünürüz hemen. İşte böyle böyle Hitler’di Mussolini’ydi başına musallat olmadı mı insanlığın? Tabii bu delilikten kaç kişinin menfaati olduğuna da bağlı... Nereden nereye: hokkabaz gibi poz vermiş Erdoğan Bey’e benzeyen adama bakıp neler düşündüm. Serbest kalınca insanın aklı ipini koparmış deli danalar gibi koşturuyor. Önüne kim gelirse boynuzlamak için hamle ediyor. Ama işte İspanyolların yaptığı gibi insanlar eğlenerek bakıyorlar bu deli danaya. Daha sonra şişleri sırtına saplayıp bitiriveriyorlar işini. Şimdi biz yapsak Avrupa Birliği’ne alırlar mı? Bırak aralarına almayı, vahşi diye adımızı çıkarır, Haçlı seferi düzenlerler. Ama İspanyol yapınca iyi. Biz kurban kesince kötü. Bir kere biz yemek için kesiyoruz hayvanı. Herkes paylaşıyor. Hem fakirin karnı doyuyor hem de herkes ne yediğini anlıyor. Yoksa Allah’ın senin kestiğin kurbana ihtiyacı mı var? Zaten hepsi onun değil mi? Vahşetmiş! Asıl vahşet hayvanı eğlence için öldürmekte, işkence etmekte. Bizim ananelerimizin hep derin manaları vardır. Mesela ben çocukken her bayram kesmezdi babam kurban. Zaten memur adam. Gerçi o zamanlar memurların durumu o kadar kötü değildi. İzafi bir şey tabii. Herkes o kadar sefildi ki memurun fakirliği zengin görünüyordu. Babam ben mektebe başladığım sene kesmişti. Bir koç. Kanını alnıma sürmüşlerdi. Oğlum, demişti, bak bu hayvanı senin için kestik, onun hayatından sen mesulsün artık. Bu laf bende öyle bir yer etmişti ki... Bir de hocaya eti senin kemiği benim demişti beni iteleyerek. Hoca da koskoca müfettişi görünce daha da bir ciddileşmiş olmalı, sertçe tutup beni yanına çekmişti kurbanlık koyun gibi. Mektepte ne zaman haylazlık yapsam aklıma bu koç gelir gözlerim dolardı. Yaramazlıklarım yüzünden ızdırap çeker sanırdım. Çocukluk işte. Ama mühim bir neticesi daha oldu bu kurban hadisesinin. Ondan sonra et yerken hep bir mahluğu yediğimin idraki içinde oldum. Daldan dala atlıyorum ama resme bakınca önce bir şey geliyor aklıma sonra başka şey. Bazı şeyleri yazamadan bakıyorum mevzu başka yere kaymış. Mesela adamın can simidi gibi bir şeyin içine girmiş olması başlıbaşına bir mesele. Denize girerken çocukların kullandığı şambrellere benziyor. Komik. Adam ne demek istiyor bu şekilde? Hanfendi gözlerinizin denizinde boğulmamak için bakın can simidine sarıldım! Erdoğan’a bak sen. Ağzı laf yapardı zahir. Yoksa o güzelim kadını nasıl elde etsin. Kadın varlıklı bir aileden de geliyordu. Güzeldi de. Boşnak güzeli. Elini sallasa ellisi. Ama kapılmıştı bu adama. O zamanlar boşanmak kolay değildi. Şimdi gözünün üstünde kaşın var, deyip çıt diye boşanıveriyorlar. Yahu evlilik kolay iş mi? Bir aile olmak... Daha ilk münakaşada soluğu hâkimin karşısında alıyorlar. Hâkimler de bıkmış, her gün yüzlercesi geliyor, bana ne deyip boşuyorlar. Halbuki münakaşa müşterek hayatın bir parçasıdır, yeri gelir zamkıdır. Tabii belli bir ölçüyü aşmamak kaydıyla. Peki resimdeki Erdoğan şambrelden simit takmış gelmiş de kadın boş mu durmuş; o da kanat takmış ben melek gibi kadınım diyor. Eh onlar anlaşmışsa bize laf söylemek düşmez. Tencere yuvarlanmış kapağını bulmuş!</p>
</body>
</html>
