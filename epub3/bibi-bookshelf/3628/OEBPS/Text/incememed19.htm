<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="WordSection">
    <h1 class="MsoNormal1"><span class="calibre2"><b>15</b></span></h1>

    <p class="MsoNormal1"><span class="calibre2">Tazı Tahsin dağlardan ormanlardan saklana saklana Çiçeklideresi köyüne kadar gelmiş, köyün üstündeki mağaranın önünde oturup kalmıştı. Korku içindeydi. Koynundaki bu kadar parayı bir coşkunluk anında ona veren Murtaza Ağa sonradan pişman olup ardına çoktan atlı çıkarmıştı. İyi ki yoldan gelmemişti. Yoldan gelmiş olsaydı, ne kadar koşarsa koşsun, mutlaka atlılar onun arkasından yetişecek, paralarını elinden alacaklardı. Kim kime bir İnce Memed muştusu için bu kadar parayı verirdi...</span></p>

    <p class="MsoNormal1"><span class="calibre2">Tazı Tahsin mağaranın önüne oturmuş şimdi de köye giremiyordu. Acından da ölmüş, karnı, bağırsakları biribirine geçmişti. İner miydi hiç köye, şimdi Murtaza Ağanın adamları çoktan köye gelmişler, o imansız, kan içici muhtarın evine on beş candarmayla inmişler, onu bekliyorlardı. Kim kime bir çiftlik alacak kadar parayı bir muştu için bağışlardı? Murtaza Ağanın parasını kaçırdı diye de candarmalar onu yatırırlar sopanın altına, kan işetinceye kadar onu Muhtarın evinde döverlerdi. Allah kulunu Kertiş Ali Paşanın eline düşürmesin! Kertiş Ali Onbaşı ıssızda yakaladığı köylüleri, Onbaşı Ali Paşa, Onbaşı Ali Paşa, diye bağırtıyordu. Acından ölse de Tazı Tahsin, işte bu mağaranın önüne gömülse de, burada da onun ak kemiklerini bulsalar da köye uğrayamazdı. Aaah, anası da hiç evden çıkmazdı ki... Bir yanılsa da buralara bir çıksaydı, ona ne güzel sıcak bazlamalar getirirdi... Kimseye de görünemezdi. Onun bu kadar parayı alıp kaçtığını herkes biliyordu. Tazının bu kadar parası var diye şimdi köy biribirine girmiş, başlarında da Muhtar, dört gözle onun yolunu gözlüyorlardı. Mahmut Ağaya bile haber göndermişlerdi.</span></p>

    <p class="MsoNormal1"><span class="calibre2">O gece mağarada yattı. Korkuyordu da. Mağaranın içi kayışkanat doluydu, her birisi kocaman kocaman, hem de kan içici. Bu kayışkanatlar var ya, insanın gırtlağına gagalarını bir saplar, damarlarında ne kadar kan varsa sömürüp bitirinceye kadar bırakmazlarmış. Yatarken parasının üstüne yatıyordu. Kayışkanatlar bütün kanını sömürsünler de yeter ki paracıklarına dokunmasınlardı. Bu parayla neler, neler alacaktı. İki çift kırmızı, ay boynuzlu öküz, bir pulluk, dört sütlü inek, koyun, keçi, bir de doru bir at, o doru atları severdi, doru atın alnı da akıtma sakar olacaktı, bir de Topal Alinin şapkası gibi tüylü bir lenger şapka, bir de tıpkı Topal Alinin pantolonu, ceketi gibi bir ceket, sonra da kenarları sarı kordonlu kırmızı, ateş gibi yanan bir çift postal... atına binip köyün bir başından bir başına akşama kadar gidip gelecekti, lenger şapkası yana yıkılmış... Haaa, hep bunu unutuyordu, o da korktuğundan, Tazı Tahsinin tüfekten, tabancadan, hançerden bile, kan çıkaran ne varsa hepsinden ödü kopardı, bir de Alaman filintası takacaktı omuzuna, tabii içi boş, o deli miydi, hiç filintasına kurşun koyar mıydı? İçinde kurşun yoksa, o gene tüfekten korkardı ya, o kadar çok korkmazdı.</span></p>

    <p class="MsoNormal1"><span class="calibre2">Sabaha karşı azıcık uyudu, bir uyandı ki, başucunda azman bir yaratık. Bağırarak dışarıya uğradı. Dışarda da çoban Veliyle göğüs göğüse geldi. Onu tanıyamadı, hemen mağaraya döndü, mağarada o kocaman yaratık öyle duruyordu, dışarıya kaçtı. Bir süre böyle mağaradan dışarıya, dışardan içeriye gitti geldi. Sonunda Veliye bakınca onu kepeneğinden tanıdı.</span></p>

    <p class="MsoNormal1"><span class="calibre2">"Veli... "</span></p>

    <p class="MsoNormal1"><span class="calibre2">"Ne var," dedi Veli, "ne oldu sana?"</span></p>

    <p class="MsoNormal1"><span class="calibre2">"İçerde..."</span></p>

    <p class="MsoNormal1"><span class="calibre2">"İçerdeki benim köpek. Seni tanıdı da sesini çıkarmadı. Ben de şuradan geçiyordum az önce, mağaradan bir inilti duydum, korktum içeriye giremedim, oraya köpeği saldım."</span></p>

    <p class="MsoNormal1"><span class="calibre2">Tazı Tahsin dizleri çözülmüş yere çöküverdi. Bir süre göğsü inip inip kalkarak öyle kalakaldı.</span></p>

    <p class="MsoNormal1"><span class="calibre2">"Ne oldu Tahsin, ne var, söyle bana?"</span></p>

    <p class="MsoNormal1"><span class="calibre2">"Candarmalar," dedi Tahsin can çekişircene. "Murtaza Ağanın adamları... Mahmut Ağamıza da haber salmışlardır. O da benim kemiklerimi un ufak eder eline geçirirse beni." Olanı biteni olduğu gibi Veliye anlattı. "Eğer bu dediklerimi de bir tek kişiye, anana, babana bile söylersen seni boğar öldürürüm. Bunu böylece bil," dedi.</span></p>

    <p class="MsoNormal1"><span class="calibre2">Veli on altısında ya var, ya yoktu, ablak yüzü dinlediği büyük maceranın heyecanından kıpkırmızı kesilmişti.</span></p>

    <p class="MsoNormal1"><span class="calibre2">"Tahsin Ağam ben bunu hiç kimseye söyler miyim! Ben Mahmut Ağayı bilmez miyim, o yeter ki bir adamın elinde para görmesin, hemen alıverir. O da yetmez, ardından da insanın kemiklerini kırıverir, un ufak eyler. Mahmut Ağa da köye geliyormuş. Demek bunun içinmiş."</span></p>

    <p class="MsoNormal1"><span class="calibre2">"Söylemeyeceğine yemin edeceksin."</span></p>

    <p class="MsoNormal1"><span class="calibre2">"Neyin üstüne?"</span></p>

    <p class="MsoNormal1"><span class="calibre2">"Ananın başı üstüne."</span></p>

    <p class="MsoNormal1"><span class="calibre2">"Anamın başı üstüne ben hiç yemin etmedim. Sonra anam ölür ya..."</span></p>

    <p class="MsoNormal1"><span class="calibre2">"İyi işte, o zaman da sen kimseye söylemezsin."</span></p>

    <p class="MsoNormal1"><span class="calibre2">"Anamın başına yemin edemem."</span></p>

    <p class="MsoNormal1"><span class="calibre2">"Edeceksin. Etmezsen ben de seni burada öldürürüm. Öldürür de kaçarım. Kim bilecek... "</span></p>

    <p class="MsoNormal1"><span class="calibre2">"Öldür ama anamın başı için bana yemin içtirme. Sonra ölür fıkara. Başka neyin üstüne dersen ederim."</span></p>

    <p class="MsoNormal1"><span class="calibre2">Tazı Tahsin direniyor, öteki öldürseler de, anası üstüne yemin etmeye bir türlü yanaşmıyordu. O kadar tartıştılar, konuştular ki ikisi de yoruldu, sesleri de çıkmaz oldu, biri bir yana düştü, biri bir yana, ıslık gibi çıkıyordu artık sesleri.</span></p>

    <p class="MsoNormal1"><span class="calibre2">Tazı Tahsin duyulur duyulmaz:</span></p>

    <p class="MsoNormal1"><span class="calibre2">"Bana ekmek ver," dedi, "git biraz da süt sağ."</span></p>

    <p class="MsoNormal1"><span class="calibre2">Veli ona ekmeği verdi, vermesiyle keçilerin içine girmesi, oradan da köye aşağı alıp yatırması bir oldu. Tazı Tahsin o kadar açtı ki onu kovalayıp yakalamak aklından bile geçmedi. Velinin köyü nasıl velveleye vereceğini biliyor, önündeki yemeği bir anda bitirmeye çalışıyordu. Sonunda sabredemedi, azık çıkınını da alıp yukarı ormana, pınarın başına çekildi. Susamıştı, ağzını ak çağşaklı pınara dayadı, kana kana yarpuz kokulu sudan içti.</span></p>

    <p class="MsoNormal1"><span class="calibre2">Bir önündeki Velinin azığından yiyor, bir pınara eğilip su İçiyordu. Çıkındaki son kalıntıyı da bitirince ayağa kalktı, yukarlarda daha rahat yerler, küçücük çimenli bir alanın ortasında uzun, üstü de düz bir kayalık vardı, oraya gidecekti, ayağa kalkar kalkmaz sallandı, gözleri karardı, düşecekti, bir dala yapıştı. Gene de dal onu taşıyamadı, yere düştü, düşer düşmez de onu bir uyku bastırdı, taş gibi uyudu kaldı.</span></p>

    <p class="MsoNormal1"><span class="calibre2">Bütün Çiçeklideresi köyü, İnce Memedin ölüm haberini kasabaya götüren Tazı Tahsinin zengin olduğunu, Ağaların, Beylerin ona verdikleri muştu parasını da onun elinden almak için Mahmut Ağanın onun arkasına on bir atlısıyla düştüğünü duymuş, ortalık allak bullak olmuştu.</span></p>

    <p class="MsoNormal1"><span class="calibre2">"Onun elinden alır Mahmut Ağa bu parayı."</span></p>

    <p class="MsoNormal1"><span class="calibre2">"Ona verdikleri paraylan on bir öküz, dokuz at, yüz keçi, otuz beş koyun alınırmış..."</span></p>

    <p class="MsoNormal1"><span class="calibre2">"Zengin oldu da gitti."</span></p>

    <p class="MsoNormal1"><span class="calibre2">"Korkmasın da ne yapsın, o kadar paranın onda olduğunu eşkıyalar bir duyarlarsa..."</span></p>

    <p class="MsoNormal1"><span class="calibre2">"Kertiş Ali Onbaşı Paşa bir duyarsa..."</span></p>

    <p class="MsoNormal1"><span class="calibre2">"O parayı onun elinde bırakırlar mı hiç, Tazıcık Tahsinin!"</span></p>

    <p class="MsoNormal1"><span class="calibre2">"Para değil, başına bela aldı Tazıcık Tahsin."</span></p>

    <p class="MsoNormal1"><span class="calibre2">"Mahmut Ağayı bela aldı, kartal bakışlı."</span></p>

    <p class="MsoNormal1"><span class="calibre2">"Ya bizim Muhtar? Onun elinde bırakır mı o parayı..."</span></p>

    <p class="MsoNormal1"><span class="calibre2">"Kertiş Ali Onbaşıyla bir olup..."</span></p>

    <p class="MsoNormal1"><span class="calibre2">"Mahmut Ağa kimseye bir zırnık koklatmaz o paradan..."</span></p>

    <p class="MsoNormal1"><span class="calibre2">"Vermesin bakalım parayı onlara Tazı Tahsin."</span></p>

    <p class="MsoNormal1"><span class="calibre2">"İnce Memedi öldürenler Muhtarla Kertiş Ali Paşa... Onlar parayı... "</span></p>

    <p class="MsoNormal1"><span class="calibre2">"Parayı alan da burnu sümüklü Tazıcık Tahsin."</span></p>

    <p class="MsoNormal1"><span class="calibre2">"Birazıcık koştu diye bir insana o kadar parayı verirler mi?"</span></p>

    <p class="MsoNormal1"><span class="calibre2">"Mahmut Ağa derisini yüzer onun."</span></p>

    <p class="MsoNormal1"><span class="calibre2">"Onbaşı Kertiş Ali Paşa gözlerini oyar onun."</span></p>

    <p class="MsoNormal1"><span class="calibre2">"Yiğitse gelsin köye..."</span></p>

    <p class="MsoNormal1"><span class="calibre2">"Mahmut Ağa binmiş al atına, filintası boynunda, kuş gibi bu yanlara geliyormuş."</span></p>

    <p class="MsoNormal1"><span class="calibre2">Tazı Tahsinse ormanda uyuyor, bir tuhaf düşler görüyordu.</span></p>

    <p class="MsoNormal1"><span class="calibre2">Üstüne günün değmesiyle uyandı. Uzaklarda bir kurt uluyordu. Kurt uluması uğursuzluğa alamettir. Tazı Tahsinin tüyleri diken diken oldu. Eli koynundaki parasının üstündeydi. Ödü koptu. Şimdi Veli gitmiş her şeyi köyde anlatmıştı. Köylü de... Kim bilir... Kızlar da ona ne biçim bakacaklardı, zengin bir adama o biçim baktıkları gibi. Köyün içinde, tıpkı Onbaşı Kertiş Ali gibi göğsü içerde, kıçı dışarda koç gibi dolaşacak, herkes bu Tazı Tahsin ne biçim zengin adammış diye, ona bakacaklardı.</span></p>

    <p class="MsoNormal1"><span class="calibre2">Kurt korkusu, köyde zenginliğinin tadını çıkarma düşüncesi onun ayaklarını aldı köyün üst başındaki kayanın üstüne götürdü. Karanlık kavuşuncaya kadar burada saklanacak, karanlık kavuşunca da bir sansar gibi köye inecek, anası da köyde olanı biteni ona ulaştıracaktı. O da... Köyde parasını öyle bir yerlere saklardı ki bin yıl arasa kimse bulamazdı. Köyü hemen görmek istiyor, burada sabırsızlıktan ölüyordu. Görsünlerdi o köylüler mırmırık çorbası içe içe karnı şişmiş Tazıcık Tahsini, görsünlerdi...</span></p>

    <p class="MsoNormal1"><span class="calibre2">Daha fazla dayanamadı, gizlendiği kovuktan dışarıya çıktı, altında saklandığı kayanın üstünde gezinmeye başladı. Şimdi bir köylü onu burada göğsünü şişirmiş böyle gezerken görmeliydi ki, bütün zenginler göğüslerini işte böyle şişirirlerdi. Ya köye gelmişlerse Mahmut Ağayla adamları, ya da Murtaza Ağa, işte o zaman da Tazı Tahsin alır yatırırdı dağlara öte. Yakalasınlar yakalayabilirlerse, şu kayalıklarda o koşarken arkasından kurşun sıksalar ulaşamazdı. Köye gidecek, parasını almaya gelen birisi varsa, ver elini dağlar, çok da azık alacaktı yanına... Tuz da, keskin bir bıçak da... Acıkınca bir çobanın sürüsünden bir oğlağı... Çamlar arasında, yarpuzlu pınarların başında harmanlamış közlerin üstünde kebap ettiği oğlak etlerini, dudaklarının kıyısından yağları akıta akıta yiyecekti. O it oğlu Velinin, hele Velinin yiye yiye keçilerini bitirecekti. Onlar Tazıcık Tahsini ne sanıyorlardı, o Tazıcık Tahsin öyle becerikli bir hırsızdı ki uyurken gözlerinden kirpiğini çalar da kimsenin haberi olmazdı. Niçin bu Çiçeklideresi köyünde hiç horoz yoktu, bu köydeki bütün horozları çalıp da yiyen, hem de yarpuz kokulu pınarların başında, kimdi? Kimdir o ki, Kalealtının mağarasında köyden çalınmış bütün horozların başını saklayan, Tazıcık Tahsindir. Pekiyi, on yıldır, o kadar horozu çalanın, köydeki horoz soyunu kurutanın kim olduğunu köylü bilebildi mi? Köydeki bütün çocukların adı horoz hırsızına çıktı da, bir Allahın kulu çıkıp da, ey millet, bu kadar horozun kökünü kurutan Tazıcık Tahsindir, diyebildi mi, bunu bir tek kişicik akıl edebildi mi? Gerekirse on yıl dağda kalır da Tazıcık Tahsin, kendisine Tazıcık demeye bayılıyordu, bütün bu yakın köylerin taze oğlaklarını ve hem de kuzularını bitirir de, gene de şu alnının öz bir teriyle kazandığı paracıklarını kimseye kaptırmazdı.</span></p>

    <p class="MsoNormal1"><span class="calibre2">Karanlık usul usul çöküyor, Tazı Tahsin kayanın üstünde deliler gibi oradan oraya yürüyor, fır dönüyordu.</span></p>

    <p class="MsoNormal1"><span class="calibre2">Gün batınca öylesine bir sevindi ki havaya hoplayarak bağırdı kendinde olmayarak. Bundan da ödü koptu, koşarak gitti kayanın altındaki kovuğa saklandı. Keskin kulaklarıyla bir süre yöreyi dinledi, baktı ki ortalıkta çıt yok, usul usul, temkinli kayadan indi, bir sansar gibi sessiz, sinerek köye aşağı kaydı. Evlerine vardığında yüreği güm güm atıyordu.</span></p>

    <p class="MsoNormal1"><span class="calibre2">"Ana, ana, kapıyı aç!"</span></p>

    <p class="MsoNormal1"><span class="calibre2">Anası kapıyı açtı, içerde ocak yanıyordu, ateş ışığında anası onun yüzüne bakınca bir şaşkınlık çığlığı attı:</span></p>

    <p class="MsoNormal1"><span class="calibre2">"Abooov oğlum, sana ne oldu böyle?"</span></p>

    <p class="MsoNormal1"><span class="calibre2">Hemen içeri girip kapıyı kapatan Tazı Tahsin:</span></p>

    <p class="MsoNormal1"><span class="calibre2">"Bir şey olmadı anam, ne var ki... Dur şimdi sen... Şu sorduklarımı dinle, bugünlerde buraya kasabalı adamlar geldiler mi, beni aradılar mı, köyde hiç Topal Ali adında topal bir adam gördün mü? Mahmut Ağa nerede?"</span></p>

    <p class="MsoNormal1"><span class="calibre2">"Yoook, yavrum, hiç kimse gelmedi köye, ne topal ne kör ne de sağlam... Kimse de seni aramadı. Mahmut Ağa daha gelmedi ya gelecekmiş."</span></p>

    <p class="MsoNormal1"><span class="calibre2">"Hiç kimse, hiç kimse, öyle mi?"</span></p>

    <p class="MsoNormal1"><span class="calibre2">"Hiç kimse oğlum, bilmiyor musun sen, bu köyde sinek uçsa benim haberim olur."</span></p>

    <p class="MsoNormal1"><span class="calibre2">"Ana zengin oldum."</span></p>

    <p class="MsoNormal1"><span class="calibre2">"Duydum yavrum, duydum," diye anası şaşkın şaşkın onun yüzüne bakıyordu. "Velicik çoban köyü velveleye verdi. Köy senden başka hiçbir şey konuşmuyor."</span></p>

    <p class="MsoNormal1"><span class="calibre2">"Zengin, zengin oldum, ana, gel!" Anasını kolundan çekip ocağın yanına götürdü, elini koynuna sokup mendiline sardığı paraları çıkardı: "Bak ana," dedi, "Bu bir, yalnız buna iki çift öküz alınır. Köye hiç, hiçbir yabancı insan gelmedi, değil mi?"</span></p>

    <p class="MsoNormal1"><span class="calibre2">"Hiç, hiç gelmedi."</span></p>

    <p class="MsoNormal1"><span class="calibre2">"Bu iki, buna da bir at, bir mavzer, bir de pulluk alınır. İşte şuna da... Sana iki inek de alacağım. İşte şuna da... Bol bolamadı süt içeceğiz, yoğurt, yağ, kaymak yiyeceğiz. On bir tane de yavrulu keçi alacağız... Sen de peynir yaparsın. Ana, köye hiç kimse gelmedi mi, hiç, hiç? Uzun bir adamla, Mahmut Ağa da mı?"</span></p>

    <p class="MsoNormal1"><span class="calibre2">"Gelmedi, hiç, hiç, hiç!"</span></p>

    <p class="MsoNormal1"><span class="calibre2">"Zengin oldum, ana."</span></p>

    <p class="MsoNormal1"><span class="calibre2">Ananın gözleri ardına kadar açılmış, Tazı Tahsinin yere yan yana dizdiği paralara bakıyor, paralara, gözlerine inanamıyordu. Tazı Tahsin de bir yandan olanı biteni anlatıyor, Murtaza Ağadan, Topal Aliden söz ediyordu.</span></p>

    <p class="MsoNormal1"><span class="calibre2">"Pişman olmaz mı o adam bana bir İnce Memed muştusu için verdiği paraya?"</span></p>

    <p class="MsoNormal1"><span class="calibre2">Ananın yüzü birdenbire sararıverdi.</span></p>

    <p class="MsoNormal1"><span class="calibre2">"Bilmem ki yavrum."</span></p>

    <p class="MsoNormal1"><span class="calibre2">"Pişman olmaz, pişman olmaz," diye güldü Tazı Tahsin. Bu endişeli bir gülüştü. "Ben ona İnce Memed gibi bir adamın ölümünü muştuladım. Bana bu para az bile."</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">"Yaaa yavrum, az bile," diye ayağa kalktı anası. "Sen şimdi acından ölmüşsündür."</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">"Öldüm," dedi Tazı Tahsin. "Öldüm ne demek, üç gün üç gece bir lokma ekmek aşmadı boğazımdan... Az bile bana bu para, değil mi ana?"</span></p>

    <p class="MsoNormal1"><span class="calibre2">"Az bile."</span></p>

    <p class="MsoNormal1"><span class="calibre2">"Nereye koyalım da bu parayı, kimse..."</span></p>

    <p class="MsoNormal1"><span class="calibre2">"Sen bana ver o parayı, ben koyacağım yeri bilirim. Mustafa Kemal Paşa gelse bulamaz."</span></p>

    <p class="MsoNormal1"><span class="calibre2">"Veremem ana, ben saklayacağım."</span></p>

    <p class="MsoNormal1"><span class="calibre2">Anası gücendi:</span></p>

    <p class="MsoNormal1"><span class="calibre2">"Senin paran değil mi, sen sakla! Ama Kertiş Ali Onbaşı paşayla, bir de Muhtar derini yüzerlerken, sen paranın yerini söylemez misin?"</span></p>

    <p class="MsoNormal1"><span class="calibre2">"Söylerim..."</span></p>

    <p class="MsoNormal1"><span class="calibre2">"Öyleyse sen bilirsin yavrum."</span></p>

    <p class="MsoNormal1"><span class="calibre2">"Sen sakla ana," diye heyecanlandı Tazı Tahsin, "Beni döve döve öldürseler bile paranın yerini söyleme onlara. Beni kıyma gibi etseler de... Gözlerini, kulaklarını kapa, söyleme. Mahmut Ağa seni atına çiğnetse bile."</span></p>

    <p class="MsoNormal1"><span class="calibre2">"Söylemem."</span></p>

    <p class="MsoNormal1"><span class="calibre2">"Yemin et!"</span></p>

    <p class="MsoNormal1"><span class="calibre2">"Neyin üstüne?"</span></p>

    <p class="MsoNormal1"><span class="calibre2">"Benim üstüme."</span></p>

    <p class="MsoNormal1"><span class="calibre2">"Ettim gitti."</span></p>

    <p class="MsoNormal1"><span class="calibre2">Eğer Tazı Tahsinin bağırmalarına dayanamayıp, ana paranın yerini söylerse onlara, Tazı Tahsin o anda hık deyip ölecekti. Buna da, ölür de anası razı gelemezdi. Kertiş Ali onu döve döve öldürürdü, o başka.</span></p>

    <p class="MsoNormal1"><span class="calibre2">Tazı Tahsin paraları anasına teslim ettikten sonra:</span></p>

    <p class="MsoNormal1"><span class="calibre2">"Çorba koy ana, ölüyorum," dedi.</span></p>

    <p class="MsoNormal1"><span class="calibre2">Ana çorbayı koydu sofraya tencereyle. Tazı Tahsin büyük bir tahta kaşıkla çabuk çabuk içmeye başladı. Biraz sonra da ter içinde kaldı.</span></p>

    <p class="MsoNormal1"><span class="calibre2">"Oğlum ben gidiyorum."</span></p>

    <p class="MsoNormal1"><span class="calibre2">"Git ana, git de... Paraları da sıçan yemesin."</span></p>

    <p class="MsoNormal1"><span class="calibre2">Ana çıktı gitti, döndüğünde Tazı Tahsini ocağın önünde kıvrılıp uyumuş buldu.</span></p>

    <p class="MsoNormal1"><span class="calibre2">Sabahleyin ana oğul sevinç içinde uyanıp mor ineklerin, soylu atların, koyunların, keçilerin, pullukların, kaplan giremez ekin tarlalarının inanılmaz düşünün tadını çıkara çıkara öğleye kadar konuştular. Konuştukça da konuşuyorlardı. Tazı Tahsin köyün içine çıkmak için o kadar acele etmese ana oğul bu konuyu durup dinlenmeden üç gün üç gece konuşurlardı. Tazı Tahsin hem anasıyla birlikte ilerdeki zenginliğinin mutluluğunun düşlerini iliklerine kadar tadını çıkararak kuruyor, bir yandan da köylünün kendisini görmesini istiyordu. Parasını sağlama almıştı. Dünya dünyaya girse, onu elinden alacak bir güç yoktu şu dünyada.</span></p>

    <p class="MsoNormal1"><span class="calibre2">Dayanamadı, sonunda köye çıktı, çınarın altına geldi. Çınarın altından gür bir pınar kaynıyordu. Onu gören çocuklar evlere koşmaya başladılar, bir anda da çınarın altı kadın erkek, çoluk çocukla doldu. Önüne gelen nasıl zengin olduğu üstüne Tazı Tahsine soru soruyor, o da bıkmadan usanmadan, buradan koşarak kasabaya nasıl gittiğini, kasabada kendisini davul zurnayla nasıl karşıladıklarını, Kaymakamın odasının kapısına kadar gidip orada nasıl kendinden geçtiğini, uyandığında Doktoru, kasabanın ileri gelenlerini başında bulduğunu, uzun boylu çok zengin bir adamla, lenger şapkalı topal bir adamın kendisine durmadan para verdiklerini, paraları almak istemeyince de ona çok öfkelendiklerini sayıp döküyordu. Sonra ona zorla para veren adam onu evine götürmüş, onuruna kuzu kesmiş, peteklerden bal sağmış, ona gül kokulu şerbet verip, gül kokulu yataklarda yatırmıştı.</span></p>

    <p class="MsoNormal1"><span class="calibre2">"Sonra o uzun boylu adam dedi ki... İnce Memed o adamı mümkünü yok öldürecekmiş. Onbaşı Kertiş Ali Paşa da İnce Memedi öldürünce, ben de muştuyu ona götürünce, o da bana dedi ki dile benden ne dilersen, başım üstüne her bir dileğin. İstersen seni, bu kasabanın gül kokulu kızlarıyla evlendiririm, dedi. Ben de istemem, dedim. O da beni uğurlarken, sen benim oğlumsun Tahsin, dedi, bu ev senin evin. Ne zaman başın sıkışırsa gel, attan at, silahtan silah, seni çok sevdim, yakamdan geçirip evlat edindim, paradan para, tarladan tarla, kızdan kız beğen... Ne dileğin varsa baş üstüne... Mademki benim düşmanımın ölüm muştusunu sen getirdin bana, ölüp dirilerek... Ben de seni... Ben de ona, sağ ol Ağam, dedim."</span></p>

    <p class="MsoNormal1"><span class="calibre2">Kalabalık gittikçe çoğalıyordu ki, bir al ata binili Muhtar aşağı yoldan gözüktü. Kasabadan geliyordu. Susup onu beklediler. Tazı Tahsinin gözleri fıldır fıldır dönüyor, Muhtar gelmeden şu kalabalığın arasından sıyrılıp, bir an önce dağın yolunu tutmak istiyordu ya, yapamıyordu. Muhtarı görür görmez bütün bedenini bir titreme almış, dizlerinin bağı çözülüp oraya, çeşmenin taşına çöküvermişti. Birkaç kez de kalkmayı denemiş, bir türlü de ayağa kalkamamıştı.</span></p>

    <p class="MsoNormal1"><span class="calibre2">Muhtar geldi, kalabalık ikiye ayrıldı, o da gelip çeşmenin yanında atından indi, atı bir delikanlıya verip, "Bunu eve götür," dedi.</span></p>

    <p class="MsoNormal1"><span class="calibre2">"Ne o, ne var, böyle toplanmışsınız?"</span></p>

    <p class="MsoNormal1"><span class="calibre2">"Ne olacak, bizim Tazı," dediler.</span></p>

    <p class="MsoNormal1"><span class="calibre2">"Zengin olmuş."</span></p>

    <p class="MsoNormal1"><span class="calibre2">"İnce Memed onu zengin etmiş."</span></p>

    <p class="MsoNormal1"><span class="calibre2">Olanı biteni baştan sona kadar ona anlattılar. Muhtar güldü. Ardından da, "İşler kötü," dedi. "Yüzbaşı bizim köye çok kızıyor, o köyü yerle bir edeceğim, diyor. Aldık başımıza belayı. Şu avratlar bizim köyümüzü yaktı. Bir de Mahmut Ağa duyarsa... Duymaz inşallah, köye gelmez inşallah."</span></p>

    <p class="MsoNormal1"><span class="calibre2">"Ne olmuş, ne olmuş bizim köyümüze?"</span></p>

    <p class="MsoNormal1"><span class="calibre2">"O ölen İnce Memed değilmiş."</span></p>

    <p class="MsoNormal1"><span class="calibre2">"Kim imiş ya?"</span></p>

    <p class="MsoNormal1"><span class="calibre2">"Kara Osman imiş." Derin bir soluk aldı. "Bizim avratlar da İnce Memed diye ağıt yakınca, hah işte İnce Memed budur, öldürdük onu diye Ankaraya tel çekmişler. Aslı çıkmayınca da rezil olmuşlar. Yüzbaşı, o avratlara kazık sokacağım diyor da bir şey demiyor. İnşallah Mahmut Ağa kızmaz."</span></p>

    <p class="MsoNormal1"><span class="calibre2">"O, kazığı avradına soksun!"</span></p>

    <p class="MsoNormal1"><span class="calibre2">"O köyü sürgün edeceğim, yakıp da yerine darı ekeceğim, diyor da başka bir şey demiyor Yüzbaşı. İnşallah Mahmut Ağa köye gelmez..."</span></p>

    <p class="MsoNormal1"><span class="calibre2">"Yaksın bakalım..."</span></p>

    <p class="MsoNormal1"><span class="calibre2">"Ben canımı zor kurtardım. O da gene İnce Memed yüzünden. Bana kıymayın, beni dövmeyin, beni hapislere sokmayın, dedim onlara, ben size İnce Memedi getiririm, yerini bulur size haber veririm, dedim de canımı ellerinden zor kurtardım. Hiçbir şeye değil de o avratların ağıt yakmalarına deli oluyor, yağıyor gürlüyor Yüzbaşı, o Çiçeklideresi avratlarının alacağı olsun, diyor. İnşallah Mahmut Ağa..." Kadınlara döndü, gözlerini belerterek:</span></p>

    <p class="MsoNormal1"><span class="calibre2">"Ne vardı yani, elin eşkıyasına İnce Memed diye ağıt yakmanın ne gereği vardı yani? Koskoca kasabada köyümüzün gül adını boka çıkardınız, ben ne yapayım şimdi ben... Aaaah şu avratlar aaah... Elin eşkıyası size ne? Ne der de ağıt yakarsınız bre fallikler? Yakarsınız da..."</span></p>

    <p class="MsoNormal1"><span class="calibre2">"O Allahın kulu değil mi?"</span></p>

    <p class="MsoNormal1"><span class="calibre2">"Ölü, it ölüsü gibi gömülür mü?"</span></p>

    <p class="MsoNormal1"><span class="calibre2">"Bir de İnce Memedin ölüsü olursa..."</span></p>

    <p class="MsoNormal1"><span class="calibre2">Muhtar var gücüyle bağırdı:</span></p>

    <p class="MsoNormal1"><span class="calibre2">"O İnce Memedin ölüsü değil."</span></p>

    <p class="MsoNormal1"><span class="calibre2">"İnce Memedin ölüsü değilse insan ölüsü değil mi?"</span></p>

    <p class="MsoNormal1"><span class="calibre2">"Ölüye ağıt yakılır."</span></p>

    <p class="MsoNormal1"><span class="calibre2">"Biz atadan dededen böyle gördük, ölüye ağıt yakılır."</span></p>

    <p class="MsoNormal1"><span class="calibre2">"Her önünüze gelene mi?"</span></p>

    <p class="MsoNormal1"><span class="calibre2">"Her insan olana..."</span></p>

    <p class="MsoNormal1"><span class="calibre2">"Öyleyse Muhtar..."</span></p>

    <p class="MsoNormal1"><span class="calibre2">"Sen ölünce Muhtar, sana ağıt yakmayalım."</span></p>

    <p class="MsoNormal1"><span class="calibre2">"Senin ölünü it ölüsü gibi atalım çukura."</span></p>

    <p class="MsoNormal1"><span class="calibre2">"İster misin?"</span></p>

    <p class="MsoNormal1"><span class="calibre2">Muhtar kızdı, bağırdı, sövdü dellendi. O sövdükçe kadınlar da sövüyorlardı. Sonunda Muhtar kadınların erkeklerini çağırdı, onlar da kadınları susturamadılar. Muhtar evine kaçmak zorunda kaldı ya, kadınlar çınarın altına birikmişler Muhtara, Yüzbaşıya, Ankaraya ağza alınmadık küfürlerle sövüyor, sevinçli türküler söyleyerek İnce Memedi övüyorlardı. Onun ölmediğine o kadar sevinmişlerdi ki, Yüzbaşı değil, atına adam çiğneten Mahmut Ağa bile onlara vız gelirdi. Köyün içini sevinç türküleri doldurmuş, çınarın altı bir düğün evine dönmüştü. Muhtar, yanında da birkaç yaşlı, saçlarını başlarını yoluyorlardı. Sevinç türküleri, kahkahalar gece yarısına kadar sürdü.</span></p>

    <p class="MsoNormal1"><span class="calibre2">O sevince Tazı Tahsin de kendini kaptırmıştı. O, başka bir şeye, İnce Memedin ölmemesine herkesten daha çok seviniyor, sevincinden ne yapacağını bilemiyor, boyuna bağırıyordu.</span></p>

    <p class="MsoNormal1"><span class="calibre2">Evlerine geldiklerinde:</span></p>

    <p class="MsoNormal1"><span class="calibre2">"Ana," dedi, anasının boynuna sarıldı, "anam benim, şimdi iyice zengin olduk. Bak ne yapacağım, Muhtar değil, ben arayacağım İnce Memedi, izini sürüp onu bulacağım, gidip o Ağaya haber vereceğim, o Ağa da bana bu sefer daha çok, daha daha çok para verecek. Bu ev parayla dolacak. Nah, bu kadar!"</span></p>

    <p class="MsoNormal1"><span class="calibre2">"Sus, hörtüklerden gidesi, ben para istemem. Onlar da İnce Memedi öldürecekler, öyle mi?"</span></p>

    <p class="MsoNormal1"><span class="calibre2">"Öldürsünler," diye dudak büktü Tazı Tahsin. "İnce Memed benim babamın oğlu mu? Yarın sen bana çok azık hazırla, ben gidiyorum."</span></p>

    <p class="MsoNormal1"></p>
  </div>
</body>
</html>
