<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="WordSection">
    <h1 class="MsoNormal1"><span class="calibre2">19</span></h1>

    <p class="MsoNormal1"><span class="calibre2">İnce Memed yatsı namazında köyün üst başındaki kayalığa geldi, serince bir yel esiyordu, azıcık üşüdü. Birden köyün oradan burnuna çok alışık olduğu bir koku geldi. Çoktandır, köyün kokusunu unutmuştu. Şimdiye kadar hiçbir yerde onu böylesine yatıştıran bir koku duymamıştı. Kokuyla birlikte anasını, Hatçeyi, Seyranı anımsadı. Çocuğu neredeydi, Iraz Ana onu nereye götürmüştü, o gün bugündür, ne etmiş eylemişse de onların izini bir türlü bulamamıştı. Köyden tek tük köpek sesleri geliyordu. Bir kayanın kovuğuna sığındı. Hem yelden korunacak, bu köyde candarma, gammaz eksik olmazdı, hem de kem gözlerden saklanacaktı.</span></p>

    <p class="MsoNormal1"><span class="calibre2">Gökyüzü silme yıldızla döşeliydi. Bir süre yıldızlara daldı. Gökyüzü oya gibi işlenmişti. Çocukluğunda bu kayalığa fak kurmuş, karlı gecelerde donarak sabahlara kadar burada fakını beklemişti. İlk yakaladığı sansarı da elinden Abdi Ağa almıştı. O kocaman, gözleri fıldır fıldır sansarını fakla birlikte köye götürmüş, bütün köylü de sansarın başına birikmişti. Sansar çok korkmuş, fakta titriyordu. Sonra Abdi Ağa fakıyla birlikte sansarını elinden almış, kürkünü de kaputunun yakasına diktirmişti. O kadar istediği halde fakını da geri vermemişti. Abdi Ağayı düşünürken içinde bir boşluk daha duydu. Hatçeyi, çocukluğunu, anasını anımsadı. İçindeki boşluk gittikçe genişliyordu. Seyran geldi gözlerinin önüne, incecik, dal gibi boyu, büyük ela gözleri, iki yanağındaki gamzeleriyle, yiğit, candan ve güzeldi,öylece durdu. Memedin içine onu çıldırtan bir özlem geldi oturdu. Şimdi şu anda, şurada, şu delirmiş yıldızların altında Seyran burada olmalı, onun elini sıcacık tutmalı, ona sarılmalıydı. Seyran onu bu kadar özlüyor muydu acaba? Kim bilir, belki de onu ölü sanıyordu. Hürü Ana ona bir haber salmıştır nasıl olsa, diye sevindi. Gitmeden Seyranı da görecek, onu da birlikte alıp götürecekti gittiği yere. Ama Seyrana nasıl gidecekti, onların evini, Vayvay köyünü candarmalar hiç boş bırakırlar mıydı, candarmaların eşkıyaları avlama biçimlerinden başlıcası da sevgili evleri beklemekti. Eşkıyalar ne kadar güçlü olurlarsa olsunlar, insandır bu, beklendiklerini yüzde yüz bildikleri halde kendilerini yenemiyor, eninde sonunda bir gece soluğu sevdiklerinin evlerinde alıyor, daha sevgililerinin yüzlerini bile göremeden, sevgililerinin gözleri önünde kan içinde yere seriliyorlardı. "Seyranı görmenin bir yolunu bulacağım," diye mırıldandı. Düşündükçe Seyrana özlemi artıyor, şimdi, şu anda yola düşüp Vayvay köyüne, her şeyi göze alarak gitmek istiyordu. Candarmalar bugünlerde onu Vayvayda aramazlar, Seyranın evini beklemezlerdi. Silahının olmadığını düşününce... Silahı olsaydı, Seyrana gitmenin tam sırasıydı. Belki de gene gidebilirdi kılık değiştirerek. Çukurovalılar gibi bir kara şalvar giyer, çorapsız ayağına da arkası basık bir kara yemeni geçirirdi. Bir de kasket takardı başına, kasketin siperini de tam gözünün üstüne indirirdi. Kim bilecekti onun İnce Memed olduğunu... İnce Memed olduğu alnında yazılı değildi ya... Bıyıklarını da kestirirdi. Hiçbir bıyıksızın eşkıya olduğu görülmüş müdür? Seyran önce korkacak, küsecek, sonra da sevincinden deli olacak, ona kemiklerini kırarcasına sarılacaktı. Sonra da onların kayalık köylerine başlarını alıp gideceklerdi. İnce Memed ölecek, çok da çocukları olacaktı. Acaba, şimdiye kadar Seyranın niçin çocuğu olmamıştı? Yoksa hiç mi çocuğu olmayacaktı, kısır mıydı? Varsın olsun, kısır olsun Seyran, diye gülümsedi, onun çocuğu vardı ya... Bir gün, nerede olursa olsun, nasıl olursa olsun oğlunu bulacaktı. O bulamazsa da çocuk onu gelecek bulacaktı. Iraz ona iyi bakmıştır, hem de gözü gibi. Bundan hiç kuşkusu yoktu.</span></p>

    <p class="MsoNormal1"><span class="calibre2">Gece yarısının horozları ötüp sustuktan sonra kovuğundan dışarıya kaydı, hava daha da soğumuştu. Bildiği kuytu yollardan köye girdi, bir kedi gibi çıt çıkarmadan Hürü Ananın kapısına geldi. Küçük takadan baktı, Hürü Ananın çıralığı daha yanıyordu. Ana da ocağın önüne oturmuş közleri bacağının arasına almış, başını da önüne düşürmüş dalmış gitmişti. Belki de öyle uyumuş kalmıştı.</span></p>

    <p class="MsoNormal1"><span class="calibre2">Usuldan takayı tıkırdattı. Hürü Ana tıkırtıyı duyunca ayağa kalktı, şaşkın şaşkın sağına soluna bakmaya başladı. Memed bir daha tahtaya vurunca Hürü Ana kapıya koştu açtı. Onu görünce:</span></p>

    <p class="MsoNormal1"><span class="calibre2">"Biliyordum, biliyordum da bugün geleceğini, oturmuş bekliyordum," dedi.</span></p>

    <p class="MsoNormal1"><span class="calibre2">Kucaklaştılar.</span></p>

    <p class="MsoNormal1"><span class="calibre2">"Gir içeri."</span></p>

    <p class="MsoNormal1"><span class="calibre2">"Ne biliyordun?"</span></p>

    <p class="MsoNormal1"><span class="calibre2">"Bilmez olur muyum hiç, senin deli at var ya, ne bileyim ben, o atı herkes senindir diye biliyor, yağız, görkemli bir at."</span></p>

    <p class="MsoNormal1"><span class="calibre2">"Benim atım o."</span></p>

    <p class="MsoNormal1"><span class="calibre2">"İşte o olmaz olası at, üç gündür, sabah, öğlen, akşam kapıya geliyor, orada boynunu büküp duruyor, ben de ona su, arpa vereyim diye çırpınırken, kuyruğunu kaldırıyor, uçup gidiyor. Ondan biliyorum senin geleceğini."</span></p>

    <p class="MsoNormal1"><span class="calibre2">"At mı söyledi?"</span></p>

    <p class="MsoNormal1"><span class="calibre2">"Taşkala etme köpek," diye Hürü Ana sevinçle onun sırtına bir yumruk indirdi. "Senin o deli atın batsın.</span></p>

    <p class="MsoNormal1"><span class="calibre2">"Ne olmuş atıma?"</span></p>

    <p class="MsoNormal1"><span class="calibre2">"O atın batsın, batsın... O kadar yalvardım da..."</span></p>

    <p class="MsoNormal1"><span class="calibre2">"Ne istedin de yapmadı?"</span></p>

    <p class="MsoNormal1"><span class="calibre2">"Ne isteyeceğim o kara suratlı domuzdan, Topal Ali buradaydı, dedim ki ata, bu senin sahibin İnce Memedin baş, birinci düşmanıdır, ayaklarının altına al da ez onu, un ufak eyle, dedim de o kara suratlı yüzüme bile bakmadı. Sonra da pişman olup kapımdan ayrılmadı. Ben de senin hatırın için ona su, arpa verdim, ellerden bularak ne suyu içti, ne yemi yedi."</span></p>

    <p class="MsoNormal1"><span class="calibre2">"Sen bir hoş olmuşsun Ana, at ne anlar ki," dedi Memed onun sırtını okşayarak.</span></p>

    <p class="MsoNormal1"><span class="calibre2">"Anlar, anlar o," diye kulağına eğildi Memedin, bir şeyler söyledi. "O her şeyi anlıyor, anladın mı?"</span></p>

    <p class="MsoNormal1"><span class="calibre2">"Anladım," dedi Memed, Hürü Ananın ocağın önüne serdiği döşeğe yorgun çöküverdi. "Topal Ali burada mı?"</span></p>

    <p class="MsoNormal1"><span class="calibre2">"Onu öldürecek misin?" diye gözleri ışılayarak sordu Hürü. "Öldüreceksin, değil mi?"</span></p>

    <p class="MsoNormal1"><span class="calibre2">"Ben eşkıyalığı bıraktım Ana. Topal Ali burada mı?"</span></p>

    <p class="MsoNormal1"><span class="calibre2">"Düne kadar buradaydı. Duydun mu, Abdi Ağanın evini, bir kucak para dökerek satın aldı. O, kasabada bir adamın çiftçibaşısı olmuş. Ayağında çizme, başında lenger şapka, omuzunda aynalı mavzer, altında da Arap at... Köyün içinde, benim bağrıma basarak gort gort dolaştı beş gün. Küçük dağları ben yarattım, büyükleri de babamdan kaldı, diyor da başka bir şey demiyordu."</span></p>

    <p class="MsoNormal1"><span class="calibre2">"Abdi Ağanın çocuklarına ne oldu?"</span></p>

    <p class="MsoNormal1"><span class="calibre2">"Sürgün oldular köyden, her şeyciklerini bırakıp kasabaya göçtüler, orada dükkan açmışlar fıkaralar, koca, dağ gibi gürleyen Abdi Ağanın çocukları. Yüreğim yandı onlara. Köyden, bizden ayrılırlarken fıkaralar, sana söylemeyi unuttum sen hastayken, iki göz iki çeşme ağladılar. Bütün köylü de onların arkasından ağladı. Onların evini de bu Topal Ali alınca, köylünün yüreğine de hançerler saplandı. Koca Abdi Ağanın evi Topal Alinin oldu, Topal Alinin oldu, duydun mu Memed, duydun mu?"</span></p>

    <p class="MsoNormal1"><span class="calibre2">"Duydum Ana," dedi Memed. "Bir iyice duydum."</span></p>

    <p class="MsoNormal1"><span class="calibre2">"Topal Alinin de o pasaklı avradı, on bir tane sümüklü çocuğuyla bizim gül gibi Abdi Ağamızın evine yerleşti. Bunu da duydun mu Memed?"</span></p>

    <p class="MsoNormal1"><span class="calibre2">"İyice duydum Ana..."</span></p>

    <p class="MsoNormal1"><span class="calibre2">"Bir dükkan açıldı köye. Bir Darendeli geldi. Çok da iyi adam, adı da Göde Mevlüt. Mevlüt Efendinin bir göbeği var, nah senin kadar. Yaaa, öyle iyi bir adam ki, dükkanı da ağzına kadar dolu. Basmalar, kutnu kumaşlar, cıncık boncuk, boyalı şekerlemeler, ayakkabılar, tuz, biber, şeker, ne istersen var. Mevlüt Efendinin dükkanında olanlar kasabada bile yok. Bir de iyi adam ki, taa beni uzaktan görünce, buyur Ana, diye karşılıyor, beni dükkanına çağırıyor, kendi elceğiziyle bana kahve pişiriyor, kimseden para da istemiyor, parası olanlar veriyor, olmayanları da deftere yazıyor. Dükkanı arı kovanı gibi işliyor. Taa dağlardan bile köylüler, Yörükler gelip ondan alışveriş ediyorlar."</span></p>

    <p class="MsoNormal1"><span class="calibre2">Memedin kulağına eğildi:</span></p>

    <p class="MsoNormal1"><span class="calibre2">"Kimsecikler duymasın," dedi usulca. "Bir sen bil. Onu Hükümet senin için buraya göndermiş diyorlar. Ben de ondan şüphelenmiştim zaten. Gözleri velfecir okuyor. Ben böylesi çok gülen, herkesin suyuna giden, yaltakçı adamlardan korkarım. Topal Ali gelince de gece gündüz fısır fısır konuştular. İşte ondan sonra da benim ondan sıtkım sıyrıldı. Bir de önümde kuyruk sallayarak, o değilcikten seni sordu. Ben de, neee, dedim, o İnce Memed mi, o yok ki buralarda. O, Halebe gitmiş diyorlar, dedim. Bunu duyunca da o bir düşünceye daldı, bir düşünceye daldı, işte onun Hükümet adamı olduğunu, hele Topal Aliyle fiskos edince de senin kanına susadığını bir iyice anladım."</span></p>

    <p class="MsoNormal1"><span class="calibre2">"Topal Ali gene gelecek mi?"</span></p>

    <p class="MsoNormal1"><span class="calibre2">"Gelmez olsun da, arkasının üstüne gelsin! Gelecek zaar. Onu öldüreceksin değil mi?"</span></p>

    <p class="MsoNormal1"><span class="calibre2">"Ana ben eşkıyalığı terk ettim, diyorum sana... Bak tüfeğim, silahım var mı?"</span></p>

    <p class="MsoNormal1"><span class="calibre2">Hürü Ana durdu, ona uzun uzun baktı, ardından da:</span></p>

    <p class="MsoNormal1"><span class="calibre2">"Demek sen silahsız pusatsız geldin köye? Seni öldürüverirler şimdi. Sen Allahtan korkup, Peygamberden utanmıyor musun da böyle geziyorsun? Ulan seni böyle çırılçıplak iki yaşındaki çocuk bile öldürüverir!"</span></p>

    <p class="MsoNormal1"><span class="calibre2">Hürü Ana telaşlanmış, ne yapacağını bilemiyor, evin içinde dört dönüyor, eline ne geçerse kapının ardına yığıyordu. Kütük, yorgan, döşek, ekmek tahtası, kaşıklık, kap kaçak...</span></p>

    <p class="MsoNormal1"><span class="calibre2">"Ana ne yapıyorsun?"</span></p>

    <p class="MsoNormal1"><span class="calibre2">"Ne yapıyorum görmüyor musun ahmak herif, kapıyı muhkemleştiriyorum."</span></p>

    <p class="MsoNormal1"><span class="calibre2">Götürdü bir yastığı da küçük pencereye tıkadı:</span></p>

    <p class="MsoNormal1"><span class="calibre2">"Buradan da ışık sızmasın."</span></p>

    <p class="MsoNormal1"><span class="calibre2">"Ana gel otur hele yanımdan, güzel anam."</span></p>

    <p class="MsoNormal1"><span class="calibre2">"Geldim oturdum Memed Ağa," dedi alaylı bir sesle Hürü Ana. "Geldim oturdum işte, kanına susamış Memed Ağa. Sen buraya gelirken hiç kimse görmedi ya?"</span></p>

    <p class="MsoNormal1"><span class="calibre2">"Görmedi," dedi Memed.</span></p>

    <p class="MsoNormal1"><span class="calibre2">"Ah, ben ne yapayım yarabbim, ben ne yapayım şu Sefil İbrahimin oğlunun elinden... Bunların adamlığı bu kadar işte, tutmuş da silahsız gelmiş köye! Ben şimdi nereden bulayım bir torba fişekle, bir mavzeri... Hay koca Allahım, her şey verdin de şu öksüz Memede, hay ala gözlerini sevdiğim güzel Allahım, neden azıcık akıl vermedin? Kendini koyun gibi boğazlatmaya gelmiş köye..."</span></p>

    <p class="MsoNormal1"><span class="calibre2">Geliyor, Memedin yanına oturuyor, söylenerek kalkıyor, evin içinde dönüyor, kapının arkasına bir şeyler yığıyor, pencereye gidip yastığı aralayıp dışarıyı dinliyor, yeniden geliyor, yeni tanıyormuş gibi Memedin yüzüne uzun uzun bakıyor, yeniden kalkıyor evin içinde dolanıyor, yerinde duramıyordu.</span></p>

    <p class="MsoNormal1"><span class="calibre2">"Ana, dur, Ana vallahi bir şey olmaz. Ana benden kimsenin haberi yok."</span></p>

    <p class="MsoNormal1"><span class="calibre2">"Seni ahmak adam, ahmak adam," diye yılan ıslığı gibi ses çıkarıyordu Hürü. "Sen değil misin benim gözlerimi bağlatıp da, beni dağlardan aşırtan, kör gibi aşırtan... Ulan ben mi kaldım, Anan Hürü mü kaldı senin yerini candarmaya haber verecek? Ulan sümüklü Memed, ben unuttum mu sanıyorsun bana bu yaptığını? Bre boyu devrilesi Memed, diyeceksin ki, candarmalar seni yakalarlar da derini yüzerler, sen de diyeceksin ki Hürü Ana dayanamaz derisinin yüzülmesine de benim yerimi söyler. Ulan sümüklü, ben Hürü Anayım, Hürü..."</span></p>

    <p class="MsoNormal1"><span class="calibre2">Kendi göğsüne küt küt yumrukları indiriyordu.</span></p>

    <p class="MsoNormal1"><span class="calibre2">"Ben Hürüceyim Hürüce, etimi dirhem dirhem kerpetenle koparsalar da, gözlerimi oysalar da, ben seni, oğlumu, bir tek gözümün ışığını ele verir miyim?"</span></p>

    <p class="MsoNormal1"><span class="calibre2">"Ana ben yapmadım, senin gözlerini ben bağlatmadım."</span></p>

    <p class="MsoNormal1"><span class="calibre2">''Onlar yoldaşın değil mi senin?"</span></p>

    <p class="MsoNormal1"><span class="calibre2">"Değil Ana, nerden yoldaşım olacak. Ben vurulunca, kendimden geçince onlar beni orada bulmuşlar. Göz bağlamak da Yörüklerin töresiymiş."</span></p>

    <p class="MsoNormal1"><span class="calibre2">"Vay onların böyle törelerinin içine sıçayım!"</span></p>
  </div>

  <div class="WordSection">
    <p class="MsoNormal1"><span class="calibre2">"Sıç Ana, sıç!"</span></p>

    <p class="MsoNormal1"><span class="calibre2">"Şimdi, şimdi, şimdi ne olacak, ya şimdi candarmalar evi sarmışlarsa?"</span></p>

    <p class="MsoNormal1"><span class="calibre2">Memed düşündü, onu nasıl etse de, bu gece ona bir şey olmayacağına inandırsa. Candarma yok, dedi. Kimse benim buraya geldiğimi bilmiyor, dedi. Candarmalar kendi canları telaşındalar, dedi, bin dereden su getirdi, olmadı. Ne söylerse söylesin Hürü Ananın korkusu güvensizliği artıyor azalmıyordu.</span></p>

    <p class="MsoNormal1"><span class="calibre2">Memed ne söyleyeceğini, ne yapacağını şaşırmıştı ki, birden aklına geldi, yüzünde içten bir gülümseme dolaştı:</span></p>

    <p class="MsoNormal1"><span class="calibre2">"Ana," dedi.</span></p>

    <p class="MsoNormal1"><span class="calibre2">"Söyle ahmak herif."</span></p>

    <p class="MsoNormal1"><span class="calibre2">"Ana, ben hiç kendimi ateşe atar mıyım, güzel anam benim?"</span></p>

    <p class="MsoNormal1"><span class="calibre2">"Ya ne bok yersin?"</span></p>

    <p class="MsoNormal1"><span class="calibre2">"Çık dışarıya da bak anam, işte atım orada, damın arkasında bekliyor, arkadaşlarım da yukarıki kayalıktalar... Bir şey olunca... Ben ata atladığım gibi... Tüfeğim de orada... "</span></p>

    <p class="MsoNormal1"><span class="calibre2">Hürü Ananın birden yüzü değişti, yatıştı, sanki az önceki telaşından kıyameti koparan o değildi:</span></p>

    <p class="MsoNormal1"><span class="calibre2">"Öyle desene yavrum, yiğidim, Memedim, İncem," dedi. "Öyle desene Anana kara gözlüm, güzel Dönemin teberiği."</span></p>

    <p class="MsoNormal1"><span class="calibre2">"Yoksa Ana ben öyle bomboş köye iner miyim?"</span></p>

    <p class="MsoNormal1"><span class="calibre2">Hürü Ana bir ara öyle ayakta durdu kaldı, sonra da:</span></p>

    <p class="MsoNormal1"><span class="calibre2">"Vay benim gözüm çıksın da iki elim yanıma gelsin, şimdi sen açsın oğlum."</span></p>

    <p class="MsoNormal1"><span class="calibre2">"Açım Ana," dedi Memed kıvançlı.</span></p>

    <p class="MsoNormal1"><span class="calibre2">"Gel bana yardım et de şu kapının ardındakileri yerlerine koyalım."</span></p>

    <p class="MsoNormal1"><span class="calibre2">Hürü Ana o telaşla kapının ardına o kadar şey yığmıştı ki, onları alıp yerlerine koymak bir hayli zaman aldı.</span></p>

    <p class="MsoNormal1"><span class="calibre2">Ocağa çorba koyan Hürü Ana:</span></p>

    <p class="MsoNormal1"><span class="calibre2">"Yağ yakmayacağım yavru," diye özür diledi. "Yağ kokusunu bu gece yarısı alırlar da köylüler, Hürücenin evine birisi gelmiş, derler."</span></p>

    <p class="MsoNormal1"><span class="calibre2">"Peynir ekmek yok mu?"</span></p>

    <p class="MsoNormal1"><span class="calibre2">"Bal da var," dedi Hürü Ana.</span></p>

    <p class="MsoNormal1"><span class="calibre2">"O zaman yarın yaparsın çorbayı. Senin tarhana çorbanı özledim."</span></p>

    <p class="MsoNormal1"><span class="calibre2">"Olur."</span></p>

    <p class="MsoNormal1"><span class="calibre2">Hürü Ana tencereyi ocaktan indirip sofrayı getirdi Memedin önüne serdi:</span></p>

    <p class="MsoNormal1"><span class="calibre2">"Kaymak da var," dedi. "Bu sabah yapmıştım."</span></p>

    <p class="MsoNormal1"><span class="calibre2">"Sağ ol Ana."</span></p>

    <p class="MsoNormal1"><span class="calibre2">Memed yemeği yiyip bitirinceye kadar konuşmadılar.</span></p>

    <p class="MsoNormal1"><span class="calibre2">"Ana, ben bundan sonra eşkıyalığı bırakıyorum."</span></p>

    <p class="MsoNormal1"><span class="calibre2">Hürü Ananın, bu sözleri duyunca yakasına yapışacağını, "Nereye, nereye avrat yürekli İnce Memed, nereye?" diyeceğini umuyordu. O da o zaman onun bu sözlerine dayanabilir miydi? Abdi Ağayı öldürmeden önce öyle olmamış mıydı?</span></p>

    <p class="MsoNormal1"><span class="calibre2">"Ana buralardan başımı alıp gideceğim, adı sanı bilinmedik ellere, çoluk çocuğa karışacağım. İnce Memed ölecek, adımı da değiştireceğim."</span></p>

    <p class="MsoNormal1"><span class="calibre2">Hürü uysal, dingin, hiçbir tepki göstermeyerek, karşısına oturmuş onu dinliyordu.</span></p>

    <p class="MsoNormal1"><span class="calibre2">"Ana, Abdi Ağa öldü yerine Kel Hamza geldi. Kel Hamza öldü yerine... Ali Safa Bey öldü, çok Ağa var."</span></p>

    <p class="MsoNormal1"><span class="calibre2">Hürü onu sessiz sessiz dinliyordu.</span></p>

    <p class="MsoNormal1"><span class="calibre2">"İnce Memed ölünce Ana, yerine çok İnce Memed gelecek. Ağalar az, İnce Memedler çok. Bir İnce Memed ölürse bin, iki bin, on bin, yüz bin İnce Memed gelecek. Ben olmasam da olur."</span></p>

    <p class="MsoNormal1"><span class="calibre2">Ona kaş altından bakıyor, tepkisini ölçüyordu, oysa taş gibi susmuş, yüzü kıpırtısız onu dinliyordu.</span></p>

    <p class="MsoNormal1"><span class="calibre2">"Eninde sonunda eşkıyalığın sonu kurşun değil mi Ana?"</span></p>

    <p class="MsoNormal1"><span class="calibre2">Ondan bir söz bekliyor, Hürü Ana susuyor, ne bir söze varıyor, ne de en küçük bir harekette bulunuyordu.</span></p>

    <p class="MsoNormal1"><span class="calibre2">"Gidip uzak bir köyde bir tarla alacağım, azıcık param var, bir ev yapacağım, adımı da Kara İbrahim, Sefil İbrahim koyacağım, iyi mi, çocuklarım olacak. Anladım ki eşkıyalık bana göre değil, ben de babam gibi, eline vur ekmeğini elinden al, yumuşak bir kişiyim. Adam öldürmek benim işim değil. Çok düşündüm, Allahın yaptığı yapıyı yalnız Allah yıkmak."</span></p>

    <p class="MsoNormal1"><span class="calibre2">Hürü başını önüne eğmişti.</span></p>

    <p class="MsoNormal1"><span class="calibre2">"Su istiyor musun?" diye sordu ona.</span></p>

    <p class="MsoNormal1"><span class="calibre2">"Sağ ol Ana. Senin nasıl Abdi Ağanın ölümüne yüreğin yanıyorsa..." Hürünün yüzüne baktı, hiç olmazsa onun bu sözlere bir şey diyeceğini bekliyordu. Hürü Ana gene oralı olmadı. "Benim de Abdi Ağaya, Ali Safa Beye yüreğim yanıyor."</span></p>

    <p class="MsoNormal1"><span class="calibre2">Hürü Ana:</span></p>

    <p class="MsoNormal1"><span class="calibre2">"Sus köpek," diye gözlerini belertti. "Benim Abdi Ağaya yüreğim yanıyor demedim. O, Abdi de, Ali Safa da Allahın yaptığı yapı değil, şeytanın yaptığı yapıdır. Şeytanın yapısını da insan bozar, hem de insanoğlu insan..."</span></p>

    <p class="MsoNormal1"><span class="calibre2">"İşte ben de Ana, şimdi buradan aşağıya, Çukurovaya ineceğim, Seyranı alıp yanıma gideceğim, o adı bilinmedik diyara, Sefil İbrahim olacağım."</span></p>

    <p class="MsoNormal1"><span class="calibre2">"Dünya Sefil İbrahimle ağzına dopdolu oğlum, ondan kolay da, Sefil İbrahim olmaktan kolay da bu dünyada hiçbir şey yok yavrum."</span></p>

    <p class="MsoNormal1"><span class="calibre2">"Biliyorum Ana, yok."</span></p>

    <p class="MsoNormal1"><span class="calibre2">Hürünün sözleri onu taa yüreğinden kavramış, allak bullak etmişti. Gerçekten de dünya babası Sefil İbrahim gibi etliye sütlüye karışmayanlarla dopdoluydu.</span></p>

    <p class="MsoNormal1"><span class="calibre2">"Sana bir şey deyim mi oğlum, Memedim, bir şey deyim de bana gücenme, olur mu, ben seni doğurmadım ama, sende anandan da, o baban Sefil İbrahimden de emeğim çok, onun için bana küsme, bir İnce Memedin ölüsünün tırnağına yüz bin, yüz bin yüz Sefil İbrahimi değişmem."</span></p>

    <p class="MsoNormal1"><span class="calibre2">"Öyleyse sen bana eşkıyalığı bırakma diyorsun Ana."</span></p>

    <p class="MsoNormal1"><span class="calibre2">"Öyle bir şey demedim," diye öfkelendi Hürü. "Can senin oğlum." Elleri titriyor, yüzü seğiriyordu. "Var git yolun açık olsun."</span></p>

    <p class="MsoNormal1"><span class="calibre2">"Çukurovada..."</span></p>

    <p class="MsoNormal1"><span class="calibre2">"Anladım, sen bir kızla evlenmişsin, öyle mi? Topal söylemiş komşulara. Çok güzel bir kızmış. Babası, kardeşleri de kaplan gibi kişilermiş."</span></p>

    <p class="MsoNormal1"><span class="calibre2">"Evlendim Ana."</span></p>

    <p class="MsoNormal1"><span class="calibre2">"Allah hayırlı kademli etsin. Ne zaman ineceğim, ne zaman ineceğim, dedin Çukura?"</span></p>

    <p class="MsoNormal1"><span class="calibre2">"Yarın öbür gün Ana."</span></p>

    <p class="MsoNormal1"><span class="calibre2">Hürü sustu, tüyleri diken diken oldu, sesi sertleşti:</span></p>

    <p class="MsoNormal1"><span class="calibre2">"Ne zaman, ne zaman?"</span></p>

    <p class="MsoNormal1"><span class="calibre2">Dudakları kıvrıldı, çarpıldı. Memed onun bu huyunu bilirdi. Hürü Ananın ağzı çarpılınca kaplan kesilirdi. Şimdi artık patlayacaktı ama, nedense susuyordu. Memed onun patlamasını bekliyor, Hürüyse usul usul dinginliyordu.</span></p>

    <p class="MsoNormal1"><span class="calibre2">Düşman bekler onun kapısının eşiğini, görünmez düşman yavrum. Böyle de iş olur mu? Göz gözü görmez, karanlık gecede yağmur çiseler, sen hiç kimse beni görmüyor dersin, iliklerine işlemiş çiseleyen yağmurun altında aklına hiçbir şey getirmeden kendi tuzağına yürürsün. Sarılmıştır Seyranın evi, bin göz seni beklemektedir, sessizce. Yağmurdan ıslanmış gelirsin, Çukurovanın evlerinin çitleri kamış, damlarının üstü ottur, bin kurşun yağar üstüne, daha Seyran bile diyemeden canın çıkıverir. El kızıdır ağlar ama, yanarsa anan yanar, ağlarsa anan ağlar Memedim. Bu yaşımda bunu da mı getireceksin başıma... Var git nereye istersen, var git. İstersen Sefil İbrahim ol, Lapacı Veli ol, ne olursan ol da ölme, beni arkandan ağlatma yavrum. Anandan da babandan da daha çok benim hakkım var sende... Sen de iyi bir adamsın. Biliyorum, karıncayı incitmez senin yüreğin, ben seni bilmezsem kim bilir gül yüzlüm? Senin alnına yazılmış Abdi Ağayı öldürmek, Ali Safayı öldürmek. Alnına yazılmışsa, ne gelir elden, var git de, yolun açık olsun, kendini yitirt, yitirt de tuzağa düşme.</span></p>

    <p class="MsoNormal1"><span class="calibre2">"Ana konuşmuyorsun. Ne mırıldanıyorsun öyle kendi kendine?"</span></p>

    <p class="MsoNormal1"><span class="calibre2">"Kuş beyinli," diye mosmor kesildi Hürü Ana, ayağa kalktı. "Ne olacak, bundan da adam çıkar mı Allahım... Elin oğulları yaşlandıkça akıllanır, bizimki de işte böyle olur. Böyle sersem, böyle ne dediğini bilmez."</span></p>

    <p class="MsoNormal1"><span class="calibre2">"Ana ne oldu?"</span></p>

    <p class="MsoNormal1"><span class="calibre2">"Ölüyün körü oldu. Sefil İbrahim olacakmış kazboku, Sefil İbrahim hiç olmazsa kendi halinde bir adamdı, senin gibi de kuş beyinli değildi. Sen kurban ol o güzel adına Sefil İbrahimin."</span></p>

    <p class="MsoNormal1"><span class="calibre2">"Dur Ana, anlamıyorum, neden kızdın, dur Ana, elini ayağını öpeyim nolursun söyle bana, gel şuraya otur da..."</span></p>

    <p class="MsoNormal1"><span class="calibre2">"Bir de eşkıya olacak ötürüklü de, götü boklu Memed! Sen donunun bağını bağla da ondan sonra eşkıyacılığa kalk. İyi ediyorsun ölmeklen."</span></p>

    <p class="MsoNormal1"><span class="calibre2">"Ana kurban olayım, ne oldu?"</span></p>

    <p class="MsoNormal1"><span class="calibre2">Hürü Ana onun ağzına öykündü, "Ana ne oldu, ne oldu," diye gülerek. "Ana ne oldu? Ne güzel de bellemiş ne oldu sözlerini benim aslan yavrum!"</span></p>

    <p class="MsoNormal1"><span class="calibre2">"Ana ne oldu?"</span></p>

    <p class="MsoNormal1"><span class="calibre2">Hürü Ana sesini iyice yükseltti, bağırmaya başladı.</span></p>

    <p class="MsoNormal1"><span class="calibre2">"Ana sus, Ana sesini dışardan duyacaklar, bu gece yarısı diyecekler..."</span></p>

    <p class="MsoNormal1"><span class="calibre2">Hürü ellerini beline koydu:</span></p>

    <p class="MsoNormal1"><span class="calibre2">"Duysunlar, inşallah duysunlar da candarmalar gelip seni öldürüversinler de ben de senin elinden kurtulayım. Şimdi sen o fallik Seyran için Çukurovaya ineceksin, değil mi, candarmalar onu boş bırakırlar mı sanıyorsun? Sen oraya varır varmaz, pusudakiler, daha Seyranın yüzünü görür görmez, tılsımlı yıldırım taşı mı var sende, gördük taşını, Kırkgözün Anacık Sultanı yetişmeseydi imdadına sen işte o zaman Abdi Ağanın yanına sağlam gitmiştin, ben de sana Abdi Ağanın mezarının yanında güzel bir mezar yaptırırdım, onun mezarına işemeye gelenler, sana da işerlerdi, seni öldürürler, kalbura çevirirlerdi. Beklemiyorlar mı sanıyorsun Seyranın evini?"</span></p>

    <p class="MsoNormal1"><span class="calibre2">"Anladım Ana, elini öpeyim Ana sus!"</span></p>

    <p class="MsoNormal1"><span class="calibre2">"Susmam," diye bağırdı Hürü Ana.</span></p>

    <p class="MsoNormal1"><span class="calibre2">"Ana vazgeçtim. Ana vallahi gitmeyeceğim Çukurovaya. Vallahi dediğini anladım Ana..."</span></p>

    <p class="MsoNormal1"><span class="calibre2">Hürü geldi onu yanına diz çöktü, saçlarını okşamaya başladı.</span></p>

    <p class="MsoNormal1"><span class="calibre2">"Demek anladı benim akıllı eşkıya, İnce Memed oğlum? Şu dağlar da, şu millet de sana İnce Memed diyorlar öyle mi, bakındı hele, bakındı benim güzel yavruma..." Sesi bir bebeğe ninni söyler gibiydi. "Akıllı da yürekli oğlum, anlayabilmiş benim güzel de, eşkıya oğlum da... "</span></p>

    <p class="MsoNormal1"><span class="calibre2">"Ana vallahi anladım, gitmiyorum Çukurovaya. Sus da Seyranı bulmanın, ona ulaşmanın bir yolunu bulalım."</span></p>

    <p class="MsoNormal1"><span class="calibre2">"Senin şu damın arkasındaki deli atını göndeririz ona," dedi Hürü Ana. "İstersen o it boku, bin yüzlü Topal Aliyi de göndeririz, o da sizin izinizi sürer. Sen de bu sefer Abdiyi değil de onu öldürür, yeniden dağa çıkarsın."</span></p>

    <p class="MsoNormal1"><span class="calibre2">Hürü Ana yatışıyordu usul usul. Hakkı da vardı ya, neden bu kadar öfkelenmişti. O, gözlerinin bağlanmasını bir türlü yutamıyor, diye gülümsedi kendi kendine Memed.</span></p>

    <p class="MsoNormal1"><span class="calibre2">"Ana taşkala etme nolursun, sana geldik ki..." Boynunu büktü. O böyle öksüz çocuk gibi boynunu bükünce Hürü Ananın yüreğinden kan gitti.</span></p>

    <p class="MsoNormal1"><span class="calibre2">"Ben sana ulaştırırım Seyranı. Sen onu bana bırak. Sen daha hemen gitmiyorsun ya... "</span></p>

    <p class="MsoNormal1"><span class="calibre2">"Hemen gidiyorum Ana."</span></p>

    <p class="MsoNormal1"><span class="calibre2">"Oğlum, sana hemen nasıl yetiştireyim Seyranı?"</span></p>

    <p class="MsoNormal1"><span class="calibre2">"Nasıl yetiştirirsen yetiştir."</span></p>

    <p class="MsoNormal1"><span class="calibre2">"Dur şimdi, sabah olsun. Ben Kısacık Mahmudu bulurum. O da Seyranı bulur... Sen de onu bir yerde beklersin."</span></p>

    <p class="MsoNormal1"><span class="calibre2">"Ben nereye gideyim o zamana kadar, ben artık eşkıya değilim ki..."</span></p>

    <p class="MsoNormal1"><span class="calibre2">"Sen Cehennemin dibine git, olur mu?"</span></p>

    <p class="MsoNormal1"><span class="calibre2">"Olur Ana!"</span></p>

    <p class="MsoNormal1"><span class="calibre2">"Şimdi ben Kısacık Muhmudu yarın sabah bulurum... Sen de... Sen de..." Hürü Ana düşünüyordu. "Gözü kör olmayası Memed," diye onun omuzuna vurdu. "Sen de Kırkgözün Anacık Sultanına gitsene." Gözleri parladı. "Hem onun, seni cana kavuşturduğundan dolayı elini öper, hem de ondan bir tılsım alırsın da bir daha kurşun değmez. Oraya gider onun elini öpersen sana bir tılsım verir, belki de seni afsunlar... Sen de Genç Osman gibi kesik kellen kucağına düşse ölmezsin."</span></p>

    <p class="MsoNormal1"><span class="calibre2">"Bana ne gerek tılsım Ana, bundan sonra?"</span></p>

    <p class="MsoNormal1"><span class="calibre2">"Her insana, her zaman gerektir Kırkgöz Ocağının tılsımı. Bu dünyada da, öteki dünyada da..."</span></p>

    <p class="MsoNormal1"><span class="calibre2">"Olur Ana, bugün tanyerleri ışımadan yola çıkayım."</span></p>

    <p class="MsoNormal1"><span class="calibre2">"Olamaz. Yarın gece, ilk akşamdan. Karanlık kavuşunca..."</span></p>

    <p class="MsoNormal1"><span class="calibre2">Sabaha kadar oradan buradan, İnce Memed İbrahim olunca neler edeceğinden konuştular. Tatlı düşler kurdular. Hürü Ana onun çocuğu olunca, ne edip eyleyecek, onları bulacak, ölünceye kadar çocuklarına bakacak, büyütecekti.</span></p>

    <p class="MsoNormal1"><span class="calibre2">"Çok seviniyorum Memed," dedi Hürü Ana. "Cenazemi sen, bir de Seyran, bir de çocukların siz kaldıracaksınız, görkemli. Ben senin evinde ölürsem, evin neredeyse de, buraya getireceksin benim cenazemi, Durmuş Ali Emmiyin yanına gömeceksin."</span></p>

    <p class="MsoNormal1"><span class="calibre2">"Olur Ana."</span></p>

    <p class="MsoNormal1"><span class="calibre2">"Dur," diye bir genç kız gibi sevinerek ayağa fırladı Hürü Ana. "Sana güzel bir börk örmüştüm, keçilerin tüyünden, yumuşacık, işlemeli. Bir yıl göz nuru döktüm ona. Sana gelirken unutmuşum. Giy bakalım."</span></p>

    <p class="MsoNormal1"><span class="calibre2">Yeşil sandığın çıngırağını açarak renk renk bir bohçadan börkü çıkaran Hürü Ana, onu Memedin başına koydu:</span></p>

    <p class="MsoNormal1"><span class="calibre2">"Yakıştı," dedi. "İşte sen bu börkü giyince de seni kimse tanımaz. Nerdeyse tanyeri ışıyacak. Ben senin tarhananı ocağa koyayım."</span></p>

    <p class="MsoNormal1"><span class="calibre2">Tarhanayı ocağa koydu, kendi de gitti gene sandığı açtı, Memedin önünde üstündekileri çıkarıp Yörüklerden köye geldiği günkü giydiklerini giydi.</span></p>

    <p class="MsoNormal1"><span class="calibre2">"Bunları giydim senin yanından geldikten sonra. Bugün de giyeceğim."</span></p>

    <p class="MsoNormal1"><span class="calibre2">"Sağ ol Ana," dedi İnce Memed. "Şu bana yaptığın iyiliklerin altından kalkabilir miyim ki..."</span></p>

    <p class="MsoNormal1"><span class="calibre2">"Git canını kurtar, çocukların olsun."</span></p>

    <p class="MsoNormal1"><span class="calibre2">Dışarıya çıktı, damın arkasına dolandı, orada, uzakta, küçük kayalığın üstünde atın karartısını görünce sevinçle içeriye koştu:</span></p>

    <p class="MsoNormal1"><span class="calibre2">"Atın orada duruyor," dedi.</span></p>

    <p class="MsoNormal1"></p>
  </div>
</body>
</html>
