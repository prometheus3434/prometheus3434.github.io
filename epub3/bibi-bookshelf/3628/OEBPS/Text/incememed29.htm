<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="WordSection">
    <h1 class="MsoNormal1"><span class="calibre2">25</span></h1>

    <p class="MsoNormal1"><span class="calibre2">"Bizi asacaklardı, biliyor musun Memed," dedi Ferhat Hoca. "İyi ki yetiştin de kurtardın bizi."</span></p>

    <p class="MsoNormal1"><span class="calibre2">Tam on gündür bu sarp, kuytu köydeydiler. Köye yalnız bir tek yoldan gelinebilirdi, o yol da çırılçıplak gözlerinin önündeydi. Yoldan karınca geçse köyden gözüküyordu. Köyde bir eski zaman kalesi kalıntısı, kalıntılarda da yabanıl aslan kabartmaları vardı. Buradaki bütün insanlar da Ferhat Hocayı tanıyor, onu seviyorlardı. Kimse bir şey söylemiyordu ya, Ferhat Hocanın her ne sebeptense burada birkaç yıl kaldığı belliydi. Memed, Hocayı çok yakından tanıdığı için, bu köyde hangi sebepten kaldığını merak bile etmiyordu.</span></p>

    <p class="MsoNormal1"><span class="calibre2">Yobazoğlu onlardan daha yolda, nereye gideceğini, ne yapacağını söylemeden ayrılmış gitmişti.</span></p>

    <p class="MsoNormal1"><span class="calibre2">"İnsanın bu kadar korkağı da..."</span></p>

    <p class="MsoNormal1"><span class="calibre2">Ferhat Hoca en çok Yobazoğluna şaşıyordu. Diline pelesenk etmişti, "İnsanın bu kadar korkağı da..." diyordu da başka bir şey demiyordu.</span></p>

    <p class="MsoNormal1"><span class="calibre2">Memed Ferhat Hocayla birlikte olduğundan hem çok mutluydu, hem de ona büyük bir güven duyuyordu.</span></p>

    <p class="MsoNormal1"><span class="calibre2">O gün bugündür de İnce Memedle Ferhat Hocanın tartışmaları sürüyordu.</span></p>

    <p class="MsoNormal1"><span class="calibre2">Hoca:</span></p>

    <p class="MsoNormal1"><span class="calibre2">"İnsanın yolunu Allah çizer. Allah benim yolumu çok eskiden çizmişti de ben anlamamıştım. Ben, sen eşkıyalığı bırakıp gitsen de ben bu dağlarda kalacağım. Bunun bir mümkünü çaresi olmadığını anladım. Benim sonum kurşun. Bunu düşümde de gördüm. Hapisten kurtulacağımı, dağlara geleceğimi de düşümde görmüştüm. İnsan hem kendi yolunu kendi çizer, hem de Allah çizer. Ben dağda kalmamak için her şeyi yaptım, ama baktım ki alnıma yazılmış, kaderin önünden kaçamıyorum. Dağda bir tek eşkıya kalmasa da ben dağda kalacağım. Böylesi benim için daha iyi. O sığındığım köyde Allah seni boş yere karşıma çıkarmadı."</span></p>

    <p class="MsoNormal1"><span class="calibre2">Hoca sonunda çok kesin konuşmuştu, Memed üstelemedi. Çoktan da atıcılık talimlerine başlamıştı. Her sabah erkenden kalkıyor, namazını kıldıktan sonra:</span></p>

    <p class="MsoNormal1"><span class="calibre2">"Haydiyin çocuklar, benimle gelen var mı?" diyor, yanına kim takılırsa onunla köyün arkasındaki düzlüğe çekiliyor, atışlara başlıyordu. Bir de durmadan dağ tırmanıyor, yürüyor, koşuyordu.</span></p>

    <p class="MsoNormal1"><span class="calibre2">Memed, Hocanın her şeyine şaşırıyordu ya, onun atıcılığına hayran kalmıştı. Gözünün gördüğü neye nişan alıyorsa onu vuruyordu. Memed böyle bir nişancıyı ömründe ne görmüş, ne de duymuştu.</span></p>

    <p class="MsoNormal1"><span class="calibre2">Köyde bir ay kaldılar. Memed anladı ki bu köylüler, yakın köyler Hocayı bir ermiş eylemişler, onu kutsuyorlar. Sebebini de öğrendi.</span></p>

    <p class="MsoNormal1"><span class="calibre2">Ferhat Hoca kıtlık yılında üç arkadaşıyla bu köye sığınmış, yol kesmiş, Kayseriden, Develiden, Sivastan, köylerden zengin evleri basmış, sürüler talan etmiş getirmiş bu köylerin aç insanlarına dağıtmıştı. Gücünün yettiğince de buralardaki aç asker kaçağı sürülerinden onları korumuştu.</span></p>

    <p class="MsoNormal1"><span class="calibre2">İşte bundan dolayıdır ki Ferhat Hocanın buralarda yeniden gözükmesi düğün bayram karşılanmıştı.</span></p>

    <p class="MsoNormal1"><span class="calibre2">Memed:</span></p>

    <p class="MsoNormal1"><span class="calibre2">"Hocam," dedi, tüfeğini onun önüne uzattı, "ben senin emrindeyim. Çetebaşı sensin, bundan önce olduğu gibi, ben de senin çetenim."</span></p>

    <p class="MsoNormal1"><span class="calibre2">"Köylüler mi söyledi bunu sana?"</span></p>

    <p class="MsoNormal1"><span class="calibre2">"Köylüler söylemediler. Ben öğrendim."</span></p>

    <p class="MsoNormal1"><span class="calibre2">Ferhat Hoca onun öğrendiklerini bura köylülerinin hiçbir zaman, hiç kimseye söylemeyeceklerini biliyordu. Onun macerasını, buralara geldikten sonra, bir yabancıdan, saf bir çobandan cin gibi Memedin öğreneceğini de biliyordu.</span></p>

    <p class="MsoNormal1"><span class="calibre2">"Bir gün sana her şeyi, bütün başıma gelenleri en küçük ayrıntısına kadar anlatırım. Al tüfeğini önümden. Çetebaşı sensin."</span></p>

    <p class="MsoNormal1"><span class="calibre2">"Alamam. Kabul edemem."</span></p>

    <p class="MsoNormal1"><span class="calibre2">"Al onu önümden. Ben kimin çetebaşı olacağını bilirim."</span></p>

    <p class="MsoNormal1"><span class="calibre2">"Ben de bilirim Hocam."</span></p>

    <p class="MsoNormal1"><span class="calibre2">Hoca kızdı:</span></p>

    <p class="MsoNormal1"><span class="calibre2">"Al onu yerden. Eski köye yeni adet çıkarma."</span></p>

    <p class="MsoNormal1"><span class="calibre2">"Çıkarırım."</span></p>

    <p class="MsoNormal1"><span class="calibre2">"Başıma bela mısın sen?"</span></p>

    <p class="MsoNormal1"><span class="calibre2">"Belayım."</span></p>

    <p class="MsoNormal1"><span class="calibre2">"O zaman arkadaşları çağıralım, hemen şimdi, çetebaşını seçelim. Sen olduğun yerde kal. Çocuklar gelin."</span></p>

    <p class="MsoNormal1"><span class="calibre2">Kasımla Temir onları biraz ötede durmuşlar izliyorlardı, yakına geldiler.</span></p>

    <p class="MsoNormal1"><span class="calibre2">"Çetebaşını seçeceğiz. Memedi isteyenler?"</span></p>

    <p class="MsoNormal1"><span class="calibre2">Üçü de Memedi istediler...</span></p>

    <p class="MsoNormal1"><span class="calibre2">Memed bu oldubittiye bir düşte, bir yarı uykuda gibi küskün bakıyor, bir şey söylemiyordu.</span></p>

    <p class="MsoNormal1"><span class="calibre2">Üçü de silahlarını aldılar, götürdüler Memedin ayaklarının dibine koydular. Memed birden duygulandı, gözleri yaşardı, hemen vardı Ferhat Hocanın elini kaptı alnına götürdü.</span></p>

    <p class="MsoNormal1"><span class="calibre2">Köylüler olanı biteni görmüşler, duymuşlardı. O gece Memedin onuruna büyük bir şölen verdiler. Yakındaki köyden davulcular, aşıklar, türkücüler, kavalcılar geldiler. Köyün ortasındaki alana büyük bir ateş yakıldı, orman, kayalıklı yamaçlar sabaha kadar aydınlandı.</span></p>

    <p class="MsoNormal1"><span class="calibre2">Bir hafta sonra Memed:</span></p>

    <p class="MsoNormal1"><span class="calibre2">"Çok küflendik buralarda," dedi, onun aklı fikri hep Seyrandaydı. Bir gün önce Seyranı alıp bilinmeyen yerlere, üstelik de portakal bahçelerinin olduğu deniz kıyılarına gitmek istiyordu. Bunun için de birazıcık olsun paraya gereksinmesi yok muydu?</span></p>

    <p class="MsoNormal1"><span class="calibre2">"Çıkalım buradan. Yalnız burasını unutmayalım. En kötü günlerimizde... Buranın köylülerini teker teker kesseler, bizi kimse ele vermez."</span></p>

    <p class="MsoNormal1"><span class="calibre2">"Biliyorum, vermezler Hocam."</span></p>

    <p class="MsoNormal1"><span class="calibre2">"Burası bizim kalemiz..."</span></p>

    <p class="MsoNormal1"><span class="calibre2">Köylüler, kadın erkek, çoluk çocuk onları aşağıdaki gediğe kadar uğurladılar.</span></p>

    <p class="MsoNormal1"><span class="calibre2">Ferhat Hoca köylülerden ayrılıp tepeyi çıkınca, gökte uçan kartallardan birisini gösterdi:</span></p>

    <p class="MsoNormal1"><span class="calibre2">"Memed," dedi, "şuna iyi bak. Bu benim ilk avım, eğer vurabilirsem talihim yaver gidecek." Tüfeğini kaldırdı, tetiğe çöktü, kurşunun sesinden kayalar yankılandı ve kartal tıngır mıngır gökten düşmeye başladı. "Demek ki talihim yaver gidecek."</span></p>

    <p class="MsoNormal1"><span class="calibre2">Hoca buradaki yolları, köyleri avucunun içi gibi biliyordu, akşama doğru bir küçük, ortasında tek parça kırmızı bir kayadan adacığı olan bir gölün kıyısına kurulmuş bir köye geldiler. Köylüler öteki köyden daha büyük bir sevgi, coşkuyla karşıladılar Ferhat Hocayı. "Hocam seni ölmüş biliyorduk. Candarmalar seni öldürmüşler diye çok haberin geldi, çok şükür bu günümüze Hocam," diye sevinerek onu karşıladılar. Hocaya kurbanlar kestiler, onları orada bir hafta ağırladılar.</span></p>

    <p class="MsoNormal1"><span class="calibre2">Gölde alabalık vardı. Ferhat Hoca bacaklarını çemreyip göle girdi, eskiden olduğu gibi elleriyle kovuklardan çok alabalık yakaladı.</span></p>

    <p class="MsoNormal1"><span class="calibre2">Bu köyde çok güzel soylu atlar yetiştirirlerdi bilinen zamandan bu yana. Köyün atları Urfanın, Arabistanın soylu atlarından da daha ünlüydü. İnce Memedin bindiği Ali Safa Beyin atının ünü buralara kadar da gelmişti.</span></p>

    <p class="MsoNormal1"><span class="calibre2">"Kimi atlar böyledir, bir tezikmeyegörsünler, onları kimsecikler yakalayamaz. İnsana düşman kesilirler. Yangın onu çok korkutmuş, bir daha ölünceye kadar kendine gelemez."</span></p>

    <p class="MsoNormal1"><span class="calibre2">Ferhat Hocayla Memedi iki katlı, güzel bir eve konuk etmişlerdi. Ev gölün üst başındaki kayalığın uçundaydı. Aşağıdaki göl som maviydi. Ortasındaki kırmızı kayalığa tanyerleri ışıyıp da gün vurunca göl de, o yörelerdeki ağaçlar, toprak, otlar da som kırmızıya kesiyor, gün yükselince de kırmızı kaya ışıltılara boğulup göl maviliyordu.</span></p>

    <p class="MsoNormal1"><span class="calibre2">Hocayla Memed yan yana serili yataklarında sabahlara kadar konuşuyorlardı. Memed soruyor, öteki karşılık veriyordu. Hoca şu dünya üstüne, insanlar üstüne çok şey biliyordu. İnsanın bir gözlerinin içine bakmayagörsün, yüreğinin en derin yerini bile okuyordu.</span></p>

    <p class="MsoNormal1"><span class="calibre2">"Sen kafana takmışsın Memed, sana söz, öğüt para etmez. Al Seyranı yanına, git o deniz kıyısına, portakal çiçeklerinin arasına... Ama bil ki sen gene uzun süre oralarda kalamayacaksın, dağlara geri döneceksin. Senin mayanda dağlar var. İnşallah portakal bahçelerinde başına bir iş gelmez. Oradan çabuk kurtulursun... Bir insan İnce Memed olunca, İnce Memedlik insanın sırtına en büyük yüktür. Bir insan İnce Memed olunca başka hiçbir şey olamaz. Portakal bahçelerinin içinde bir gün, iki gün, bir yıl ancak kalabilir. Bir yıl ancak, o da en çok karısının koynunda kalabilir, bundan sonra bağlasalar hiçbir yerde duramaz."</span></p>

    <p class="MsoNormal1"><span class="calibre2">"Bayramoğlu otuz yıldır nasıl durdu?"</span></p>

    <p class="MsoNormal1"><span class="calibre2">Ferhat Hoca güldü:</span></p>

    <p class="MsoNormal1"><span class="calibre2">"Ben onun çetesinde kaldım," dedi, "hem de uzun bir süre. Ondan boyuna haber alırım. O her gün, her sabah silahını kuşanır, karşı dağa kadar gider geriye döner. Onun silahını bir gün elinden alsınlar, bir sabah silahını kuşanamasın, gör sen ondan sonra Bayramoğlunu. Bayramoğlu bir gün dağa gene çıkacak. Belki de son soluğunda, ama çıkacak. O, yatağında osura osura ölecek adam değildir. Sen Abdi Ağayı öldürdüğünde kaybolup gitmiştin, niçin döndün, kim zorladı seni, kim tanırdı seni?"</span></p>

    <p class="MsoNormal1"><span class="calibre2">"Döndüm..." dedi Memed.</span></p>

    <p class="MsoNormal1"><span class="calibre2">"Gene döneceksin. Senin de mayanda onların mayasında olandan var. Köroğlunun, Pir Sultan Abdalın, Sakarya Şeyhinin..."</span></p>

    <p class="MsoNormal1"><span class="calibre2">Birisi aşık, hem pir, hem aşık. Güzel türküler söyler. Alevi, Kızılbaş, asi. Şahın adamı, Şah Alinin, hani Düldül atının sahibi Hazreti Ali var ya, onun adamı. Bu yüzden de padişaha düşman, ona asi.</span></p>

    <p class="MsoNormal1"><span class="calibre2">Bir sabah yanında çalışan Hıdırı çağırır, ben bu gece bir düş gördüm Hıdır, der. Düşümde İstanbula gidiyormuşsun, orada Vali olup Sivasa geliyor, beni burada Sivas çarşısında asıyormuşsun. Haydi güle güle. Yazgının önüne geçilmez. Hıdırdır, pirin ellerine, ayaklarına düşer, aman pirim, yaman pirim,ben seni nasıl asarım, yeter ki Vali olayım. Pir Sultandır, yürü git Hıdır, der, onu yolcu eyler. Hıdır gider, aradan yıllar geçer, Sivasa bir Vali gelir Hızır adında. Bir gün Valinin aklına gelir ki onu düşünde görerek, himmet edip İstanbula yollayan piri Yıldızelinin Banaz köyündedir. Hani o Vali olup beni asacaksın demişti ya, ben ona büyük, misli görülmemiş bir şölen çekeyim de görsün, der. Sivasla Banaz arası üç günlük yol. Şölen gününü hazırlar, Sivasın ileri gelenlerini, Beylerini, Ağalarını da çağırır ki pirine nasıl bir saygı gösteriyor Vali, Vali olduğu halde. Sivasla Banaz arası üç günlük yoldur, Vali adamlarını göndertip Pir Sultan Abdalı sarayına getirtir, o şölen yerine gelirken huzurunda niyaza varır. Pir buna derecesiz sevinir ya içinde de bir kuşkusu vardır. Bu Hıdır Hızır olmuştur ve hem de Osmanlı... Bir kişi Osmanlı olmuşsa ona güven olmaz. Bir de düşünü görmüştür pir. Derken şölen başlar. Sofrada türlü yemekler vardır, buralarda görülmemiş, bilinmemiş. Sofrada kuş sütü eksik. Herkes yemeği yemeye başlamış, Pir Sultan öyle elleri kolları bağlı gibi durup durmuş. Hızır Paşanın bu gözünden kaçmaz. Buyur pirim, yemek ye. Pir karşılık vermez, herkes iştahla yemeğini yerken o el bile sürmez. Aman pirim... Pir Sultan başını kaldırır, gözlerini oradaki Ağaların, Beylerin, yüksek devlet adamlarının üstünde teker teker dolaştırır, ben bu yemekten yiyemem, der, çünkü bu yemekte tüyü bitmedik yetimlerin hakkı, kan ter içinde çalışanların kanı var, bu yemek zulüm yemeğidir, ben bu yemeği yiyemem, haramdır. Bu yemeği ben değil, köpeklerim bile yemez.</span></p>

    <p class="MsoNormal1"><span class="calibre2">Hızır Paşa çok kızar, saçını başını yolar, öfkeden delirir. Durumunu birazıcık kurtarmak, bu Beylerin önünde daha fazla rezil olmamak için, çağır köpeklerini, pirim, der, bakalım yemeyecekler mi... Pirdir, hemen buradan Banaza el eder, köpekler yola düşüp gelirler. Buyur Paşa, işte köpekler. Yemekler Pir Sultanın köpeklerine sunulur, köpekler, yemekleri şöyle uzaktan, burunlarının ucuyla koklarlar, Paşanın adamları ne yaparlarsa yapsınlar yemezler.</span></p>

    <p class="MsoNormal1"><span class="calibre2">Paşa bu kadar insan önünde çok bozulur. Bu aşağılanmayı nasıl yutacaktır, durumunu kurtarması gerekir.</span></p>

    <p class="MsoNormal1"><span class="calibre2">Düşün gerçek çıkıyor, pirim, der Hızır Paşa. Yalnız sana pirim olduğun için bir kapı daha açıyorum, bu bana yaptıklarına karşılık seni çoktan sallandırmayıydım. Şimdi sen, şu insanların huzurunda üç deme söyleyeceksin, bu üç demede de Şah adı geçmeyecek. Böyle yaparsan seni bağışlarım. Yoksa seni bu sabaha karşı şehrin meydanında en yüce ağaca astıracağım.</span></p>

    <p class="MsoNormal1"><span class="calibre2">Pir Sultan sazı kucağına çeker, ilk demesini söyler. Başta Paşa, ortadakiler donar kalırlar. Pir Sultan şiirinin her dizesinde bir kere Şah demiştir. Şölendekiler ikinci demeyi beklerler. O da baştan aşağıya Şahla doludur. Üçüncü deme de öyle.</span></p>

    <p class="MsoNormal1"><span class="calibre2">Hızır Paşa, pirim, düşün gerçekleşti, der, asesler piri alırlar Sivas meydanında asarlar. O yüzden Sivasın adı kanlı Sivas kalır. Kıyamete kadar da bu şehir böyle anılacaktır.</span></p>

    <p class="MsoNormal1"><span class="calibre2">O sabah günle birlikte bütün Sivasta Pir Sultan Abdalın bu minval üzere asıldığı konuşulur. Bir tanesi der ki, ben ala şafakta Pir Sultanı ak libaslara bürünmüş Kayseri kapısından çıkıp giderken gördüm. Ötekisi, ben de onu Tokat kapısında gördüm, der. Kimi onu şehrin doğu, kimi batı kapısında görmüştür. Kimse pirin asıldığına inanmamaktadır. Kuşkuda olanların bir kısmıysa, Halep oradaysa arşın buradadır, derler. Haydi meydana gidelim de görelim, Pir Sultan asıldıysa oradadır. Şehrin alanına gelirler ki ortalıkta hiç kimse yok. Yalnız bir kalın, uzun ip bir ağacın dalında sallanır durur...</span></p>

    <p class="MsoNormal1"><span class="calibre2">Ferhat Hoca güzel sesiyle Pir Sultanın o üç, her dizesinde Şah adı geçen şiirini söyledi.</span></p>

    <p class="MsoNormal1"><span class="calibre2">Memed:</span></p>

    <p class="MsoNormal1"><span class="calibre2">"Karacaoğlan, Dadaloğlu gibi bir aşıkmış. Hak aşığı..."</span></p>

    <p class="MsoNormal1"><span class="calibre2">"Dadaloğlu gibi," dedi Ferhat Hoca.</span></p>

    <p class="MsoNormal1"><span class="calibre2">"Pir Sultanın atı yokmuş, öyle mi?"</span></p>

    <p class="MsoNormal1"><span class="calibre2">"Yok," dedi Ferhat Hoca.</span></p>

    <p class="MsoNormal1"><span class="calibre2">Sakarya Şeyhini sorarsanız Sultan Dördüncü Murat devrinin Mehdisidir. Mehdi olaraktan Sakarya dağlarında zuhur ve huruç eylemiştir. Padişah üç kere üstüne ağır asker göndermiş/ Mehdi üç keresinde de Osmanlı askerini birkaç bin kişisiyle püskürtmüştür.</span></p>

    <p class="MsoNormal1"><span class="calibre2">Sultan Murat ordusunu çekmiş Bağdat seferine giderken ordu Konyada konaklamış. Bu arada serasker, sadrazam, vezirler, aman biz ne yapıyoruz, diye ayıkmışlar, Padişaha gitmişler" Padişahım, biz böyle ne yaptık, biz askeri aldık Bağdada gidiyoruz, o melun Sakarya Şeyhi nam Mehdi de İstanbulun burnunun dibinde, bizim altmış bin kişilik ordumuzu yenen beş bin kişilik orduyla kaldı. Ya İstanbulu işgal ediverirse? Sultan Murattır, düşünmüş, demiş ki, gidin benden selam söyleyin Şeyhe, ona bir soylu at, bir hilat kürk, bir de vezirlik tuğu gönderiyorum. Bağdadin fethine, Kızılbaş üstüne gidiyorum, ordusunu alsın gelsin, sevaptır, o da Bağdadin zaptına katılsın. Serasker, sadrazam, vezirler almışlar armağanları gelmişler Sakarya dağlarına. Buldurmuşlar Şeyhi.</span></p>

    <p class="MsoNormal1"><span class="calibre2">"Padişah sana vezirlik ihsan eyledi hem de üç tuğlu. Bu atı, bu hilatı da yolladı. Kızılbaş üstüne seferim var, sevaptır, o da ordusunu çeksin gelsin de birlikte fethedelim Bağdadi, dedi."</span></p>

    <p class="MsoNormal1"><span class="calibre2">"Kabul edemem."</span></p>

    <p class="MsoNormal1"><span class="calibre2">"Ne? Ne, vezirliği mi kabul edemezsin?"</span></p>

    <p class="MsoNormal1"><span class="calibre2">"Edemem."</span></p>

    <p class="MsoNormal1"><span class="calibre2">"Nasıl edemezsin?"</span></p>

    <p class="MsoNormal1"><span class="calibre2">Serasker, Sadrazam şaşırmışlardı. Karşılarında uzun boylu, çökük avurtlu, kara abanoz sakallı, solgun, yanık tenli, yalım karası ışıltılı, keskin gözlü bir genç adam kaya gibi duruyordu.</span></p>

    <p class="MsoNormal1"><span class="calibre2">"Edemem."</span></p>

    <p class="MsoNormal1"><span class="calibre2">"Edemezsen biz de seni burada, İstanbulun burnunun dibinde bırakamayız."</span></p>

    <p class="MsoNormal1"><span class="calibre2">"Biliyorum."</span></p>

    <p class="MsoNormal1"><span class="calibre2">"Senin beş bin kişin var, Bağdat ordusunun yekunu neredeyse üç yüz bin kişi..."</span></p>

    <p class="MsoNormal1"><span class="calibre2">"Biliyorum."</span></p>

    <p class="MsoNormal1"><span class="calibre2">"Bu orduyu geriye döndürüp seni hallettikten sonradır ki ancak biz Bağdat seferine gidebiliriz."</span></p>

    <p class="MsoNormal1"><span class="calibre2">"Biliyorum."</span></p>

    <p class="MsoNormal1"><span class="calibre2">"Bu ordu seni yenecek. Sen yakalanınca Konya çarşısında bir eşeğe ters bindirilip çırılçıplak dolaştırılacaksın."</span></p>

    <p class="MsoNormal1"><span class="calibre2">"Biliyorum."</span></p>

    <p class="MsoNormal1"><span class="calibre2">"Derdin ne öyleyse?"</span></p>

    <p class="MsoNormal1"><span class="calibre2">"Zuhur ve huruç etmeye mecburum."</span></p>

    <p class="MsoNormal1"><span class="calibre2">Ve mecbur adam, Sakarya Şeyhi kapıda duran kır atına atladı mor dağlara doğru uçtu gitti.</span></p>

    <p class="MsoNormal1"><span class="calibre2">Ve Sultan Murat Bağdat ordusunu onun üstüne çekti. Sakarya dağlarında mübalağa cenk olundu. O gün akşama kadar Şeyhin ordusundan hemen hemen kimse kalmadı. Ve akşamüstü Şeyhi yakaladılar. Yalım karası gözlerinde korku, soluk, güzel yüzünde keder yoktu.</span></p>

    <p class="MsoNormal1"><span class="calibre2">Konya şehrinde onu bir eşeğe ters bindirip cellada teslim ettiler. Cellat onun derisini ağır ağır yüzdü, mafsallarını kanırdı. Onun yüzünde en küçük bir sızlanma gözükmedi.</span></p>

    <p class="MsoNormal1"><span class="calibre2">Cellat boynunu uçurmadan:</span></p>

    <p class="MsoNormal1"><span class="calibre2">"Eriş ya Dede Sultan," dedi.</span></p>

    <p class="MsoNormal1"><span class="calibre2">Sabaha karşı biraz uyumuşlardı. Memed hiç uyumak istemiyor, günlerce, gecelerce Hocayı dinlemeye can atıyordu. Bu Ferhat Hoca da ne çok şey biliyordu... İnsanı, ağacı, otu, çiçeği, yıldızları, şu dünyada ne var ne yoksa, tekmil gizleri ondan sormalıydı. Bu dağlarda niçin bu kadar çok dolaşmıştı, eşkıya desen eşkıyaya, imam desen imama, kaçakçı desen kaçakçıya, asker kaçağına, şehirliye, köylüye benzemiyordu. Memed şaşkınlık içindeydi, bu yaşa gelmiş buna benzer hiçbir adamı görmemişti.</span></p>

    <p class="MsoNormal1"><span class="calibre2">Tanyerleri ışırken, bütün bir gece uyumuşlar gibi dipdiri kalktılar, giyinip gölün kıyısına indiler. Sabahın sisi içindeki gölün dibinin aydınlığında yıldırım hızındaki kırmızı benekli alabalıklar oynaşıyorlar, bir anda bir yere toplanıp, bir anda da ortalığa kıvılcımlar fışkırtarak kayıyor yitip gidiyorlardı. Suda balıklarla ışıkların oyunu karmakarıştı.</span></p>

    <p class="MsoNormal1"><span class="calibre2">"Eriş ya Dede Sultan, demiş, başka bir şey dememiş öyle mi, cellat palayı çalarken öyle deyişi, kellesinin kanlar saçarak yere düşmesi olduğu gibi gözlerimin önünde. Bu gece düşümde Pir Sultan oturmuş bir ak taşın üstüne türkü söylüyor, Şeyh de durmadan, eriştin mi bana Dede Sultan, diyor, ışık gibi arı, gökyüzü gibi duru gülüyordu."</span></p>

    <p class="MsoNormal1"><span class="calibre2">"Bu dünya işte onlardaki mayanın yüzü suyu hürmetine duruyor, onlar olmasa bu dünyayı zulüm, kötülük, pislik alır götürürdü çoktan."</span></p>

    <p class="MsoNormal1"><span class="calibre2">"Götürürdü," diye onu onayladı Memed. Gözlerini suya dikmiş çok derin, etiyle kemiğiyle, saçlarının köklerine, tırnaklarının uçlarına kadar bütün bedeniyle düşünceye kesmiş düşünüyordu. Suyun dibindeki çakıltaşlarının üstünde ışıklar dalga dalga genişleyerek kıyıda tükeniyorlardı.</span></p>

    <p class="MsoNormal1"><span class="calibre2">"Demek kellesi uçarken, eriş ya Dede Sultan, demiş, başka bir şey dememiş, ne yalvarmış ne de yakarmış, başkaca hiçbir şey dememiş?"</span></p>

    <p class="MsoNormal1"><span class="calibre2">"Dememiş," dedi Ferhat Hoca gülümseyerek.</span></p>

    <p class="MsoNormal1"><span class="calibre2">Kaldıkları eve döndüklerinde çoban Müslümü eşiğe oturmuş kendilerini bekler buldular.</span></p>

    <p class="MsoNormal1"><span class="calibre2">Onları görünce ayağa kalktı:</span></p>

    <p class="MsoNormal1"><span class="calibre2">"Beni bildin mi İnce Memed?" diye sordu.</span></p>

    <p class="MsoNormal1"><span class="calibre2">"Bildim. Hani sen o Yüzbaşının köpeğini öldürdüğü çoban çocuk değil misin, kan işeyen?"</span></p>

    <p class="MsoNormal1"><span class="calibre2">"Benim," dedi Müslüm. "O Kertiş Aliyi de, o Yüzbaşıyı da öldüreceğim."</span></p>

    <p class="MsoNormal1"><span class="calibre2">"Dur hele," diye gülümsedi Ferhat Hoca. "Dur hele, onları sonra öldürürsün, şimdi sen buraya niçin geldin, onu söyle?"</span></p>

    <p class="MsoNormal1"><span class="calibre2">"Amma da bulunmaz adamlarmışsınız siz de, hay yiğen. Sizi araya araya ayaklarım şişti, çarığım delindi," diye gücenik konuştu Müslüm.</span></p>

    <p class="MsoNormal1"><span class="calibre2">Ayağının altını gösterdi. Çarığının bütün tabanı aşınmış gitmişti.</span></p>

    <p class="MsoNormal1"><span class="calibre2">"Sana yeni bir çarık alırım. Buraya niçin geldin?"</span></p>

    <p class="MsoNormal1"><span class="calibre2">"Beni sizi bulmaya Topal Ali Ağa gönderdi." Ferhat Hocaya, eğil işareti yaptı, bu adamı İnce Memedden daha çok gözü tutmuştu. Ferhat Hoca eğilip kulağını onun ağzına dayadı: "Bakın, beni buraya Topal Alinin gönderdiğini sizden başka kimse bilmeyecek. Bilirse olmaz. Dünya ağzı gevşek adamlarla doludur. Olur mu?"</span></p>

    <p class="MsoNormal1"><span class="calibre2">"Olur," dedi Ferhat Hoca doğrulurken. "Sen getirdiğin haberi söyle."</span></p>

    <p class="MsoNormal1"><span class="calibre2">Çoban Müslüm kuşkulu gözlerle yanına yönüne bakındı, kimseyi göremeyince, alçak sesle:</span></p>

    <p class="MsoNormal1"><span class="calibre2">"Kuzgun Veli çetesi sizi öldürmeye geliyor." Sesini daha alçaktı. "Topal Ali Ağa dedi ki, kasaba Beyleri ona çok para vermişler sizi öldürsün diye. Bir de onun suçlarını bağışlayacakmış Hükümet, o da gidip çiftliğinde yan gelip yatacakmış ölene kadar. Topal Ali böyle dedi işte."</span></p>

    <p class="MsoNormal1"><span class="calibre2">"Sağ ol Müslüm," dedi Ferhat Hoca, onu kucakladı. Ardından da bir dua okuyup onun üstüne üfledi.</span></p>

    <p class="MsoNormal1"><span class="calibre2">"Bildim," diye güldü Müslüm. "Sen Ferhat Hocasın. Hıııım... Sen ne yaman adamsın sen..." Müslüm onu tanıdığına sevinmişti.</span></p>

    <p class="MsoNormal1"><span class="calibre2">"Sen beni nereden biliyorsun?"</span></p>

    <p class="MsoNormal1"><span class="calibre2">"Ben seni bilirim, hem de çok iyi," diye övündü Müslüm.</span></p>

    <p class="MsoNormal1"><span class="calibre2">"Sen bizi nasıl buldun Müslüm?" diye merakla sordu Memed.</span></p>

    <p class="MsoNormal1"><span class="calibre2">"Ben bulurum," dedi Müslüm. "Sen onun orasına karışmasan iyi edersin. Üzümünü ye bağını sorma. Şimdi ben Kuzgun Veliyi kovalamaya gidiyorum." Sesini alçalttı, sağına soluna bakındıktan sonra: "Topal Ağa bana dedi ki, haberi ver onlara, sonra da Kuzgunun yerini bul, onlara bildir dedi. Ben gidiyorum, bir diyeceğiniz var mı, sizi neredeyseniz ben bulurum..."</span></p>

    <p class="MsoNormal1"><span class="calibre2">"Bir yemek yeseydin ya Müslüm."</span></p>

    <p class="MsoNormal1"><span class="calibre2">"Azığım var belimde. Cebimde de param var." Bir iki topallayarak yürüdü. "İşte o dedi ki bana, gün geçirip fırsat verme zamana. Sağlıcakla kalın." Yürüdü, bir elli altmış adım gittikten sonra döndü: "Senin at var ya, senin at? O delirmiş yahu Memed Ağa. Çok bela bir at olmuş. Onu geçen gün Karsavuran düzünde gördüm. Kendi kendime, bu İnce Memedin atıdır, dedim, yanına varayım da azıcık boynunu okşayım, dedim, aman varmaz olsaydım, az daha beni öldürüyordu. Yüzbaşı da emir vermiş, o at demiş, görüldüğü yerde, İnce Memedden de önce vurulacaktır, demiş. Yaaa, duydun mu Memed, onun hakkında da vur emri var. Benim köpeğimi de öldürdü o Yüzbaşı. Ben de onu öldüreceğim. Senin atını öldürürse de... Köylüler de senin atına yaklaşamıyorlarmış. Köylüler dediler ki, o ata yaklaşınca at görünmez oluyormuş. Olmaz olsun öyle at, iyi huylu bir şey değil. Vururlarsa hiç üzülme. Aaah, benim köpeğim öyle miydi ya..."</span></p>

    <p class="MsoNormal1"><span class="calibre2">İçini çekti.</span></p>
  </div>
</body>
</html>
