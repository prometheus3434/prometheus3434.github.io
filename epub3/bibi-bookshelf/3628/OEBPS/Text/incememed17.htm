<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="WordSection">
    <h1 class="MsoNormal1"><span class="calibre2"><b>13</b></span></h1>

    <p class="MsoNormal1"><span class="calibre2">Değirmenoluk köyü daha gün doğmadan karıştı. Evden eve sessizce gidip gelmeler, fısıltılar, anlamlı bakışlar... Biraz sonra da, gün dağların yamaçlarını aydınlatırken köy derin bir sessizliğe büründü, ortalık ıpıssız kaldı. İnce Memedin ölümünü duyduklarında da böyle olmuş, ağlayan bebekler bile susmuştu. Vurulan eşkıyanın İnce Memed olmadığını duyunca da bir sevinç kasırgası birden patlamıştı.</span></p>

    <p class="MsoNormal1"><span class="calibre2">O zaman da, ne yapıp etmişler, İnce Memedin ölümünü Hürü Anaya bildirmemişlerdi. Hürü Ana çok görmüş geçirmiş, esen yelden hile sezen bir kişiydi ya, köydeki sessizlikten kötü bir anlam çıkarmamış, hiç üstüne alınmamış, kimseye de bu sessizliğin sebebini sormamıştı. Köy, İnce Memedin vurulmadığını duyup da, bir sevinç kasırgasında dönerken de Hürü Ana fazla coşkunluğa kapılmadan, salt, "Biliyordum," demiş, o da onlarla birlikte kendini sevinç seline kaptırmış gitmişti. Yalnız, o da bir kerecik, yüreğinin başı cızz etti, o da kocası Durmuş Aliyi anımsadığında. O, şimdi sağ olsaydı, diye düşündü, hasta haline bakmadan, bir ayağını taa havalara kaldırarak, o eski zaman oyununu büyük coşkunlukta eserek oynardı.</span></p>

    <p class="MsoNormal1"><span class="calibre2">Şimdi bu sessizliğe gene aldırmıyordu. Ama içinde azıcık da olsa, belli belirsiz bir acıyı, kuşkuyu taşıyordu. Benim oğluma hiçbir şey olmaz, diyordu kendi kendine, o fakir fıkaranın ekmeği, güvencesi, tek umududur, diyordu. Onun üstünde çok kişinin duası var. Koca, ala gözlü, güzel, ak sakallarından yeryüzüne ışık saçılan, yerin göğün yaratıcısı ne demeye korumasın onu... Ona kurşun geçmez, onu ateş yakmaz, onu su boğmaz. Koca Allahımız kimi canı yürekten kayıracağını, koruyacağını bilmez mi?</span></p>

    <p class="MsoNormal1"><span class="calibre2">Toprak damının günden yanına oturmuş, İnce Memedine dizleme bir çift çorap örüyordu, çorabın da bitmesine az kalmıştı. Bu çorap öyle güzel bir çorap olacaktı ki bitince, hiçbir ana on yıldır askerdeki, yüzüne hasret kaldığı oğluna, karasevdalı bir kız, ölümüne özlem duyduğu yavuklusuna, bir gelin ateşinden yandığı gurbetteki kocasına böyle bir çorap yapmamış olacaktı. Masmavi çiçeklerden büyüklü küçüklü nakışlar işlemişti çoraplara. Bu çorapları taa uzaktan İnce Memedde görenler, ağzına kadar çiçekle dolmuş bir tarlanın yürüdüğünü sanacaklardı. Böyle bir çorabı şahlar, padişahlar, koçyiğit Köroğlu bile giymemiş görmemişti.</span></p>

    <p class="MsoNormal1"><span class="calibre2">Güz güneşi kızdırıyor, az ilerde uzun boyunlu mor bir çiçeğin yöresinde çakıp sönerek dolaşan bir kırmızı, mavi arı da çiçeğe konuyor, hemencecik de kalkıyordu.</span></p>

    <p class="MsoNormal1"><span class="calibre2">Hürü Ana arada bir başını çoraptan kaldırıyor, gözlerini kırpıştırarak başını köyün içine çevirip bakıyor, sonra da mor çiçeklerine dalıp gidiyordu. İnce Memed bu çorabı giyince koca Allah onu daha da çok kazalardan belalardan koruyacaktı. Neden korumasındı, Hürü Ana kime ne yapmıştı? Şu dünyada Allahın hiçbir yaratığına bir kötülüğü dokunmamış, onun bir kelebeğini, bir karıncasını bile incitmemişti. O dinsiz Topal Alinin dışında, hiçbir kulunun da gönlünü yıkmamıştı. O da hak etmişti, o kafir de. İnce Memed de, o öteki ayağı da kırılası Topalı bir adam sayıyordu da, işte Hürü Ana da buna cin ifrit oluyordu. Topal Aliye yüz veren, onunla konuşan hiç kimseyi de bağışlamıyordu. Ama İnce Memede gelince, ona toz kondurmuyordu. O, işini bilirdi. Zaten şu kadarcıkken, ufacıcık bir çocukken bir yürekliydi o! O da koca Allahımızın, ala gözlü de ışık sakallımızın bir karıncasını bile incitmemişti.</span></p>

    <p class="MsoNormal1"><span class="calibre2">Köylünün böyle içine kapanmasına, günlerce susmasına da kızıyordu ya, susuyordu. Ne olacak, ahmak köylü, diyordu. Ahmak, hem de nankör... Abdi Ağayı öldüremedi diye köylünün İnce Memed hakkında atıp tuttuklarını, onu köyden kovduklarını hiç unutamıyor, kızıyordu. Şimdi Kel Hamza da gitmişti ya, oooh, artık rahatlardı. Bol bolamadı toprakları vardı, ekinleri de harmanlardan taşacak, inekleri, kısrakları, keçileri koyunları çifter çifter doğuracaktı. Bu ahmaklar bilmiyorlardı ki, bu onların başına konmuş devlet kuşudur, İnce Memed bereketidir. Bakın hele şunlara bakın, onlara bunca iyilik eden İnce Memedin bir tek anası, Hürücenin yanına da hiç uğruyorlar mı?</span></p>

    <p class="MsoNormal1"><span class="calibre2">Çorabını öğleye kadar ördükten sonra, azıcık bir şey kalmıştı zaten, azıcık daha çalışırsa belki akşama bitirecekti, Hatçeyi anımsadı, ona üzüldü, ne iyi bir kızdı diye aklından geçirdi, o da İnce Memede böyle çoraplar yapardı, karasevdasını belli etmek için, o ölmüşse, İnce Memed çorapsız mı kalacaktı, çok şükür onun Hürüce Anası daha yaşıyordu, hem de turp gibiydi, şişleri, yün yumaklarını, çoraba sarıp eve götürdü, usullacık ocaklığın yanındaki iskemlenin üstüne koydu, belini iyice doğrultup çatırdattı, köyün içine çıktı.</span></p>

    <p class="MsoNormal1"><span class="calibre2">Ev aralarında kimseyi göremedi. Onu görenlerin saklanır, kaçar gibi bir halleri vardı. Varsın kaçsınlar, kaçsınlar. Varsın sussunlar, sussunlar... Gene bir hal mi geldola İncemin başına? Bu domuz köylüler de benim yavrumu ölmeden öldürecekler, tu, tu, tu... Ocaklardan, evlerden ırak...</span></p>

    <p class="MsoNormal1"><span class="calibre2">Vardı Hösüğün evinin önünde durdu, kapı kapalıydı, buna öfkelenip bağırdı:</span></p>

    <p class="MsoNormal1"><span class="calibre2">"Ne oldu böyle gözü çıkasılar, ne var gene? Köyün her evinden bir ölü çıkmış gibi..." Sesini sertleştirdi. "Beni duymuyor musunuz hörtüklerden gidesiler, açın kapıyı!"</span></p>

    <p class="MsoNormal1"><span class="calibre2">Pancar Hösüğün evinin kapısı açıldı, Hösük dışarıya çıktı, gözleri kızarmıştı.</span></p>

    <p class="MsoNormal1"><span class="calibre2">"Ne o, ne var?" diye gürledi Hürü Ana.</span></p>

    <p class="MsoNormal1"><span class="calibre2">"Bir şey yok," dedi kollarını yana açarak Hösük. "Sen hele buyur hele Hürüce Bacı."</span></p>

    <p class="MsoNormal1"><span class="calibre2">"Bir şey var," diye yüzü öfkeden gerilmiş konuştu Hürü Ana.</span></p>

    <p class="MsoNormal1"><span class="calibre2">Pancar Hösük daha da yumuşak:</span></p>

    <p class="MsoNormal1"><span class="calibre2">"Gel hele, gel hele şöyle içeri de..." diye onu yumuşacık kolundan tutup çekti.</span></p>

    <p class="MsoNormal1"><span class="calibre2">"Gene İnce Memedi mi öldürdünüz, varsın ölsün," diye meydan okudu Hürü. "Varsın vursunlar, İnce Memed ölünce dünya durulur mu sandılar. Analar daha nice İnce Memedler doğurur. O, İnce Memed ölmez. İnce Memed ölür ölür dirilir. Ölmüşse İnce Memed canımız sağ olsun. Ölmüşse o, düşmanın karşısında düğün bayram ederim, hem de göbekler atarım, anladınız mı?"</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">"Gel hele Hürüce Bacı, içeriye gel hele."</span></p>

    <p class="MsoNormal1"><span class="calibre2">"İnce Memed öldürülmüşse göbek göbek atarım," diye bu sefer arkaya dönüp bütün köye bağırdı Hürü. "İnce Memed bir sefer ölür, bin sefer dirilir. Analar sağ olsun, analaaar, ahmak köylü beni dinleyin, analaaar. İnce Memed bizim köyden değil miydi, Sefil İbrahimin oğlu değil miydi, ya anası, eline vur ekmeğini elinden al fıkaracık Döne değil miydi, nedir bu böyle, evlere kapanıp her biriniz bir mezar taşı olmuşsunuz."</span></p>

    <p class="MsoNormal1"><span class="calibre2">Hösük sesini daha indirerek:</span></p>

    <p class="MsoNormal1"><span class="calibre2">"Gel bacım, sen azıcık içeriye gel de yornuğunu al da..."</span></p>

    <p class="MsoNormal1"><span class="calibre2">Hürü kolunu onun elinden kurtarıp köyün ortasına doğru, bağırarak çağırarak yöneldi, geldi küçücük alancıkta durdu. Köylüye, candarmaya, yüzbaşıya, kim aklına gelirse, İnce Memedden başkasına veryansın ediyordu.</span></p>

    <p class="MsoNormal1"><span class="calibre2">O, orada o kadar çok bağırdı çağırdı ki, köylüler meraktan birer ikişer evlerinden çıkıp, alancıkta, onun yöresinde birikişmeye başladılar. O da köylüler kalabalıklaştıkça azıttıkça azıttı. "Siz erkek değil misiniz, insan değil misiniz, İnce Memedin de iki gözü, iki eli, iki kulağı var, sizin de... İnce Memed vurulursa vurulsun. Koçyiğit Köroğlu yitti gitti de, bir daha gelmedi, Kırklara karıştı da dünya duruldu mu, Demircioğlunu delikli demir deldi de dünya Demircioğlusuz mu kaldı, Gizik Duranı vurdular da ne oldu, dünya padişaha mı kaldı, öldürsünler İnce Memedi, öldürsünler... "</span></p>

    <p class="MsoNormal1"><span class="calibre2">Öldürsünler derken, her öldürsünlerle birlikte onulmaz acısını da dile getiriyordu. Her öldürsünler derken, kendi de bir kere ölüyordu.</span></p>

    <p class="MsoNormal1"><span class="calibre2">Sonra sustu, dinginledi, köylü biltekmil çocuk, yaşlı gelmişler, onun yöresinde halkalanmışlar, bu acıdan, öfkeden taş kesilmiş yaşlı insana bakıyorlardı.</span></p>

    <p class="MsoNormal1"><span class="calibre2">Hürünün susması uzun sürdü. Ellerini beline koymuş, gözlerini Alidağının doruğuna dikmiş, dalmış gitmişti. Gittikçe çözüldüğü, bir iyice yaşlandığı, çöktüğü belli oluyordu. Kendini bıraksa, dizleri ağırlığını çekemeyip oracığa çöküverecekti. Bunun farkına varınca, kendine geldi, acısını, merakını içine itip gene dikeldi, gözlerini kalabalığın üstünde dolaştırdıktan sonra:</span></p>

    <p class="MsoNormal1"><span class="calibre2">"Gene ne oldu İnce Memede?" diye sordu, tepeden, alaylı, gülümseyerek. "Onu gene ala gözlerinden kurşunladı mı Yüzbaşı Ağa? Ne oldu? Onu gene kancıkladı mı soyu tükenesi Topal Ali? Varmış da uşak olmuş Molla Durana... Oooh, çok şükür Allahıma, benim ahım yerde kalmaz, koca Allahım da ala gözlüm, onu daha kötü, daha beter edecek, uşaklıktan da beter edecek..." Ellerini havaya açtı, dudakları kıpır kıpır etti, "Çok şükür Allahıma," diyerek ellerini gene beline indirdi. "Bana haber vermiyorsunuz İnce Memedin ölümünü, değil mi, Hürüce Ana yaşlandı, dayanamaz, dayanamaz diye, öyle mi?"</span></p>

    <p class="MsoNormal1"><span class="calibre2">Sustu, gözlerini gene kalabalığın üstünde dolaştırdı, iki üç kere el çırptı, oynar gibi birkaç kere sallandı.</span></p>

    <p class="MsoNormal1"><span class="calibre2">"Dayanırım yavrularım, dayanırım," dedi. "Ben bilmez miyim, kurban olduklarım..." Sesi acıdan titriyordu.</span></p>

    <p class="MsoNormal1"><span class="calibre2">"Ben bilmez miyim ki eşkıya dünyaya payidar olmaz? Sultan Süleymana kalmayan dünya, o Süleyman kuş dilini bilirdi, Kaftan Kafa hükmederdi, işte ona kalmayan dünya, hiç kimseye kalmaz. Biliyorum, İnce Memed de bir gün ölecek, ya da Köroğlu gibi, Köroğlu Ürüşan Ali gibi, o da yitiklere karışacak..."</span></p>

    <p class="MsoNormal1"><span class="calibre2">Kırklara diyecekti, dilini tuttu, o, İnce Memedin, ölse de yitse de sonunda Kırklara karışacağına, koca Allahına ne kadar inanıyorsa o kadar inanıyordu. Şimdi şu köylülerin dilini açarsa, nasıl olsa açacaktı, o köylülerin bin çeşit huyunu suyunu bilirdi.</span></p>

    <p class="MsoNormal1"><span class="calibre2">"Dayanırım yavrularım dayanırım. Eşkıyanın sonu yoktur, bilirim yavrularım bilirim. Bilirim, bilirim de gene de yüreğim yanar, demircilerin köresi gibi."</span></p>
  </div>

  <div class="WordSection">
    <p class="MsoNormal1"><span class="calibre2">Sesi gene gürledi:</span></p>

    <p class="MsoNormal1"><span class="calibre2">"Susmayın, konuşun," diye buyurdu. "Ben İnce Memedin Hürü Anasıyım, ben dayanırım."</span></p>

    <p class="MsoNormal1"><span class="calibre2">Sesini indirdi, şimdi sesi sevecen sımsıcacıktı: "Demir olsaydım çürürdüm, toprak oldum da dayandım, toprak oldum da dayandım, toprak oldum da..."</span></p>

    <p class="MsoNormal1"><span class="calibre2">Birden dikleşti. Sanki az önceki yumuşacık, ipek gibi yumuşacık, okşayan sesli kadın değildi.</span></p>

    <p class="MsoNormal1"><span class="calibre2">"Söyleyin bakalım gene ne geldi İnce Memedin başına?"</span></p>

    <p class="MsoNormal1"><span class="calibre2">Kalabalık başını önüne indirmiş, taş gibi donmuş susuyordu.</span></p>

    <p class="MsoNormal1"><span class="calibre2">"Ne susuyorsunuz hörtükler?" diye bağırdı. Sonra da gene öfkelendi, ağzına geleni kalabalığın üstüne kustu.</span></p>

    <p class="MsoNormal1"><span class="calibre2">Bir şeyler olmuştu, bir şeyler ya, bu hörtüklerden gidesiler susuyorlardı. İçine düşmüş kurt onu gittikçe kudurtuyordu. Ya gerçekten İnce Memede bu sefer bir şey olmuşsa, toprak oldum da dayandım ya, demişti de övünmüştü, bu sefer dayanamazdı. Durmuş Aliden on dört çocuğu olmuş, hepsini de kara topraklara koymuştu, koymuştu da toprak olup dayanmıştı, İnce Memede taş olsa da, gökyüzü olsa da dayanamayacak, çürüyecekti, ölmese bile.</span></p>

    <p class="MsoNormal1"><span class="calibre2">Tam önünde süklüm püklüm, ellerini karnının üstüne kavuşturmuş Kısacık Mahmudu görünce, içinde bir umut uyandı. Kısacık Mahmuda, anası o bir yaşındayken ölmüştü, o bakıp büyütmüş, evlendirmişti. Onun huyunu suyunu bilirdi.</span></p>

    <p class="MsoNormal1"><span class="calibre2">"Gel yanıma Mahmut," diye buyurdu.</span></p>

    <p class="MsoNormal1"><span class="calibre2">Mahmut geldi, onun önünde durdu.</span></p>

    <p class="MsoNormal1"><span class="calibre2">"Söyle, ne oldu İnce Memede? Bana bir daha sordurma!"</span></p>

    <p class="MsoNormal1"><span class="calibre2">Sesi öylesine buyurucu ve kesindi ki Mahmut değil, kim olsa onun sorusuna karşılık vermemezlik edemezdi.</span></p>

    <p class="MsoNormal1"><span class="calibre2">Mahmut:</span></p>

    <p class="MsoNormal1"><span class="calibre2">"At," dedi sustu.</span></p>

    <p class="MsoNormal1"><span class="calibre2">"Ne atı?" diye kaşlarını çattı Hürü.</span></p>

    <p class="MsoNormal1"><span class="calibre2">"İnce Memedin atı, bindiği at... Hani, o gün..."</span></p>

    <p class="MsoNormal1"><span class="calibre2">"Anladım, kara at. Ne olmuş ona?"</span></p>

    <p class="MsoNormal1"><span class="calibre2">"Orada... Orada duruyor," dedi Mahmut.</span></p>

    <p class="MsoNormal1"><span class="calibre2">"Üstünde binicisi var mı?"</span></p>

    <p class="MsoNormal1"><span class="calibre2">"Çıplak," dedi Mahmut.</span></p>

    <p class="MsoNormal1"><span class="calibre2">Hürü sapsarı kesildi, çıplak sözünü duyunca. Birkaç kere sallandı, bu çok az sürdü, kendini toparladı.</span></p>

    <p class="MsoNormal1"><span class="calibre2">"Nerede?"</span></p>

    <p class="MsoNormal1"><span class="calibre2">"Orada, kayalarda."</span></p>

    <p class="MsoNormal1"><span class="calibre2">Hürü yürüdü, Kısacık da arkasından. Kalabalık sessizce aralandı, ona yol verdiler. Hürü hızlandı, yürüdükçe hızı artıyor, uğunuyor, Kısacık Mahmut arkasından zor yetişiyordu. Kayaların dibine gelince durdu. Göğsü körük gibi alıp alıp veriyordu. Başını kaldırdı, yağız at sarp kayalığın tam doruğunda duruyordu. Yönünü güneşe döndürmüş, başını dikmiş, kuyruğunu usul usul bir sağa bir sola sallıyor, dünyayı ağzına kadar doldurmuş bol ışığın altında tüyleri yıldırdıyordu.</span></p>

    <p class="MsoNormal1"><span class="calibre2">Hürü bir kayanın üstüne çöküp, gözlerini attan hiç ayırmadan yornuğunu aldıktan sonra ayağa kalktı:</span></p>

    <p class="MsoNormal1"><span class="calibre2">"Sen burada bekle Mahmudum," dedi, kayalığa tırmanmaya başladı. "Birkaç sualim var şu kara attan, bakalım o ne söyleyecek, ben ne dinleyeceğim."</span></p>

    <p class="MsoNormal1"><span class="calibre2">Kayanın tepesine çıkan incecik bir çiğir buldu kendine. Allalem, bu da buradan çıkmış tepeye, diye düşündü. Hem dinlene dinlene çıkıyor, hem de atla konuşuyordu. Güzelim elma gözlü, kız suratlı yağız at. Keklik sekişlim de ceren bakışlım. Sırma yelelim de ipek kuyruklum, sen Köroğlunun Kıratına benzersin, kanat takarsın da göğe uçarsın, yedi günlük yolu, bir göz açıp kapayıncaya kadar aşarsın. Senin binicine kurban olsun Hürüce, sen onu neyledin nettin, söyle bana, nolursun? Onu alıcı kuşlara, yırtıcı kaplanlara, yedi dilli yılanlara mı kaptırdın, söyle sana kul olayım, sen ne yaptın binicini? Söyle bana binicini, bir haber ver ondan, Hürüce Ana da kurban olsun sana, hemi de tırnaklarına, onu bir derin yardan mı uçurdun, derin derin sulara mı düşürdün, onu gittin de azılı, kurt dişli candarmanın kurşununa mı teslim ettin, söyle elma gözlü, kız suratlı yağız at... Sen Hazreti Alinin Düldülüne benzersin. Yüz bin kılıç içinden de süzülerek çıkarsın, söyle bana ne yaptın binicini, yangınlar mı onu elinden aldı, hasta mı, sayrı mı oldu, söyle ona ne oldu? Sen, adı güzel, kendi güzel Muhammedin Burağına benzersin, pervaz vurup gökyüzüne uçan. Hızırın Benlibozuna benzersin, yedi denizler üstünde yürüyen, söyle bana binicini şu moraran yüce dağlara mı verdin, kara çadırlı, çimeni yeşil gözlü Yörüklere mi teslim ettin, iyi yürekli, tez canlı köylüler mi kaptılar senin üstünden onu, söyle bana, kurban olsun İnce Memedin anası Hürüce sana. Söyle ne yaptın binicini, tüyleri yıldır yıldır gün altında yanan yağız at?..</span></p>

    <p class="MsoNormal1"><span class="calibre2">Böyle, atla konuşa konuşa atın yanına kadar çıktı, onun birkaç adım berisinde durdu. At yerinden hiç kıpırdamıyor, öylece kuyruğunu sallayıp duruyordu. Bundan yüreklenen Hürü atın yanına kadar yanaştı, sağ elini kaldırdı yelesine dokundu, okşadı usul usul, çekinerek.</span></p>

    <p class="MsoNormal1"><span class="calibre2">"Kurban olsun Hürüce senin sırma yelene, söyle nereye götürdün binicini sen, sağ mı, hasta mı, sayrı mı, iyi ellerde mi, başı darda mı?"</span></p>

    <p class="MsoNormal1"><span class="calibre2">Yağız at tam bu anda kıpırdadı, arkasından da şaha kalktı, ön ayakları havayı dövüyordu, Hürü onun birden kayalıklardan aşağıya süzüldüğünü gördü. Olduğu yerden az daha çekilmeseydi Hürü, yağız at onu kayalıklardan aşağıya yuvarlayacak, o da bin parça olacaktı.</span></p>

    <p class="MsoNormal1"><span class="calibre2">"Boyu devrilesi de elma gözleri çıkasıca şeytanın öz bir oğlu kara domuz, sen insanlıktan, atlıktan ne anlarsın, delirmiş de aklını oynatmış imansız, merhametsiz! O senin gibi pise... İncemde de akıl mı var sanki, onda hiç akıl olsaydı, can bir düşmanı, hemi de kurdun kuşun, dünyadaki tekmil canlıların düşmanı, Molla Duranın da kölesi Topal Aliyi hiç yaşatır mıydı? Ben de sana koç Köroğlunun Kıratı, dedim! Var da sen kurban ol Köroğlunun, o kıyamete kadar yaşayacak bengisu içmiş Kıratının tırnaklarına. Sana adı güzel kendi güzel Muhammedin Burağı dedim, var sen de..."</span></p>

    <p class="MsoNormal1"><span class="calibre2">Ata kızmış veriştiriyordu. Öfkesi biraz geçince kayalardan indi.</span></p>

    <p class="MsoNormal1"><span class="calibre2">"Nereye gitti o huysuz, kötü yağız?" diye Kısacık Mahmuda sordu.</span></p>

    <p class="MsoNormal1"><span class="calibre2">"Köye," dedi Mahmut.</span></p>

    <p class="MsoNormal1"><span class="calibre2">Yan yana, ağır ağır köye yöneldiler. Hürü Ana başını önüne eğmiş, hiç konuşmuyordu.</span></p>

    <p class="MsoNormal1"><span class="calibre2">Böylece eve geldiler.</span></p>

    <p class="MsoNormal1"><span class="calibre2">Hürü:</span></p>

    <p class="MsoNormal1"><span class="calibre2">"Kısacık," dedi, "şimdi gitme de bu akşam sana bir güzel yemek pişireyim. İstersen sana bir horozlu soğan yahnisi yaparım. Çocukken ne kadar severdin, aklında mı?"</span></p>

    <p class="MsoNormal1"><span class="calibre2">Kısacık Mahmut güldü:</span></p>

    <p class="MsoNormal1"><span class="calibre2">"Senden sonra ben hiç horozlu soğan yahnisi yemedim, Ana."</span></p>

    <p class="MsoNormal1"><span class="calibre2">"Şimdi bugün ye işte," dedi Hürü.</span></p>

    <p class="MsoNormal1"><span class="calibre2">Dışarıya oturup sırtlarını duvara verdiler. Onlar daha otururlarken at doludizgin, süzülerek, bir yel gibi önlerinden sünerek geçti gitti. Hürü onu görünce başını çevirdi:</span></p>

    <p class="MsoNormal1"><span class="calibre2">"Ne yaparsa yapsın, o kara domuzlan bir daha konuşmam," dedi. "Onun bir daha da yüzüne bakmam, o boyu devrilesinin."</span></p>

    <p class="MsoNormal1"><span class="calibre2">Aradan çok geçmemişti ki at gene süzülerek önlerinden geçti, kayalıklara doğru gitti. Onun yüzüne bakmamaya ant içmiş Hürü, o gözden ırayıp yitinceye kadar özlemle arkasından baktı.</span></p>

    <p class="MsoNormal1"><span class="calibre2">Gün yıkılıp gitmişti, önce Hürü Ana ardından da Kısacık Mahmut ayağa kalktılar.</span></p>

    <p class="MsoNormal1"><span class="calibre2">Hürü:</span></p>

    <p class="MsoNormal1"><span class="calibre2">"Mahmudum," dedi, karşıda eşinen iri, apak ışılayan, açık sarı telleri sarkan horozu gösterdi, "şunu yakala da kes, kes de sana..."</span></p>

    <p class="MsoNormal1"><span class="calibre2">Kısacık Mahmudun koşmasıyla, horozu kesmesi bir oldu. Başı kesik horoz oradan oraya sıçramaya başladı.</span></p>

    <p class="MsoNormal1"><span class="calibre2">"Kısacık, ocağı batasıca Kısacık," diye bağırdı Hürü Ana, "böyle de horoz kesilir mi, haydi git de yakala onu. Eziyet çekmesin fıkara. Yakala da üstüne kestiğin bıçağı koy, kıpırdamaz o zaman horoz."</span></p>

    <p class="MsoNormal1"><span class="calibre2">Kısacık Mahmut koştu, horozu yakaladı, yere yatırıp, üstüne bıçağı koydu, horoz kıpırdamadı.</span></p>

    <p class="MsoNormal1"><span class="calibre2">Hürü Ana kolları sıvayıp gün batıncaya kadar Kısacık Mahmuda bir yahni yaptı ki kokusu bütün köyü doldurdu. Karşı karşıya geçip horozu bir güzel yediler. Hürü Ana bu güzel yemeğin üstüne bir de çay pişirdi.</span></p>

    <p class="MsoNormal1"><span class="calibre2">Bir at ayağı tapırtısı duyup Hürü Ana dışarıya fırladı, eşikte bir süre durup alacakaranlıkta uçan bir kuş gibi yumuşacık akan atı seyretti.</span></p>

    <p class="MsoNormal1"><span class="calibre2">İçeriye dönünce:</span></p>

    <p class="MsoNormal1"><span class="calibre2">"Mahmudum," dedi, "biliyor musun, bu İnce Memed ölmedi, daha sağ. Sağ ama başında da bir hal olduğu besbelli. Onun başında bir hal olmasaydı, bu at böyle başıboş dolaşmazdı buralarda. Vurulmuş olsaydı gene dolaşamazdı."</span></p>

    <p class="MsoNormal1"><span class="calibre2">"Doğrusun Ana."</span></p>

    <p class="MsoNormal1"><span class="calibre2">"Şimdi ben onun nerelerde olduğunu biliyorum. Bu at bize haberci geldi. Keski ben de ona o kadar sövüp, kargış etmeseydim. İnce Memed beni istiyor. Benimle gider misin?"</span></p>

    <p class="MsoNormal1"><span class="calibre2">"Giderim Ana. Giderim ya, ben senin için cehenneme desen de giderim ya, İnce Memedin yeri uzak mı yakın mı?"</span></p>

    <p class="MsoNormal1"><span class="calibre2">"Epeyce uzak," dedi Hürü Ana.</span></p>

    <p class="MsoNormal1"><span class="calibre2">"O zaman bu kadar yolu sen nasıl gidersin?"</span></p>

    <p class="MsoNormal1"><span class="calibre2">"Ben giderim," diye dikleşti Hürü Ana. "Yeter ki sen yorulma."</span></p>

    <p class="MsoNormal1"><span class="calibre2">"Bizim eşeği de alırım yanıma. Semerini de daha yeni yapmıştım. Üstüne de bir minder atarım, yorulursak bineriz. Benim eşek at gibidir, Ana. Şu İnce Memedin atı bile onun kadar yürüyemez."</span></p>

    <p class="MsoNormal1"><span class="calibre2">"Olur," diye güldü Hürü Ana. Ardından da ekledi: "Yürüyemez. Yarın gece yarısı yola çıkarız, kimse bilmesin nereye, ne yana gittiğimizi. Sen de karına kasabaya gittiğimizi söyle, olur mu?"</span></p>

    <p class="MsoNormal1"><span class="calibre2">"Olur," dedi Kısacık Mahmut.</span></p>

    <p class="MsoNormal1"><span class="calibre2">Kısacık Mahmut tam gece yarısı Hürü Ananın kapısının önündeydi. Hürü Ana da bütün gece uyumamış onu bekliyordu. Elinde büyücek bir bohça ve bir sepetle dışarıya çıktı.</span></p>

    <p class="MsoNormal1"><span class="calibre2">"İnce Memedime de incir kuruttuydum, Delice koyağın narından da ona nar sakladıydım. İnce Memedim taa çocukluktan bu yana Delice koyağın narlarını sever. O narların her birisi pespembe olur da, insanın yüzüne gülen, adam kafası büyüklüğünde her birisi... İşte bu bohçada da ona don gömlek, bir de mintan, birkaç tane de dizleme çorap götürüyorum. Bu gece şimdiye kadar oturup ördüm de mavi çiçekli çorabı bitirdimDönünce sana da yaparım yavru, bu çoraplardan, üstüne de cerenler işlerim."</span></p>

    <p class="MsoNormal1"><span class="calibre2">"Sağ ol Ana. Eşeğe binsene."</span></p>

    <p class="MsoNormal1"><span class="calibre2">"Dur hele, dur Mahmut, dur hele köyü bir çıkalım."</span></p>

    <p class="MsoNormal1"><span class="calibre2">Hürü Ana önde, yedeğindeki eşeğiyle Kısacık Mahmut arkada, köyü usullacık çıkıp Alidağı yoluna düştüler. Alidağına ay vurmuş, dağ bir ay dumanı içinde kalmış, bir mavi, incecik, ardından gökyüzü gözüken bir bulutmuşcasma Dikenlidüzüne inmişti. Ay ışığında bir ortadan siliniyor, sonra da ardından ay ışığında apak kesilerek, inceden de mora dönüşerek yeniden ortaya çıkıyordu. Hürü Ananın elleri üşümüş, o da ellerini koynuna sokmuş, üstüne de yumulmuştu.</span></p>

    <p class="MsoNormal1"><span class="calibre2">"Ana binsene eşeğe."</span></p>

    <p class="MsoNormal1"><span class="calibre2">"Binerim ya, üşüyorum, soğuk var, hele biraz, gün doğuncaya kadar yürüyeyim."</span></p>

    <p class="MsoNormal1"><span class="calibre2">Tam Alidağının dibine varmışlardı ki gün doğdu. Hürü Ana dağın dibinde durup uzun uzun dağa şöyle bir baktı. Çıplak dağ baştan sona çiçeğe durmuş, kısa boyunlu masmavi çiçekler dağı gökyüzü mavisine boyamıştı. Alidağının kırmızı, mor, tüten kayalıkları mavinin içine bir batıyor, bir çıkıyorlardı.</span></p>

    <p class="MsoNormal1"><span class="calibre2">Hürü Ana yolun üst başında, kayayı yarıp çıkmış koskocaman, turuncu, uzun boyunlu, ipileyen bir çiçek gördü.</span></p>

    <p class="MsoNormal1"><span class="calibre2">"Bak Kısacığım, bak," dedi. "Şu Allahın işlerine, şu güzel çiçeğe bak, ne de güzel ipiliyor, ışığın içine batmış da..."</span></p>

    <p class="MsoNormal1"><span class="calibre2">"İpiliyor," dedi Kısacık Mahmut.</span></p>

    <p class="MsoNormal1"><span class="calibre2">"Onu oradan usulca kopar getir de İnce Memedime götüreyim, solar ya biz onun yanına varana kadar, varsın solsun. İnce Memedim Alidağımızın çiçeğini belki de çok özlemiştir."</span></p>

    <p class="MsoNormal1"><span class="calibre2">Mahmut koşarak gitti, çiçeği köküyle birlikte kaya yarığından söktü çıkardı.</span></p>

    <p class="MsoNormal1"><span class="calibre2">"Şu bohçayı al da eşeğin üstünden içine koy. Kokuyor mu?"</span></p>

    <p class="MsoNormal1"><span class="calibre2">Kısacık Mahmut çiçeği uzunca burnunda tutarak kokladı.</span></p>

    <p class="MsoNormal1"><span class="calibre2">"Kokuyor Ana," dedi. "Hem de ne güzel kokuyor, Çukurova nergisi gibi."</span></p>

    <p class="MsoNormal1"><span class="calibre2">Getirdiği çiçeği Hürünün eline verdi. Hürü de çiçeği incitmeden uzun uzun kokladı.</span></p>

    <p class="MsoNormal1"><span class="calibre2">"Kokuyor," dedi, "çok da güzel. Solsa bile Memedimin çamaşırları burcu burcu kokacak."</span></p>

    <p class="MsoNormal1"><span class="calibre2">Mahmut bir kayanın üstüne koyup bohçayı çözdü, Hürü Ana da turuncu, güzel kokulu çiçeği, Memede kendi eliyle diktiği Maraş inanışından kırmızı çizgili mintanın içine koydu usulca, incitmeden, mintanı katladı, bohçayı da eskisi gibi bir güzel bağladıktan sonra eşeğin semerine astı.</span></p>

    <p class="MsoNormal1"><span class="calibre2">"Bin artık Ana, gün de doğdu. Benim eşeğim marzıman, benim eşeğim Kıbrıs eşeği." Eşeğini övüyor, yere göğe koyamıyordu. Hürü Ana da onu hoşgörüyle dinliyordu. Eşeğinden başka hiçbir şeyi yok ki fıkaracığın, varsın övsün, diye içinden geçiriyordu. Üstü düz bir taşa gelinceye kadar övmesini sürdürdü Kısacık Mahmut. Düz taşın önünde durup arkadan gelen Hürüyü bekledi. Hürü hiçbir şey söylemeden taşa çıktı, oradan da eşeğe atladı.</span></p>

    <p class="MsoNormal1"><span class="calibre2">"Oooh, yorulmuşum," diye eşeğin yularına yapıştı. "Deeeh... "</span></p>

    <p class="MsoNormal1"><span class="calibre2">Eşek Mahmudun övdüğünden de iyiydi, at gibi gidiyor, Mahmut arkasından zor yetişiyordu.</span></p>

    <p class="MsoNormal1"><span class="calibre2">Öğleye doğru ormanın ilk ağaçlarına ulaştılar. Buralarda ağaçlar seyrek ve kısaydı. Bir pınarın başında durdular, Hürü Ana eşekten atlayarak indi. Mahmut onun huyunu iyi bildiğinden, onun ne eşeğe binişine, ne de inişine yardım edebiliyordu.</span></p>

    <p class="MsoNormal1"><span class="calibre2">Pınar apak çakıltaşlarının altından kaynıyor, dibine gün vurmuş suyun içinde küçücük küçücük balıklar ışıldayarak oradan oraya dolaşıyordu. Sular pınarın altında uzun, geniş bir çam oluktan dökülüyor, aşağıdaki dereye çamların arasından akarak gidiyordu. Yöreyi, mosmor açmış, diz boyu yarpuzların keskin kokusu, ılık güneşte biraz daha keskinleşerek dolduruyordu.</span></p>

    <p class="MsoNormal1"><span class="calibre2">Hürü Ana dağarcığı sırtına bağlamıştı, onu oradan aldı, pınarın başına çöküp oturdular. Dağarcıktan kalın, kızarmış, yer yer de yanmış, dilim dilim kesilerek üst üste konmuş soğanlı kömbe çıktı.</span></p>

    <p class="MsoNormal1"><span class="calibre2">Mahmudun ağzı sulanıp yutkundu. Derin derin, daha yeni ılımaya yüz tutmuş kömbenin kokusunu içine çekti:</span></p>

    <p class="MsoNormal1"><span class="calibre2">"Ne güzel Ana," dedi, "ne güzel kokuyor kömbe!"</span></p>

    <p class="MsoNormal1"><span class="calibre2">Kömbeden bir parça aldı ısırdı. Hürü Anaya baktı, o yemiyordu. Mahmut elindeki parçaya yumulmuş, dünyayı gözü görmüyordu. Karnını bir iyice doyurduktan sonradır ki, ancak yeniden Hürüye bakabildi, o daha ağzına bir lokma atmamıştı</span></p>

    <p class="MsoNormal1"><span class="calibre2">"Niçin yemiyorsun Ana?" diye sordu.</span></p>

    <p class="MsoNormal1"><span class="calibre2">Hürü Ananın gözleri yaş içinde kalmıştı:</span></p>

    <p class="MsoNormal1"><span class="calibre2">"Ben batayım ben," dedi. "Hürü Anan batsın da şu kara topraklara gömülsün. Benim kömbe boğazımdan geçer mi ki, sen bilir misin hay oğul, hay Mahmutcuk, eşeği güzel yiğidim, İnce Memed de çok severdi soğanlı kül kömbesini. Ben de ona taa çocukluktan bu yana kömbe yapardım.</span></p>

    <p class="MsoNormal1"><span class="calibre2">"Gene yaparsın Ana, üzülme."</span></p>

    <p class="MsoNormal1"><span class="calibre2">"Yaparım," dedi Hürü, "üzülmem..." Pınara eğildi, dudaklarıyla sudan kana kana içti. "Kalk gidelim," dedi. "Belki Allah bize İncemin izini gösterir."</span></p>

    <p class="MsoNormal1"><span class="calibre2">Mahmut önde, eşeği yedeğinde, en arkada da Hürü Ana, gene yola düştüler. Mahmut yol kıyısında iri bir kütük görünce eşeği çekti, gene onun önünde durdular, Hürü Ana kütüğe çıkıp eşeğe atladı. Eşeğin semeri yeniydi. Semerin üstüne Mahmut, daha yeni yapılmış bir pamuk minder atmıştı, Hürü Ana bu yüzden çok rahat ediyor, ikide birde de arkasına dönüp Mahmuda:</span></p>

    <p class="MsoNormal1"><span class="calibre2">"Sana," diyordu, "köye döner dönmez, bir çorap yapacağım ki İnce Memedime yaptığım çoraba da benzer."</span></p>

    <p class="MsoNormal1"><span class="calibre2">Ormanda on bir tane Yörük kadınıyla karşılaştılar. On birinin de çocukları işlemeli kırmızı kolanlarla sırtlarına bağlanmıştı.</span></p>

    <p class="MsoNormal1"><span class="calibre2">"Durun hele kadınlar," dedi Hürü.</span></p>

    <p class="MsoNormal1"><span class="calibre2">Yörük kadınları durdular, eteklerinde kabuklu yeşil ceviz vardı.</span></p>

    <p class="MsoNormal1"><span class="calibre2">"Bereketli olsun Yörük kadınları."</span></p>

    <p class="MsoNormal1"><span class="calibre2">"Sağ ol Ana," dediler.</span></p>

    <p class="MsoNormal1"><span class="calibre2">"Size bir sualim var, iyi düşünün de öyle konuşun. Siz, dün, ya da öncesi gün, ya da bir hafta, on gün önce burada bir at gördünüz mü, bir yağız at, eyersiz, dizginsiz, pusatsız, bellemesiz, çırılçıplak... "</span></p>

    <p class="MsoNormal1"><span class="calibre2">Kadınlar hiç konuşmadılar, bir süre ona, Kısacık Mahmuda baktıktan sonra ormanın içine kaçarcasına çekildiler gittiler. Hürü onların ardından bakakaldı. Sonra eşeğini tekmeledi:</span></p>

    <p class="MsoNormal1"><span class="calibre2">"Deeeh!" Sesi sevinçliydi. "Gördün mü başımıza gelenleri, bu işin içinde bir iş var, İnce Memedim sağ... Yoksa biz atı sorunca onlar niçin kaçsınlar..."</span></p>

    <p class="MsoNormal1"><span class="calibre2">Bundan sonra ormanda kime rastgelmişler, kime atı sormuşlarsa, hepsi de onlara bu kadınlar gibi davranmışlar, önce onları tepeden tırnağa süzdükten sonra ormana kaçıp gözden ırayıp gitmişlerdi.</span></p>

    <p class="MsoNormal1"><span class="calibre2">Hürü Ana artık kızmaya başlıyordu:</span></p>

    <p class="MsoNormal1"><span class="calibre2">"Bu da ne, bu da ne, bu Yörükler dil bilmiyorlar mı, bunlar akıllarını mı oynatmışlar?"</span></p>

    <p class="MsoNormal1"><span class="calibre2">İyi ki yağız atı soruyor Hürü Ana, bir de İnce Memedi sorsaymış, bunlar ne yapacaklarmış acaba?</span></p>

    <p class="MsoNormal1"><span class="calibre2">"Nereye kaçıyorsunuz, nereye, ben adam yiyici değilim..."</span></p>

    <p class="MsoNormal1"><span class="calibre2">Eskiden olsa, yüreğinde de acısı olmasa Hürü bunlara, kasıklarını tuta tuta bir güler, bir gülerdi ki aklı başından gidene kadar.</span></p>

    <p class="MsoNormal1"><span class="calibre2">Geceyi iri bir sedir ağacının altındaki pınarın başında geçirdiler. Kısacık Mahmut gece yarısı ormanın içine şöyle girivermiş, birkaç tane irice, yağlı, ağır kuşla gelivermişti. Oluğun alt başına, çimenlerin üstüne bir ateş yakmışlar, kuşları yolup yıkamışlar, tuzlayıp közlerde bir güzelce pişirmişlerdi. Hürü ömründe bu kadar yağlı, güzel kokulu, lezzetli et yememişti.</span></p>

    <p class="MsoNormal1"><span class="calibre2">"Bre ocağın batmaya Kısacık, sen bu kuşları nasıl yakaladın?"</span></p>

    <p class="MsoNormal1"><span class="calibre2">"Yakalarız biz Ana."</span></p>

    <p class="MsoNormal1"><span class="calibre2">"Bre Kısacık, bu kuşlardan bizim Dikenlidüzünde de var mı?"</span></p>

    <p class="MsoNormal1"><span class="calibre2">"Bizde de çok olur Ana."</span></p>

    <p class="MsoNormal1"><span class="calibre2">"Köye döner dönmez, senden bu kuşları isterim, hem de beş tane."</span></p>

    <p class="MsoNormal1"><span class="calibre2">"Ohhooo Ana," dedi Kısacık, "istersen sana her gün on tane de tutarım."</span></p>

    <p class="MsoNormal1"><span class="calibre2">"İnce Memed eve geldiğinde de..."</span></p>

    <p class="MsoNormal1"><span class="calibre2">"O zaman elli tane iste Ana, şu benim gözümden."</span></p>

    <p class="MsoNormal1"><span class="calibre2">Parmaklarını yaladıktan sonra, sırtlarını biraz ağaca verip kestirdiler. Eşeği az ilerdeki çalıya örklemişler, bol çimende o da iştahla yayılıyordu.</span></p>

    <p class="MsoNormal1"><span class="calibre2">Hürü Ana uyandığında ay daha tepedeydi:</span></p>

    <p class="MsoNormal1"><span class="calibre2">"Kalk yürü Kısacık," dedi. "Uyan, yolcu yolunda gerek."</span></p>

    <p class="MsoNormal1"><span class="calibre2">Kısacık sıçrayıp uyandı.</span></p>

    <p class="MsoNormal1"><span class="calibre2">"Yolcu yolunda gerek Ana, yolcu yolunda," diyerek eşeğe eitti, onu çalıdan çözdü. "Bin Ana," dedi.</span></p>

    <p class="MsoNormal1"><span class="calibre2">Hürü güldü.</span></p>

    <p class="MsoNormal1"><span class="calibre2">"Haydi, haydi tut ayağımdan bineyim. Bu gece yarısı binit kütüğünü nerede bulacağız."</span></p>

    <p class="MsoNormal1"><span class="calibre2">Gün burnuna ormanı çıktılar. Keven dikenlerine gün vurmuş, bir pembe ışık bulutu yamaçlarda savruluyor, tozukuyordu. Ormanın üstünden de yer yer, yeşil, sarı dumanlar kalkıyordu.</span></p>

    <p class="MsoNormal1"><span class="calibre2">"Baksana Kısacık, şu karşı dağın ardından bir duman yekiniyor gibi. Benim gözlerim iyi seçemiyor, ocak dumanı mı o, yoksa yekinen bulut mu?"</span></p>

    <p class="MsoNormal1"><span class="calibre2">Kısacık sağ elini gözlerine siper edip baktı:</span></p>

    <p class="MsoNormal1"><span class="calibre2">"Bu duman ocak dumanı Ana," dedi. "Dikine tütüyor."</span></p>

    <p class="MsoNormal1"><span class="calibre2">"İyi."</span></p>

    <p class="MsoNormal1"><span class="calibre2">Eşeği tekmeledi.</span></p>

    <p class="MsoNormal1"><span class="calibre2">Yemyeşil bir küçük koyağa indiler. Koyağın ortasından incecik bir su çakıltaşlarını yuvarlayarak akıyordu. Aşağıda, tek ağacın dibinde birçok kadın karartısı gördüler. Kadınlar ya yere çömelmişler, ya oturmuşlardı, buradan belli olmuyordu.</span></p>

    <p class="MsoNormal1"><span class="calibre2">"Oraya gidelim."</span></p>

    <p class="MsoNormal1"><span class="calibre2">"Gidelim Ana," diye eşeğin önüne düştü Kısacık Mahmut.</span></p>

    <p class="MsoNormal1"><span class="calibre2">Onlar yaklaşınca kadınlar hep birden ayağa kalktılar.</span></p>

    <p class="MsoNormal1"><span class="calibre2">"Selamünaleyküm kadınlar."</span></p>

    <p class="MsoNormal1"><span class="calibre2">"Aleykümselam," dedi kendi yaşında bir kadın.</span></p>

    <p class="MsoNormal1"><span class="calibre2">"Kolay gelsin, yunak mı yuyordunuz?"</span></p>

    <p class="MsoNormal1"><span class="calibre2">"Yunak," dedi yaşlı kadın.</span></p>

    <p class="MsoNormal1"><span class="calibre2">Bunların Yörük kadınları olduğu uzaktan bile belli oluyordu. Başlarına taç başlık dedikleri işlemeli bir gümüş tas kapatıyorlar, onun da yöresini incik boncukla, zenginleri altınla, inciyle donatıyorlardı. Önlükleri de köylülerin önlüklerinden başkaydı. Çok renkli, çok işlemeliydi.</span></p>

    <p class="MsoNormal1"><span class="calibre2">"Hangi obadan olursunuz?"</span></p>

    <p class="MsoNormal1"><span class="calibre2">"Sarıkeçili," dedi Yörük kadını.</span></p>

    <p class="MsoNormal1"><span class="calibre2">"Ben de Hürüyüm, bu da Kısacık Mahmut. Ben büyüttüm bunu, yani bu da benim doğurmadığım oğlumdur."</span></p>

    <p class="MsoNormal1"><span class="calibre2">Kadınlar gülüştüler.</span></p>

    <p class="MsoNormal1"><span class="calibre2">"İkimiz de şu aşağıdan Değirmenoluk köyünden oluruz. Size bir şey soracağım ama, kaçmayacaksınız, sorduğum şeyi duyunca herkes başını alıp yitiyor da..."</span></p>

    <p class="MsoNormal1"><span class="calibre2">Kadınlar gene gülüştüler.</span></p>

    <p class="MsoNormal1"><span class="calibre2">Biraz önceki, iriyarı yaşlı kadın:</span></p>

    <p class="MsoNormal1"><span class="calibre2">"Belki biz de kaçarız. Sen bize de hiç sorma istersen."</span></p>

    <p class="MsoNormal1"><span class="calibre2">"Sormasam olmaz."</span></p>

    <p class="MsoNormal1"><span class="calibre2">"Sor öyleyse bacı, belki de kaçmayız."</span></p>

    <p class="MsoNormal1"><span class="calibre2">"Siz buralarda yağız bir at gördünüz mü, dün ya da öncesi gün, ya da on günden bu yana. Yağız, görkemli bir at, azıcık deli. Kimse onu yakalayamaz, kimse onu vuramaz. Bir kişiden başka, kimse onun üstüne binemez. Bir yerlerde başıboş gezer durur."</span></p>

    <p class="MsoNormal1"><span class="calibre2">Az önce konuşan yaşlı Yörük kadın:</span></p>

    <p class="MsoNormal1"><span class="calibre2">"Ben de kaçıyorum bacı," dedi. "Kusura kalma. Böyle bir şeyi ne sen bize sordun, ne de biz sana bir şey söyledik. Sağlıcakla kal."</span></p>

    <p class="MsoNormal1"><span class="calibre2">Gerçekten de ormana aşağı yürüdü gitti.</span></p>

    <p class="MsoNormal1"><span class="calibre2">Hürü eşeğinden indi, bir yere sekilenip konuşmaya başladı. Kadınlar orada, suyun başında taş kesilmişler çıt çıkarmıyorlardı. O konuştukça ötekiler biraz daha başlarını önlerine eğip susuyorlardı. Hürü de bendini yıkmış sel gibi konuştukça konuşuyordu.</span></p>

    <p class="MsoNormal1"><span class="calibre2">En sonunda yoruldu, dayanamadı:</span></p>

    <p class="MsoNormal1"><span class="calibre2">"Abooov, analarım," dedi, "siz de ne biçim kadınlarmışsınız, altı üstü bir at, varın söylemezseniz söylemeyin! Biz o atı görmedik deyin ne olur."</span></p>

    <p class="MsoNormal1"><span class="calibre2">Ayağa kalktı, kadınlara tepeden, küçümseyerek baktı, Mahmut eşeği onun önüne kadar getirmişti, öfkeyle bindi.</span></p>

    <p class="MsoNormal1"><span class="calibre2">"Bunda bir iş var Mahmut," dedi.</span></p>

    <p class="MsoNormal1"><span class="calibre2">"Var Ana."</span></p>

    <p class="MsoNormal1"><span class="calibre2">Koyağı yukarıya çıktılar. Uzakta sivri, çakmaktaşındanmış gibi ipileyen bir kayalık gözüküyor, kayanın altına doğru bir yerden göğe uzun dumanlar ağıyordu. Sarı yeşil bir çalılığı geçince alt çukurun içinde küçük bir koyun sürüsü gördüler. Sürüyü küçük bir kız çocuğu otlatıyordu, on, on bir yaşlarında.</span></p>

    <p class="MsoNormal1"><span class="calibre2">Hürü Ana kız çocuğunu görünce:</span></p>

    <p class="MsoNormal1"><span class="calibre2">"Mahmut," dedi, "baksana şuna, şu kız çocuğuna, onun yanına gidelim."</span></p>

    <p class="MsoNormal1"><span class="calibre2">Kızın yanına indiler, sürünün genç köpeği hışımla onları karşıladı. Küçük kız hemen köpeğin önüne geçti.</span></p>

    <p class="MsoNormal1"><span class="calibre2">"Benim küçücük kızım," diye eşekten indi Hürü, "sırma saçlı da çimeni yeşil gözlüm. Benim bu güzel, kırk örgülü saçlı da elma yanaklım Sarıkeçili oymağından olur, öyle mi?"</span></p>

    <p class="MsoNormal1"><span class="calibre2">Utangaç kız, pespembe yanakları kızararak:</span></p>

    <p class="MsoNormal1"><span class="calibre2">"Biz Sarıkeçiliyiz," dedi.</span></p>

    <p class="MsoNormal1"><span class="calibre2">"Kurban olam senin güzel dillerine, ne güzel de konuşuyor benim gül kızım. Sen kimin kızı olursun, benim sürmelicem?"</span></p>

    <p class="MsoNormal1"><span class="calibre2">"Aslanoğlanın kızıyım."</span></p>

    <p class="MsoNormal1"><span class="calibre2">"Ben bilirim Aslanoğlanı."</span></p>

    <p class="MsoNormal1"><span class="calibre2">"Sen gördün mü babamı?"</span></p>

    <p class="MsoNormal1"><span class="calibre2">"Görmez olur muyum hiç, bizim evimize gelir, bana Ana der. Kocaman, çimeni yeşil gözlü bir adam."</span></p>

    <p class="MsoNormal1"><span class="calibre2">"Sen şakacıktan söylüyorsun, değil mi teyze, benim babam küçücük." Kısacık Mahmudu gösterdi. "İşte bunun kadar."</span></p>

    <p class="MsoNormal1"><span class="calibre2">Hürü hemen toparlandı:</span></p>

    <p class="MsoNormal1"><span class="calibre2">"Ya, ya, şakacıktan söylüyorum."</span></p>

    <p class="MsoNormal1"><span class="calibre2">Utangaç kız sıkılmış, yüzü ter içinde kalmıştı.</span></p>

    <p class="MsoNormal1"><span class="calibre2">"Ben de kızıma neler getirdim, Aslanoğlanın kızına. Senin adın neydi hele?"</span></p>

    <p class="MsoNormal1"><span class="calibre2">"Fatmalı."</span></p>

    <p class="MsoNormal1"><span class="calibre2">"Yaaa, ben de güzel Fatmalıma nar getirdim ki, bal akıyor içinden... İncir getirdim ki, kendi elimlen kuruttum. Mahmut!"</span></p>

    <p class="MsoNormal1"><span class="calibre2">Mahmut eşekten bir kocaman narla, bir avuç incir almış getiriyordu.</span></p>

    <p class="MsoNormal1"><span class="calibre2">"Al kızım al!"</span></p>

    <p class="MsoNormal1"><span class="calibre2">Kız utanıyor, zırıl zırıl da terliyordu. Sonra birden gülmeye başladı, gülerek:</span></p>

    <p class="MsoNormal1"><span class="calibre2">"Ben de seni tanıyorum teyze," dedi.</span></p>

    <p class="MsoNormal1"><span class="calibre2">"Teyzen sırma saçlarına kurban olsun," diye onun saçlarını usul usul okşadı Hürü. "Ye, ye bakalım incirleri."</span></p>

    <p class="MsoNormal1"><span class="calibre2">Kız bir ona, bir Mahmuda baktı, sonra da sırtını onlara dönüp ağzına bir incir attı. Döndüğünde gözleri ışılıyordu.</span></p>

    <p class="MsoNormal1"><span class="calibre2">Az öteye çekilip düzlüğün yamacına yan yana oturdular. Kız bir yandan incirleri atıştırıyordu. Bir Hürüye sevgiyle, gözleri parlayarak bakıyor, bir atıştırıyordu. İncirleri bitirdikten sonra:</span></p>

    <p class="MsoNormal1"><span class="calibre2">"Bu narı çadıra götürsem de Müslüme versem olur mu teyzem? Ben yemesem de Müslüm yese. O hasta da..."</span></p>

    <p class="MsoNormal1"><span class="calibre2">"Mahmut, bir nar daha getir."</span></p>

    <p class="MsoNormal1"><span class="calibre2">Mahmut bir nar daha getirdi kıza verdi. Kız sevincinden uçuyordu.</span></p>

    <p class="MsoNormal1"><span class="calibre2">"Bunu da evde kesip yesek olur mu? Anam babam da yer."</span></p>

    <p class="MsoNormal1"><span class="calibre2">"Olur," dedi Hürü onun saçlarını okşayarak. "Olur güzel kızım, Fatmalım benim."</span></p>

    <p class="MsoNormal1"><span class="calibre2">Küçük kız ona minnetle baktı, sırtından dağarcığını çıkardı, iki narını da güzelce dağarcığa yerleştirip yeniden sırtına bağladı.</span></p>

    <p class="MsoNormal1"><span class="calibre2">"Müslüm hasta," dedi.</span></p>

    <p class="MsoNormal1"><span class="calibre2">"Müslüm senin kimin olur?"</span></p>

    <p class="MsoNormal1"><span class="calibre2">"Ağam olur," dedi. "Onu hasta etmişler. Sen buralarda ne arıyorsun teyze?"</span></p>

    <p class="MsoNormal1"><span class="calibre2">"Bir at arıyorum," dedi Hürü Ana. "Bir at, kara, yağız... Güzel bir at arıyorum. Sen buralarda öyle bir at gürdün mü hiç?"</span></p>

    <p class="MsoNormal1"><span class="calibre2">"Gördüm," diye heyecanlandı Fatmalı, yüzü de yeniden kızardı. "Görmez olur muyum hiç, o at işte... Her gün uçarak gelir, şu kayanın tepesine konar, orada hiç kıpırdanmadan durur. Yaaa, bir de kuyruğunu sallar. Sonra kartallar gelince, kartallar da onun üstünde çok çok dönünce o da ışığa karışır gider." Birden kuşkulandı, gözlerini Hürünün gözlerinin içine dikti uzunca baktı. "Sen o atı niye arıyorsun teyze?"</span></p>

    <p class="MsoNormal1"><span class="calibre2">"Oğlumun atı da, oğlum da..."</span></p>

    <p class="MsoNormal1"><span class="calibre2">"Sen yalancıktan böyle diyorsun, değil mi teyze?" diye gülerekten sordu Fatmalı. Daha öyle gözlerini Hürünün gözlerine dikmiş kuşkuyla bakıyordu. "O atın hiç sahibi yokmuş ki. O at cinli bir at imiş. Diyorlar ki o Köroğlunun Kıratı imiş. Babam diyor ki Köroğlunun atı hiç ölmez imiş. İşte bu yaşlanınca böyle kara olmuş. Babam diyor ki Köroğlunun o hiç ölmeyen atı, yaaa... Babam diyor ki dondan dona da girer imiş."</span></p>

    <p class="MsoNormal1"><span class="calibre2">"O ata birisi biniyormuş," dedi Hürü Ana.</span></p>

    <p class="MsoNormal1"><span class="calibre2">"Yok, yok," diye telaşlandı Fatmalı. "Olur mu hiç? O at var ya, çok yıllardan beri, ben doğmadan önce, babam da doğmamışmış, sen benim dedemi biliyor musun, ak sakalı var, nah bu kadar." Kollarını açtı. "İşte böyle bir kucak... Bu at o doğmamışken bile bu kayalığa gelirmiş, orada da öyle dururmuş. Kartallar onun can düşmanıymış, kartallar gelince de o kaçarmış. Yaaa..." Daha kuşkuyla bakıyordu Hürüye. Sonunda gülerek: "Yalancık," dedi, "sen o atı aramıyorsun. Benim ağam Müslümü dövdüler de o hasta şimdi. Ben de onun yerine çobanlık ediyorum."</span></p>

    <p class="MsoNormal1"><span class="calibre2">"Kim dövdü?"</span></p>

    <p class="MsoNormal1"><span class="calibre2">"Kim dövecek, Kertiş Ali Onbaşı... Sen biliyor musun teyze, o Kertiş var ya, bir döverse adamı kemiklerini kırıyormuş. Müslümü bir dövmüş, bir dövmüş..."</span></p>

    <p class="MsoNormal1"><span class="calibre2">"Niye dövmüş ki?"</span></p>

    <p class="MsoNormal1"><span class="calibre2">Fatmalı elini çenesine dayadı, başını önüne eğdi, bir süre böylece düşündükten sonra Hürüye baktı, gene başını eğdi önüne.</span></p>

    <p class="MsoNormal1"><span class="calibre2">"Niye dövmüş ki onu?"</span></p>

    <p class="MsoNormal1"><span class="calibre2">Fatmalı gene ona karşılık vermedi. Sanki soruyu hiç duymamıştı. Birden başını kaldırdı, karar vermişti, gözleri sevinçten parlıyordu.</span></p>

    <p class="MsoNormal1"><span class="calibre2">"İnce Memedi sormuş" dedi. "Sen İnce Memedi biliyor musun?"</span></p>

    <p class="MsoNormal1"><span class="calibre2">"Hunim," dedi Hürü, elini başına götürdü, "öyle bir adı duymuşluğum var."</span></p>

    <p class="MsoNormal1"><span class="calibre2">"Sen yalancıktan söylüyorsun," dedi Fatmalı. "Ama ben gene de sana konuşacağım."</span></p>

    <p class="MsoNormal1"><span class="calibre2">"Senin sırma saçlarına kurban olsun Hürü Ana."</span></p>

    <p class="MsoNormal1"><span class="calibre2">"Senin adın Hürü değil mi?"</span></p>

    <p class="MsoNormal1"><span class="calibre2">"Hürü... "</span></p>

    <p class="MsoNormal1"><span class="calibre2">Bir süre de bunu düşündü Fatmalı, elini çenesine koyarak.</span></p>

    <p class="MsoNormal1"><span class="calibre2">"Müslüm ne yapmış?"</span></p>

    <p class="MsoNormal1"><span class="calibre2">"Müslüm de İnce Memedi görmedim demiş. Onu gene dövmüşler. O gene söylememiş. Mahsustan, yalancıktan söylememiş. Çok dövmüşler, kemiğini de kırmışlar, Müslüm gene de söylememiş. Sonra da köpeğini öldürecek olmuşlar, Müslümde, işte o zaman, gene yalancıktan İnce Memedin yerini söylemiş. Müslüm İnce Memedin yerini..."</span></p>

    <p class="MsoNormal1"><span class="calibre2">Dudaklarını ısırarak sustu.</span></p>

    <p class="MsoNormal1"><span class="calibre2">"Sonra ne olmuş Fatmalım?"</span></p>

    <p class="MsoNormal1"><span class="calibre2">"O kırbaçlı adam var ya, İnce Memedin Hatçesini öldüren... İnce Memed de onu öldürecekmiş... "</span></p>

    <p class="MsoNormal1"><span class="calibre2">"Eli kırbaçlı?"</span></p>

    <p class="MsoNormal1"><span class="calibre2">"Hah, işte o, Müslüm İnce Memedin yerini ona söyleyince, gene de itini öldürmüş. Müslüm yaralarına, hastalığına ağlamıyor da gece gündüz itine ağlıyor. Yaaa, Müslüm onları şaşırtmış. Müslüm o kadar kötek yedikten sonra İnce Memedin yerini söyleyince... Onlar da inanmışlar."</span></p>

    <p class="MsoNormal1"><span class="calibre2">Sonra Fatmalı birden öfkelendi:</span></p>

    <p class="MsoNormal1"><span class="calibre2">"Ben hiçbir şey bilmiyorum," diye bağırdı. "Ne biçim bir Hürüceymişsin sen..."</span></p>

    <p class="MsoNormal1"><span class="calibre2">Ayağa fırladı, dağarcığına davrandı, "Al, al istersen narlarım da," dedi. "O at deli... İnce Memed yok. Onu Bakırgediğinde vurdular, sen duymadın mı?"</span></p>

    <p class="MsoNormal1"><span class="calibre2">"Yok güzel kızım yok," diye ayağa kalktı Hürü Ana. Hemen de eşeğe binip sürdü. Biraz uzaklaştıktan sonra geriye dönüp: "Sağlıcakla kal, benim gül yüzlüm," deyip eşeği tekmeledi. "Sana, verdiğin güzel muştundan ötürü neler, neler alacağım, sen hele azıcık bekle." Bu son sözleri Fatmalı duydu mu, duymadı mı, aldırmadı. Fatmalı küçük köpeğiyle birlikte olduğu yerde durmuş kalmış onların gidişlerine bakıyordu.</span></p>

    <p class="MsoNormal1"><span class="calibre2">İkindiye doğru kayalığın yanına vardılar, önlerindeki tümseği dönünce Yörük çadırları gözüktü. Yolda hiç konuşmamışlardı. Fatmalı kız birçok şey söylemişti ama, dilinin altında da birçok şey vardı.</span></p>

    <p class="MsoNormal1"><span class="calibre2">"Söyle bakalım Kısacık, İnce Memedi bulabilecek miyiz?"</span></p>

    <p class="MsoNormal1"><span class="calibre2">"Vallahi bilemem Ana," dedi Mahmut. "Şu küçük kıza bak, o bile kök söktürdü bize. Bunların çok sıkı ağızlı olduğunu bilirdim de bu kadar oldukları aklımın ucundan bile geçmezdi."</span></p>

    <p class="MsoNormal1"><span class="calibre2">"Gene de İnce Memedin yolunu doğrulttuk. Şimdi kime gidelim, obanın Ağasına mı, yoksa Aslanoğlanın çadırına mı?"</span></p>

    <p class="MsoNormal1"><span class="calibre2">"Battal Ağaya gidelim daha iyi."</span></p>

    <p class="MsoNormal1"><span class="calibre2">"O çok iyi bir adam imiş. Sarıkeçilinin büyük başı da o imiş Onu çok eskilerden bilirim."</span></p>

    <p class="MsoNormal1"><span class="calibre2">Aşağıya indiler. Kara kıl çadırlar, koyağın her iki yanına, ortadan akan suyun kıyısına karşılıklı sıralanmışlardı.</span></p>

    <p class="MsoNormal1"><span class="calibre2">"Şu çadır olacak Beylik çadırı, bak Mahmudum, beş direkli. Yanında da derimevi. Mademki derimevi var Beylik çadırının yanında, bu ev her obada olmaz, biz de orada kalırız."</span></p>

    <p class="MsoNormal1"><span class="calibre2">Beş direkli çadıra yaklaşırlarken Mahmut uzaktan bağırdı:</span></p>

    <p class="MsoNormal1"><span class="calibre2">"Battal Ağa, Battal Ağa köpeklere sahip olun, tanrı konuğu...</span></p>

    <p class="MsoNormal1"><span class="calibre2">Dışarıya çok uzun boylu bir adam çıktı:</span></p>

    <p class="MsoNormal1"><span class="calibre2">"Buyurun, buyurun," diye bağırdı. "Köpekler bağlı..."</span></p>

    <p class="MsoNormal1"><span class="calibre2">Hürü Ana beş direkli çadırın kapısında eşekten indi. Çadırdan birkaç kişi daha çıkmıştı konukları karşılamaya. Gençten birisi eşeğin yularını tutup çadırın köşesindeki kazığa bağladı. Mahmut gidip eşekten bohçayı, heybeyi, öteki öteberileri aldı getirdi.</span></p>

    <p class="MsoNormal1"><span class="calibre2">"Hele içeriye buyurun."</span></p>

    <p class="MsoNormal1"><span class="calibre2">"Sen Battal Ağa mısın, Sarıkeçilinin soylu Beyi?"</span></p>

    <p class="MsoNormal1"><span class="calibre2">"Battal benim."</span></p>

    <p class="MsoNormal1"><span class="calibre2">"İyi," dedi Hürü Ana, içeriye girdi.</span></p>

    <p class="MsoNormal1"><span class="calibre2">Çadırın içi çok görkemliydi. Hürü Ana şaşırdı, ağzı açık baktı kaldı. Böyle kilimleri, çuvalları, keçeleri, çadır direklerini, böyle eğmeleri şimdiye kadar hiçbir yerde görmemişti. Horzumlu oymağı Beyinin çadırı bile böylesine görkemli değildi.</span></p>

    <p class="MsoNormal1"><span class="calibre2">Onu ipekli bir döşeğin üstüne buyur edince Battal Ağa, kendine geldi, vardı döşeğe bağdaş kurdu oturdu. Ayakkabılarını daha eşiklikte çıkarmıştı.</span></p>

    <p class="MsoNormal1"><span class="calibre2">"Abooov," diye. güldü Hürü Ana, "demek daha böyle Yörük çadırı kalmış ha! Bana dedilerdi ki Yörükler bitti tükendi, fıkaraladı. Böyle bir çadırı görünce sevindim Battal Ağa."</span></p>

    <p class="MsoNormal1"><span class="calibre2">"Sağ ol bacım."</span></p>

    <p class="MsoNormal1"><span class="calibre2">"Benim adım Hürü. Adımı hiç duydun mu Battal Ağa?"</span></p>

    <p class="MsoNormal1"><span class="calibre2">Adam sıkıldı, ellerini uğuşturdu, tel tel uzun sakalı sallandı.</span></p>

    <p class="MsoNormal1"><span class="calibre2">"Senin adını duymadım bacı," dedi sonunda da.</span></p>

    <p class="MsoNormal1"><span class="calibre2">"Bana Değirmenoluk köyünden Hürü Ana derler. İnce Memedin Hürü Anası benim işte."</span></p>

    <p class="MsoNormal1"><span class="calibre2">Battal Ağa epeyce yaşlı görünüyordu, çok da iyi giyinmişti. Açık kahverengi yün şalvar, dizleme çorap, kırmızı postal, en iyi Maraş manısından çizgili, yakasız bir mintan, belinde de bir Trablus kuşak... Parmağında da yeşil kaşlı, üstünde alkış kazılı altın bir yüzük...</span></p>

    <p class="MsoNormal1"><span class="calibre2">Kokusu bütün çadırı doldurarak, bir kız elinde bir gümüş tepsi içinde kahveler getirdi, önce Hürü Anaya, sonra Mahmuda, arkasından da Battal Ağaya tuttu. Sonra da, orada oturanlara fincanları sıradan dağıttı.</span></p>

    <p class="MsoNormal1"><span class="calibre2">Kahveyi içerken Hürü Ana:</span></p>

    <p class="MsoNormal1"><span class="calibre2">"Bana bak Battal Ağa, ben Sarıkeçiliyi iyi bilir, iyi tanırım. Sarıkeçilinin ününü namını çok duymuşluğum vardır."</span></p>

    <p class="MsoNormal1"><span class="calibre2">Sustu, çadırın içinde şöyle bir göz gezdirdi. Orta yerde bir çatalın üstünde irice bir şahin duruyor, çakmak çakmak gözleriyle fıldır fıldır Hürü Anaya bakıyordu. Ocağı batasıca kuş, diye geçirdi içinden Hürü Ana, benden ne istiyor ki bu, benimle ne alıp veremediği var ki... Her yan, çadırın içi çok değerli, her birisi bir Arap at, çift hörgüçlü bir deve eden değerli kilimlerle döşeliydi. Hürü Ana kilimci birisi olduğundan, onun üstüne kilim dokuyan yoktu şu koca Binboğalarda, ne Kürtte, ne Kürdistanda, ne de şol koca çöl Arabistanda, öyle söylerlerdi, Hürü Ana bile bu çadırdaki kilimlere hayran kaldı. Kırmızılar, sarılar, kahverengiler biribirine karışmış, çadırın içinde uçuşup yanıyordu.</span></p>

    <p class="MsoNormal1"><span class="calibre2">Hürü Ananın gözleri işlemeli direklerden kilimlere, oradan şahine, oradan da Battal Ağaya gidip geliyordu.</span></p>

    <p class="MsoNormal1"><span class="calibre2">Battal Ağa, Hürünün niçin susup çadırın içini inceden inceye gözlediğinin sebebini çaktı, odadakilere gözleriyle dışarıya çıkın, bunun gizli bir söyleyeceği var, dedi. Hürü Ana da bilirdi, bu gözlerle konuşmayı, eğer dil icat edilmemiş olsaydı, bu Yörükler gözleriyle gene şimdiki gibi, belki şimdikinden de daha iyi konuşurlardı, diye düşündü.</span></p>

    <p class="MsoNormal1"><span class="calibre2">Adamlar ayağa kalkıp, Hürü Anaya hoşça kal deyip çıktılar.</span></p>

    <p class="MsoNormal1"><span class="calibre2">Onlar çıkınca Hürü Ana gözlerini Battal Ağaya çevirdi, bakışlarını onun üstünde bir süre tuttu.</span></p>

    <p class="MsoNormal1"><span class="calibre2">"Bu çadırlar yedi direkli olur Battal Ağa, bunun iki direği nerde?"</span></p>

    <p class="MsoNormal1"><span class="calibre2">Güldü. Battal Ağa da güldü, çok yakışıklı, güzel, taa içten, sıcacık gülen bir adamdı. Çimeni yeşil gözleri büyüktü, dünyaya sevgiyle bakıyor, onun gözlerinden yayılan sevgi, sıcaklık, güzellik dünyayı bir anda sarıveriyor, onun yanına gelen insan sevgiyle, sıcaklıkla yunup arınıyor, içinde kinden, hasetten, kıskançlıktan, cümle kötülüklerden hiçbir şey kalmıyordu. Böyle insanlar var bu dünyada, diye düşündü Hürü Ana, onun gamzeli yanaklarına, yüzündeki derin çizgilere, kırmızı tel tel uzun sakalına, çıkık elmacık kemiklerine, uzun yüzüne bakarken. Böyle bir yüzü gören, adam öldüremez, hiçbir yaratığa kötülük yapamaz, yoksulun acısına dayanamazdı.</span></p>

    <p class="MsoNormal1"><span class="calibre2">"Hürü bacım," dedi Battal Ağa, "artık bizim gücümüz yetmez oldu yedi direkli çadıra. Yedi direkli çadırı taşımak için dört deve gerek. Bizde ne deve kaldı, ne de Arap atı... Bizi bitirdiler Hürü bacım, bizim iflahımızı kestiler. Çadır da beş direğe indi. Gelecek yıl üç direğe, ötekisi yıl da bir direğe inecek..."</span></p>

    <p class="MsoNormal1"><span class="calibre2">Yüzü hüzünlenip sakalı titredi, güzel, çimeni yeşil gözleri de dumanlandı. Ve sustu, artık konuşamazdı bir süre, çok dertliydi Battal Ağa, kendini tutmasa, şu yaşlı kadının önünde yerlere kapanıp hüngür hüngür ağlayacaktı.</span></p>

    <p class="MsoNormal1"><span class="calibre2">O konuşmayınca Hürü başladı. Battal Ağanın haline çok yüreği yanmıştı. Çukurovada onların başına şu yeni yetme Ağaların neler getirdiklerini biliyordu. "Yaa kardaşım, Battal Ağa kardaşım, başınıza gelenleri biliyorum. Eskiden yayla dönüşü Yörükler Dikenlidüzüne konarlardı. O zaman o dinsiz Abdi Ağa yoktu, onun babası zamanında. O gavur Abdi Ağa, sen de bilirsin ya, etek etek para aldı da Yörüklerden, ondan sonra onlar da konmaz oldular Dikenlidüzüne."</span></p>

    <p class="MsoNormal1"><span class="calibre2">Yörükler konduklarında Dikenlidüzü bir seyran yerine dönerdi. Yeşil atlas, kutnu kumaş giymiş, başı altın varaklı Yörük kızları salınırdı düzlükte. Yüzlerce kız, delikanlı bir arada semah dönerlerdi. Mengiye belki bin kişi dururdu, kadın erkek, insanların güzel seslerinden dağlar dalgalanırdı. Büyük toy düğünler kurulur, günlerce şölenler sürerdi. Yeğin atlarla cirit oynarlardı. Buradan Alidağının dibine kadar koşan atlar, dağın yöresini bir günde döner gelirlerdi. Dönen döner, dönemeyen atlar çatlardı. Yüzlerce Dede gelirdi sedefli sazlarıyla Dersim dağlarından, Orta Anadolundan, Kazdağından, Hacıbektaşı Velinin Suluca Karahüyüğünden. Gece sabahlara kadar sazlar çalınır, ulu destanlar söylenirdi.</span></p>

    <p class="MsoNormal1"><span class="calibre2">"İşte ben bu günlere yetiştim Battal Ağam. Ne yapalım, işte bu günlere de kaldık. Devir döndü Battal Ağam, insan azgınlaştı. İnsan insanlıktan çıkıştı. Bundan sonra biz iflah olur muyuz ola? Bundan sonra herkes kendini düşünüyor. Eskiden bir tek insanın tırnağına taş değse, bir oymağın, bir aşiretin, bütün şu dünyadaki insanların yüreğine değmiş gibi olur, herkesin yüreği sızlardı. Şimdi ya, şimdi herkes biribirisinin ölüsüne basıp geçiyor, basıp geçiyor, basıp geçiyor."</span></p>

    <p class="MsoNormal1"><span class="calibre2">Hürü Ana boşanmış, coşkun bir sel gibi, öfkelenmiş konuşuyordu.</span></p>

    <p class="MsoNormal1"><span class="calibre2">Çok konuştu, çok ilendi, çok köpürdü, en sonunda öz konuya geldi:</span></p>

    <p class="MsoNormal1"><span class="calibre2">"Hay Yörükler Yörükler," diye başladı. "Hay Aydınlılar Aydınlılar, hay Sarıkeçililer Sarıkeçililer sizin kulunuz kurbanınız olayım, sizin eskiden yedi direkli çadırlarınız olurdu içi padişah sarayları, otağları gibi. Arap atlarınız olurdu ceren kovan. Tor şahinleriniz olurdu, her birinizin elinde gökte uçan turnayı, toyu kapan... Hay Yörükler Yörükler, sizin eskiden sofralarınız yerden kalkmazdı, bir ay, iki ay... Hay Sarıkeçililer Sarıkeçililer, size kanlılar, katiller sığınırdı, padişah gelse, yer götürmez orduyla üstünüze atılsa, siz, hepiniz kırılırdınız da, size sığınmışı gene kimseye vermezdiniz. Siz böyle bir soy, böyle bir kavimdiniz. Göl yerinden su eksik olmaz Battal Ağa. Söyle bana..."</span></p>

    <p class="MsoNormal1"><span class="calibre2">Battal Ağa güzel, aydınlık, çimeni yeşil gözleri, apak inci gibi dişleriyle gülüyordu.</span></p>

    <p class="MsoNormal1"><span class="calibre2">"Bir dileğin olacak senin bizden Hürü bacı, söyle dileğini, korkma, ne ise dileğin, can baş üstüne."</span></p>

    <p class="MsoNormal1"><span class="calibre2">Hürü Ana oturduğu yerden şöyle bir doğruldu dikeldi:</span></p>

    <p class="MsoNormal1"><span class="calibre2">"Ben İnce Memedin Hürü Anasıyım. Beni iyi dinle, Hacıbektaşı Veli donlu Battal Ağa, bak şunu..." Eliyle orada yumulup kalmış Kısacık Mahmudu gösterdi. "İşte bunu bir yaşındayken, anası öldü de ben aldım büyüttüm. İnce Memedin anası ölmediydi ya, ona da çok emeğim geçti. Ben onun bu sebepten dolayı öz bir Hürü Anasıyım. Kurban olayım sana güzel gözlü, gül yüzlü Battal Ağam, bana İnce Memedimden bir haber ver."</span></p>

    <p class="MsoNormal1"><span class="calibre2">"Ben ondan sana nasıl haber vereyim Hürü bacım, o dağda gezen bir eşkıya."</span></p>

    <p class="MsoNormal1"><span class="calibre2">"Bak, beni kandırma Battal Ağam, ben onun izini süre süre aldım buraya kadar getirdim. Şu aşağıda atından inmiş. Söyle bana Battal Ağam, ben onun öz anasıyım, analık batsın yüreğim yanıyor, sen ondan bana haber söyle, o ölü mü inmiş atından, diri mi?"</span></p>

    <p class="MsoNormal1"><span class="calibre2">Gözlerini Battal Ağanın gözlerinin içine dikmiş, alnında domur domur olmuş terler, bekliyordu.</span></p>

    <p class="MsoNormal1"><span class="calibre2">"Ölü mü, diri mi?"</span></p>

    <p class="MsoNormal1"><span class="calibre2">Battal Ağanın yüzünden durmadan ikircik gölgeleri geçiyordu.</span></p>

    <p class="MsoNormal1"><span class="calibre2">"Söyle ala gözlü Battal Ağam, ben onun anasıyım, diri mi, ölü mü?"</span></p>

    <p class="MsoNormal1"><span class="calibre2">"Diri," dedi Battal Ağa çok düşünceli, ikircikli bir yüzle. "İnce Memed diri Hürü Hatun."</span></p>

    <p class="MsoNormal1"><span class="calibre2">"Yaralı mı?"</span></p>

    <p class="MsoNormal1"><span class="calibre2">Battal Ağanın güzel gözleri hüzünlendi. Yüzündeki sevinç bir anda yitip gitti.</span></p>

    <p class="MsoNormal1"><span class="calibre2">"Yaralı," dedi, "hem de o ağır yaralı bacım." Sesi yumuşacık, bir ağıt yakar gibi acımaklıydı.</span></p>

    <p class="MsoNormal1"><span class="calibre2">Hürü gene dikleşti:</span></p>

    <p class="MsoNormal1"><span class="calibre2">"Canını sıkma koca Battal," dedi, "analar daha nice İnce Memed doğurur, daha... Hiç sen üzülme ona. İnce Memeddir bu, ölür ölür dirilir. Hazreti Ali gibidir. Mehdi örneğidir o. Hiç cerrah merrah getirdiniz mi?"</span></p>

    <p class="MsoNormal1"><span class="calibre2">"Getirdik," dedi Battal Ağa.</span></p>

    <p class="MsoNormal1"><span class="calibre2">"Onu görmeliyim. O beni, Hürü Anasını görünce düzelir."</span></p>

    <p class="MsoNormal1"><span class="calibre2">"Onu bugün göremezsin. Bana bile söylemiyorlar yerini. Onun yerini bir tek kişi biliyor, o da bizim Temir."</span></p>

    <p class="MsoNormal1"><span class="calibre2">"Eşkıya Temir mi?"</span></p>

    <p class="MsoNormal1"><span class="calibre2">"Eşkıya Temir," dedi Battal Ağa.</span></p>

    <p class="MsoNormal1"><span class="calibre2">"O beni tanır, onu hemen çağırt bana koca Battal."</span></p>

    <p class="MsoNormal1"><span class="calibre2">"Burada yok. Yarın sabaha kadar sabredeceksin."</span></p>

    <p class="MsoNormal1"><span class="calibre2">Başka çare yoktu, Hürü Ana sabredecekti. Battal Ağa ayağa kalktı, öteki odalara geçti. Onun oraya gitmesiyle de bir sürü kadın, kız, gelin, çocuk Hürünün yanına geldiler, ona hoş geldin deyip elini öptüler.</span></p>

    <p class="MsoNormal1"><span class="calibre2">Akşam yemeğinde sac kavurması, pirinç pilavı, petekli balla ağız yediler.</span></p>

    <p class="MsoNormal1"><span class="calibre2">Çadırın en son odasında ona yatak yaptılar. Hürü Ana ömründe hiç bu kadar yumuşak bir yatakta yatmamıştı. Başını yastığa koyar koymaz uyudu. Çok yorulmuştu.</span></p>

    <p class="MsoNormal1"><span class="calibre2">Sabahleyin çan sesleriyle, bir hayhuyla uyandı ki dipdiriydi. Çarçabuk giyindi orta odaya geçti. Battal Ağa cezveyi ateşe sürmüş onu bekliyordu, gülerek karşıladı:</span></p>

    <p class="MsoNormal1"><span class="calibre2">"İyi uyudun mu Hürü bacım? Hele bir kahvaltı et de, seni bekliyorlar geceden bu yana. Senin Mahmut Efendi burada kalacak."</span></p>

    <p class="MsoNormal1"><span class="calibre2">Oturdular, sofra hazırdı. Bir tasta da süt dumanlanıyordu. Tatlı bir taze ekmek, süt kokusu doldurmuştu çadırı. Ortada üstü ayran kabarcıklı bir tereyağı topu duruyordu. Bazlama el yakacak kadar sıcaktı.</span></p>

    <p class="MsoNormal1"><span class="calibre2">"Hele bir kahve içelim seninle karşılıklı."</span></p>

    <p class="MsoNormal1"><span class="calibre2">Battal Ağa kahveyi kendi eliyle koydu onun fincanına.</span></p>

    <p class="MsoNormal1"><span class="calibre2">Konuşmadan kahveyi içip kahvaltıyı yaptılar.</span></p>

    <p class="MsoNormal1"><span class="calibre2">Hürü ayağa kalkıp:</span></p>

    <p class="MsoNormal1"><span class="calibre2">"Yolcu yolunda gerek, öyle değil mi Ağam?" dedi.</span></p>

    <p class="MsoNormal1"><span class="calibre2">Battal Ağa hep gülüyordu.</span></p>

    <p class="MsoNormal1"><span class="calibre2">Dışarıya çıktılar, dişlerine kadar silahlanmış, başında mor püsküllü bir kırmızı fes, ilk bakışta, sarı posbıyıkları göze çarpan kısa boylu birisi, elinde görkemli, Çerkeş eyerli bir atla onu bekliyordu.</span></p>

    <p class="MsoNormal1"><span class="calibre2">"Bu işte Temir," dedi Battal Ağa içini çekerek. "Benim emmim oğlu olur. Güvenilir adamdır."</span></p>

    <p class="MsoNormal1"><span class="calibre2">Temir, Hürü Anaya yaklaşıp onun elini öptü.</span></p>

    <p class="MsoNormal1"><span class="calibre2">"El öpenlerin çok olsun oğlum Temir."</span></p>

    <p class="MsoNormal1"><span class="calibre2">"Temir senin gözlerini bağlayıp öyle götürecek seni gideceğin yere, kusura kalma," diye özür diledi ondan Battal Ağa.</span></p>

    <p class="MsoNormal1"><span class="calibre2">Binek taşına kadar gittiler. Hürü Ana taşa bir atlayışta çıktı, Temir de üzengiyi tutmuştu, ata usta bir binici gibi bindi.</span></p>

    <p class="MsoNormal1"><span class="calibre2">Battal Ağaya:</span></p>

    <p class="MsoNormal1"><span class="calibre2">"Sağlıcakla kal," diyerek yola düştüler, develerin, koyun, keçi sürülerinin, at gibi iri, boynu tohtlu köpeklerin, güzel giyimli kadınların arasından geçtiler. Her çadırın önünde de bir çatalda tünemiş bir şahin vardı. Bir hayhuy içinden, çocuk ağlamaları, çoban bağırmalara arasından geçerek obayı çıktılar. Aydınlı Temir atın önünden yel gibi gidiyordu. Yemeden içmeden, bir an olsun dinlenmeden bir suya vardılar, onun arkasından da yaprakları altına kesmiş bir ormana girdiler. Temir ne arkasına bir kere dönüp bakıyor, ne de bir tek sözcük konuşuyor, gittikçe de hızlanarak atın önünden gidiyordu. Ormanı çıktılar, bir dümdüz, göz alabildiğine uzanan bir çayırlığa düştüler. Burada her şey öylesine yeşildi ki, gökyüzüne bile aydınlık bir yeşil vurmuştu. Çayırlığı geçmek epeyi bir zaman aldı. Atın önündeki Temir fesinin püskülleri rüzgarda uçuşarak uğunup gidiyordu. Derin bir çukura indiler. Çukuru çıkınca, kayaları çakmaktaşından çok yüksek, sarp bir dağla karşılaştılar. Kayalığın dibinde çok ulu bir sapsarı kesilmiş ağaç gürüldüyordu, onun dibinde durdular.</span></p>

    <p class="MsoNormal1"><span class="calibre2">Aydınla Temir atın yanına gelerek:</span></p>

    <p class="MsoNormal1"><span class="calibre2">"Hürü Ana, kusuruma bakma benim, gözlerini bağlayacağım," dedi utanıp sıkılarak. Cebinden ipekli, köşelerine mavi menekşe işlenmiş bir büyük mendil çıkardı. "Al Ana," dedi, "bununla gözlerini bağla. Sıkıca bağla ki, hiçbir yanı göremeyesin. Bizim göreneğimiz budur. Eşkıyaların..."</span></p>

    <p class="MsoNormal1"><span class="calibre2">Hürü Ana gülümseyerek, kendi elleriyle, içinden eşkıyalara, özellikle, şu kendini bir şey sanan Aydınlı Temire söverek kendi elleriyle kendi gözlerini bağladı.</span></p>

    <p class="MsoNormal1"><span class="calibre2">Temir atın dizginini tuttuktan sonra:</span></p>

    <p class="MsoNormal1"><span class="calibre2">"Ana," dedi, "sen dizgini bırak da eyerin kaşına yapış."</span></p>

    <p class="MsoNormal1"><span class="calibre2">Hürü onun dediğini yaptı. Temir atı çekti götürdü.</span></p>

    <p class="MsoNormal1"><span class="calibre2">Çekerim, diyordu Hürü Ana, her bir şeyciği de çekerim... Kör gibi de şu sarı bıyığına itlerin işediği Temirciğin de peşine işte böyle düşerim. Oğlum için, şahinim için, gül yüzlüm için değil mi, benden ne isterlerse onu yaparım. Şimdiye kadar gözü bağlanmamış Hürücenin gözlerini bağlayanlar, bana güvenmeyenler alacağınız olsun. Bundan sonra da ben Hürüce karıysam, bunu, bu bana yaptığınızı fitil fitil burnunuzdan getirmez miyim, ulan sümüklü Temir! Ben kimim, ben kimim, sen beni biliyor musun sümüklü Yörük, ötürüklü Temir, ben böyle gözü bağlanacak bir kişi miyim, o İnce Memedi de bir gözüm görürse, ben de ondan bunu sormaz mıyım, onun ağzına şu parmaklarımı takıp da yırtmaz mıyım, o köpeğin... İnce Memed olmuş da daha dünkü çocuk, Sefil İbrahimin oğlu, benim gözlerimi kapattırıyor, bana güvenmiyor da... Ulan hırpo, sen neci, neci oluyorsun da bana bunları ediyor, başıma bu işleri açıyor da, beni şu dağları görmekten mahrum ediyorsun? Şimdi şu kör gibi gözlerim seni görünce sen de öpmek için elime sarılacaksın değil mi, seni şu Hürücenin o gül ellerine seni ben kurban etmez miyim ben! Beni o candarmalar yakalayacaklar da, senin yerini benden öğrenmek için beni dövecekler de, ben de İnce Memed işte şurada, şurada diyeceğim, öyle mi? Öyle mi benim aslan yavrum, öyle mi şahin yiğidim, öyle mi benim deli atın binicisi sıçanım, adam mı oldun sanıyorsun bir kötücük Abdi Ağayı öldürmekle, kendini Köroğlu mu sandın serçe yürekli Ali Safayı gece uyurken vurmakla? Ulan ben Durmuş Alinin avradı, yedi köyün Hürü Anası Hürüce değil miyim, ulan benim derimi yüzseler de candarmalar, düşmanlarımız, ben değil senin yerini şu bıyığına itler sıçası Temirin bile yerini söyler miyim, etimi didik etseler de, kellemi süyenlere geçirip köy köy dolaştırsalar da, gözlerimi oysalar, daha iyi olmaz mıydı... Bundan sonra hay İnce Memed, sen benim yüzüme nasıl bakacaksın, ben senin yüzüne nasıl bakacağım, hay dört kitaptan kovulmuş kafir, zındık İnce Memed! Dilim varmıyor, dillerim çürüsün inşallah, sen, sen, sen Topal Aliden de kötü bir yaratıksın, ondan da ikiyüzlü bir domuzsun.</span></p>

    <p class="MsoNormal1"><span class="calibre2">Şu anda gözlerindeki bağı çözüp gerisin geri köye dönmek, bir daha da o İnce Memedin adını ölünceye anmamak istiyordu ya, yapamıyordu.</span></p>

    <p class="MsoNormal1"><span class="calibre2">Çok sarp bir yola düşmüşlerdi, bunu atın ayağının altından aşağılara doğru akan taşlardan, bir de atın durmadan tökezlemesinden biliyordu. Eyer kaşına sıkı sıkıya yapışmıştı. Öndeki Temirin atla birlikte körük gibi soluduğunu duyuyor, geber, geber, gözlerimi bağlayan pis Aydınlı geber, diyordu.</span></p>

    <p class="MsoNormal1"><span class="calibre2">Şu sağ yanda derin bir uçurum olsa, atın da ayağı kayıverse, Hürü de atla birlikte yuvarlansa gitse uçurumun dibine de paramparça olsa, sen de gelsen hay İnce Memed, uçurumun dibinde onun kanlı ölüsünü görsen, uçuruma inemeyip onun ölüsünü bile kaldıramasan, kartallar da gelip üleşini parçalasalar, o zaman ne yaparsın sen İnce Memed? De bana, söyle bana, zil takar da anam ölmüş, diye ağlar mısın, hiç de ağlamazsın, o seni doğurmaz olasıca Dönenin öldüğünü sana ben söyledim de ağladın mıydı?</span></p>

    <p class="MsoNormal1"><span class="calibre2">Geldiğine bin pişman olmuştu. Bu Sefil İbrahimin oğlundan da hayır mı çıkardı... Öfkeden sonunda o hale geldi ki, şurada, şu sümüklü pis Yörükten utanmasa oturup hüngür hüngür ağlayacaktı.</span></p>

    <p class="MsoNormal1"><span class="calibre2">Temirse at üstündeki yaşlı kadının homurtularını duyuyor, arada çırada da,dönüp baktığında onun gerilmiş, öfke içindeki yüzünü görüyor, onun öfkesine bir anlam veremiyordu.</span></p>

    <p class="MsoNormal1"><span class="calibre2">Öfkeden eyere öylesine sıkı sıkıya yapışmıştı ki Hürü Ana, kaskatı kesilmişti. At bir yerde durunca bir uykudan uyanırcasına gerildi.</span></p>

    <p class="MsoNormal1"><span class="calibre2">"Geldik Ana, gözlerini aç..."</span></p>

    <p class="MsoNormal1"><span class="calibre2">Hürü var öfkesiyle bağırdı gözlerini açarken:</span></p>

    <p class="MsoNormal1"><span class="calibre2">"Gelmez olaydık... Ben ona şimdi yapacağımı bilirim."</span></p>

    <p class="MsoNormal1"><span class="calibre2">Temir onu attan indirmek istedi.</span></p>

    <p class="MsoNormal1"><span class="calibre2">"Yaklaşma bana, sürme elini. Ben kendim inerim."</span></p>

    <p class="MsoNormal1"><span class="calibre2">Attan atlayıp, kapısında silahlı babayiğit bir kişi duran mağaranın büyük ağzından hışım gibi içeriye daldı. Dalmasıyla mağaranın ortasında zınk diye durması, ardından da onun üstüne atılıp kucaklaması bir oldu.</span></p>

    <p class="MsoNormal1"><span class="calibre2">"Memedim, yiğidim, aslanım, yavrum, nasılsın?"</span></p>

    <p class="MsoNormal1"><span class="calibre2">Memed gözlerini açtı, gözlerini sevecenlikle ona dikti, baktı, gülümsedi:</span></p>

    <p class="MsoNormal1"><span class="calibre2">"Çok şükür dünya gözüyle seni gördüm ya Ana," dedi, bundan sonra ölsem de gam yemem. Bütün istediğim buydu. Allahıma hep yalvarıyordum, Anamın yüzünü bana göstermeden öldürme, diyordum. İşte Allah da..." Gözlerinden boşanan iki damla yaş yanaklarına doğru akıyordu.</span></p>

    <p class="MsoNormal1"><span class="calibre2">"Sus, köpek," diye bağırdı Hürü. "Anan sana kurban olsun. O nasıl bir söz ki senin ağzından çıkan, suuus! Susmazsan, böyle avrat gibi, bebecikler gibi mızırdanırsan hemen şimdi buradan başımı alır da giderim. Göster, göster bana yaralarını benim gül yüzlüm."</span></p>

    <p class="MsoNormal1"><span class="calibre2">Memed gülümseyerek yaralarını gösterdi, yaraları güzelce sarılmıştı. Hürü ilk olarak onun yatağına bir göz attı, bu yatak dün gece yattığı yatağın tıpkısıydı.</span></p>

    <p class="MsoNormal1"><span class="calibre2">"Yaraların sızlıyor mu?"</span></p>

    <p class="MsoNormal1"><span class="calibre2">"Azıcık."</span></p>

    <p class="MsoNormal1"><span class="calibre2">"Demek ki çok sızlıyor." Ayağa kalktı, mağaradan dışarıya çıktı, Temiri arandı, kapıdaki adama: "Nerede o Temir, hani benim gözlerimi bağlayan?" diye sordu. "İçerde Ana," dedi o iri adam gülümseyerek.</span></p>

    <p class="MsoNormal1"><span class="calibre2">Hürü mağaraya geri döndü, Temir yatağın başucunda ayakta duruyor, dalmış düşünüyordu.</span></p>

    <p class="MsoNormal1"><span class="calibre2">"Cerrah getirdiniz mi yavruma?"</span></p>

    <p class="MsoNormal1"><span class="calibre2">Temir:</span></p>

    <p class="MsoNormal1"><span class="calibre2">"Üç tane," dedi, dışarıya yürüdü. Hürü Ana anlamıştı, o da onun arkasından dışarıya çıktı. Bir kayanın duldasına varıp çömeldiler.</span></p>

    <p class="MsoNormal1"><span class="calibre2">"Söyle Temir, oğlum iyi değil mi?"</span></p>

    <p class="MsoNormal1"><span class="calibre2">Temir üzüntülü bir sesle:</span></p>

    <p class="MsoNormal1"><span class="calibre2">"İyi değil Ana," dedi.</span></p>

    <p class="MsoNormal1"><span class="calibre2">"Cerrahlar ne dediler?"</span></p>

    <p class="MsoNormal1"><span class="calibre2">"Kurşunları çıkaramadılar. Cerrrahlardan ikisi Yörüklerdendi. Birisi de şu aşağıdaki köyden."</span></p>

    <p class="MsoNormal1"><span class="calibre2">"Demek benim yavrum ölecek?"</span></p>

    <p class="MsoNormal1"><span class="calibre2">"Onun orasını Allah bilir Ana."</span></p>

    <p class="MsoNormal1"><span class="calibre2">"Benim yavrum ölmeyecek. Onun orasını gene de koca Allahımız bilir ya, Hürücenin yavrusu düşman kurşunundan ölmez."</span></p>

    <p class="MsoNormal1"><span class="calibre2">"İnşallah Ana, Allah ağzından duysun Ana..."</span></p>

    <p class="MsoNormal1"><span class="calibre2">Hürü içeriye girip Memedin başucuna oturdu, saçlarını, alnını okşamaya, onu öpmeye başladı. Onunla sıcak, yürekten, yumuşacık konuştu. Onu Memedin başında böyle görenler, bu tepeden tırnağa sevecenlik, sevgi kesilmiş kadının o olduğuna bir türlü inanamazlardı.</span></p>

    <p class="MsoNormal1"><span class="calibre2">Memedin ateşi vardı ya, o kadar da değildi. Bir ara gözlerini açtı, Hür üye baktı, gülümsedi:</span></p>

    <p class="MsoNormal1"><span class="calibre2">"Sen geldin ya, dünya gözüyle seni bir daha gördüm ya, artık iyileşirim."</span></p>

    <p class="MsoNormal1"><span class="calibre2">"İyileşeceksin," diye sert, kesin konuştu Hürü. "İyileşmernek olmaz. Ben sana şimdi bir çorba pişireceğim ki..." Dışarıya çıktı, Temire:</span></p>

    <p class="MsoNormal1"><span class="calibre2">"Çorba yapacak bir şeyleriniz var mı?"</span></p>

    <p class="MsoNormal1"><span class="calibre2">"Her şey var Ana, ne istersen... Ama o ağzına günlerdir bir şey koymuyor ki..."</span></p>

    <p class="MsoNormal1"><span class="calibre2">"Ben pişirirsem koyar. Sen şuraya bir ateş yak bakalım. Tencereyi de getir. Bol da nane topla şuralardan."</span></p>

    <p class="MsoNormal1"><span class="calibre2">"Buraya ateş yakılmaz ki anam."</span></p>

    <p class="MsoNormal1"><span class="calibre2">"Nedenmiş o?" diye çıkıştı Hürü.</span></p>

    <p class="MsoNormal1"><span class="calibre2">"Dumanını görürler."</span></p>

    <p class="MsoNormal1"><span class="calibre2">"Mağaranın içinde de olmaz. Dumanı bunaltır oğlumu."</span></p>

    <p class="MsoNormal1"><span class="calibre2">Temir düşünüyordu.</span></p>

    <p class="MsoNormal1"><span class="calibre2">"Düşünme o kadar, duman gözükmez bir yer bul."</span></p>

    <p class="MsoNormal1"><span class="calibre2">"Şurada küçük bir mağara daha var, olur mu Ana?"</span></p>

    <p class="MsoNormal1"><span class="calibre2">"Olur," dedi Hürü. Sevinmişti. İlk olarak açılmış, yüzü ışımıştı. "Naneli çorba onu açar."</span></p>

    <p class="MsoNormal1"><span class="calibre2">Kollarını sıvadı, küçük mağarada oğluna özene bezene naneli bir çorba pişirdi ki, içen kaşığı da birlikte yutar. Hem de küçük mağaranın dışına bir damla duman salmadı, ne etti eyledi de...</span></p>

    <p class="MsoNormal1"><span class="calibre2">Günlerdir ağzına bir lokma koymamış Memed kocaman bir sahan çorba içti.</span></p>

    <p class="MsoNormal1"><span class="calibre2">"Demedim mi ben sana Ana, sen gelince ben iyileşirim..."</span></p>

    <p class="MsoNormal1"><span class="calibre2">"İyileşeceksin."</span></p>

    <p class="MsoNormal1"><span class="calibre2">O gece sabaha kadar Memed inledi. Hürü uyumuyor, onun inlemelerini, soluğunu dinliyordu. Hasta iki üç kere de uyudu, hem de uzunca. İşte bu iyiye alametti ya, ateş, bir de inlemeler onun gözünü korkutmuştu. Sabah olunca Hürü bir güzelce çorba daha pişirdi, bu da yoğurtlu dövme çorbasıydı. Çorbanın içinde gene bol bol taze nane vardı. Memed bu sefer de çorbayı içti bitirdi.</span></p>

    <p class="MsoNormal1"><span class="calibre2">Çorbadan sonra elini Memedin başına koydu, ateş öyle duruyordu. Bu olmaz olası ateş... Buna bir cerrah gerekti ki, öyle böyle cerrah değil... Dışarıya çıktı, kapının ağzındaki bir taşın üstüne oturdu, düşünmeye başladı. Gün yeni doğmuş, dağların yamacına vurmuş, ortalığı bir ışık seline boğmuştu. Aşağıda, uzakta, ta Çukurovaya kadar uzanan ormandan dumanlar yekiniyordu. Mağaranın yanından akan gözün altı apaydınlıktı, ışılayarak küçücük balıklarla birlikte bulutlar geçiyordu ak çakıltaşlarının üstünden. Hürü bir ara orada suyun dibinde, bulutların üstünde kendi suretini görünce birden şaşırdı:</span></p>

    <p class="MsoNormal1"><span class="calibre2">"Ocağı batasıca Hürüce karı," dedi, "amma da kocamışsın."</span></p>

    <p class="MsoNormal1"><span class="calibre2">Oradan kalkıp başka yere oturdu. Ardından da Temiri çağırdı:</span></p>

    <p class="MsoNormal1"><span class="calibre2">"Gel hele Temir."</span></p>

    <p class="MsoNormal1"><span class="calibre2">"Buyur Ana."</span></p>

    <p class="MsoNormal1"><span class="calibre2">"Bu oğlan şimdilik iyi ya, dayanıyor ya, böyle giderse uzun bir süre bu oğlan ölür."</span></p>

    <p class="MsoNormal1"><span class="calibre2">"Ne yapalım Ana?"</span></p>

    <p class="MsoNormal1"><span class="calibre2">"Ben bir şey düşünüyorum. Kırkgözün Ocağı buraya çok mu uzak?"</span></p>

    <p class="MsoNormal1"><span class="calibre2">"Epeyi uzakta Ana."</span></p>

    <p class="MsoNormal1"><span class="calibre2">"Sen Kırkgöz Ocağını hiç duydun mu?"</span></p>

    <p class="MsoNormal1"><span class="calibre2">"Kim bilmez ki Ana..."</span></p>

    <p class="MsoNormal1"><span class="calibre2">"Kırkgöz Ocağının postunda şimdi Anacık Sultan oturuyor değil mi?"</span></p>

    <p class="MsoNormal1"><span class="calibre2">"O oturuyor."</span></p>

    <p class="MsoNormal1"><span class="calibre2">"Sen biliyor musun ki o Anacık Sultan yüreğinden yağlı kurşun yemişi, yüreği parça parça olmuşu kurtarır?"</span></p>

    <p class="MsoNormal1"><span class="calibre2">"Herkes bilir Ana."</span></p>

    <p class="MsoNormal1"><span class="calibre2">"Kurşundan ölmüş ölüyü bile kurtarır. Kan ocağıdır o. Yeter ki bir yerden kan çıksın, Kırkgözün Ocağı onu sağaltmamış olamaz, görülmüş duyulmuş değildir."</span></p>

    <p class="MsoNormal1"><span class="calibre2">"Biz de düşündük Kırkgöz Ocağını, Battal Ağa da... İnce Memedi biz bu halde oraya götüremeyiz ki... Anacık Sultan da, o ocağın huyu öyle imiş, hiç yerinden kıpırdamazmış."</span></p>

    <p class="MsoNormal1"><span class="calibre2">"Ben onu kıpırdatırım."</span></p>

    <p class="MsoNormal1"><span class="calibre2">"Çok yaşlıymış o, belki de yüz yaşında, buraya nasıl çıkar ki?"</span></p>

    <p class="MsoNormal1"><span class="calibre2">"Sen İnce Memedi aşağı indireceksin, olur mu, şu dağın dibine... Candarmalar daha başlarının telaşesindeler. Orada, aşağıda bir Yörük obasında... Ben Anacık Sultana gidiyorum. Sen beni Sarıkeçiliye şimdi hemen götür, şimdi... Memedin yerini Battal bilir değil mi?"</span></p>

    <p class="MsoNormal1"><span class="calibre2">"Bilir."</span></p>

    <p class="MsoNormal1"><span class="calibre2">"Onu aşağı indir, ölürse de aşağıda ölsün, burada dağ başında boku bokuna değil. Benim yaptığım çorbayı ihmal etmeyin. Ona her gün sabah, öğlen, akşam bu çorbadan yapın. Başka bir şey isterse de verin."</span></p>

    <p class="MsoNormal1"><span class="calibre2">İçeriye girdi, uzun uzun Memede sarıldı, onu öptü kokladı:</span></p>

    <p class="MsoNormal1"><span class="calibre2">"Ben gidiyorum oğul," dedi. "Kırkgözün Anacık Sultanına gidiyorum. Ben dönünceye kadar dişini sık, dayan, ölme. Ben Anacık Sultanı alıp gelince, kirp der yaraların sağalır. Bir de seni ona afsunlatırım ki, sana kurşun değmez, değse de geçmez. Top bile işlemez sana Anacık Sultandan sonra... Dişini sık yavrum, dayan yiğidim. Şu fıkara, şu dünyada kimsesiz, elsiz ayaksız kalmış Hürüce için dayan, ölme, ben dönünceye kadar."</span></p>

    <p class="MsoNormal1"><span class="calibre2">Mağaranın kapısının önünde durmuş hayranlıkla, sevgiyle, içi ığıl ığıl ederek ona bakıyor, bir türlü adımını atıp da dışarıya çıkamıyordu.</span></p>

    <p class="MsoNormal1"><span class="calibre2">"Allahım," dedi, dudakları kıpır kıpır etti, ellerini havaya açtı, bir süre öyle tuttu. "Allahım, koca Allahım, adı güzel Muhammed aşkına, uzun kılıçlı Ali aşkına, Kırkgöz Ocağının bütün pirleri, ermişleri aşkına, oğlumu bana, fakir fıkaraya bağışla... "</span></p>

    <p class="MsoNormal1"><span class="calibre2">Çıkarken onu bir daha göremeyecekmiş gibi dönüp dönüp baktı. Onun o gül yüzünü, ermişlere has o yumuşacık yüzünü gözlerinin içine, derinine, hiç unutmamacasına nakşediyordu.</span></p>

    <p class="MsoNormal1"><span class="calibre2">Temir atı çekmiş kapıda onu bekliyordu.</span></p>

    <p class="MsoNormal1"><span class="calibre2">"Oğlum," dedi Hürü yalvarırcasına, "benim gözlerimi nolursun bağlama. Ben İnce Memedin anasıyım, derimi yüzseler bile..."</span></p>

    <p class="MsoNormal1"><span class="calibre2">Temir:</span></p>

    <p class="MsoNormal1"><span class="calibre2">"Olur Ana," dedi, onu kucaklayıp ata bindirdi.</span></p>

    <p class="MsoNormal1"><span class="calibre2">Hürü ona şöyle atın üstünden eğilip baktı:</span></p>

    <p class="MsoNormal1"><span class="calibre2">"Anan sana kurban olsun," dedi. "Anan senin şu altın gibi yalp yalp eden güzel bıyıklarına hayran olsun. İyi ettin de gözlerimi bağlamadın. Şu senin yoldaşın Memed var ya, ölmeyecek..."</span></p>

    <p class="MsoNormal1"><span class="calibre2">Şen şakrak, atını kayaların arasından sürdü. Sol yanına baktı ki, abooov, ucu bucağı gözükmez bir uçurum...</span></p>

    <p class="MsoNormal1"><span class="calibre2">"Onu buradan nasıl çıkardınız yavru?"</span></p>

    <p class="MsoNormal1"><span class="calibre2">"Sorma Ana," diye içini çekti Temir.</span></p>

    <p class="MsoNormal1"><span class="calibre2">Yokuş aşağı gidiyorlardı. Neredeyse at tepesinin üstüne dikilecek, Hürü de şu uçurumdan aşağı uçacaktı.</span></p>

    <p class="MsoNormal1"><span class="calibre2">"Keski gözlerimi gene bağlasaydın!"</span></p>

    <p class="MsoNormal1"><span class="calibre2">Gülüştüler.</span></p>

    <p class="MsoNormal1"></p>
  </div>
</body>
</html>
