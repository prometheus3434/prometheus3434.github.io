<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="WordSection">
    <h1 class="MsoNormal1"><span class="calibre2">20</span></h1>

    <p class="MsoNormal1"><span class="calibre2">İnce Memedle Tazı Tahsin Keklikbelinde karşı karşıya geldiler. Hışım gibi bir yağmur yağıyor, damlalar yere pat pat diye düşüyordu. Dağlardan, koyaklardan sarı, köpürmüş seller, taşları, ağaç gövdelerini sürükleyerek gümbürtüyle yukarlardan aşağılara iniyordu. Şimşekler çakıyor, yakındaki ormanın ulu ağaçlarının doruğuna yıldırımlar düşüyordu. Tazı Tahsin İnce Memedi görünce korkusundan önce ne yapacağını, bir suçlunun, suçüstü yakalanmış bir kişinin telaşı içinde nereye kaçacağını bilemedi. Yüzü sapsarı kesilmiş, eli ayağı çözülmüş, orada, üstünden oluk oluk aşağı inen yağmurun içinde yolun ortasında durup kalmış, gözlerini İnce Memede dikmiş bakıyordu. İnce Memed de durmuş onu süzüyordu. Bu adam bu kadar niçin korkmuştu, kendisini görünce?</span></p>

    <p class="MsoNormal1"><span class="calibre2">Bir süre sonra Tazı Tahsin kendisini toparlayıp İnce Memede gülümsedi:</span></p>

    <p class="MsoNormal1"><span class="calibre2">"Uğur ola İnce Memed Ağam," dedi utangaç, özür dileyen bir sesle.</span></p>

    <p class="MsoNormal1"><span class="calibre2">"Kim, kim, kim dedin sen?"</span></p>

    <p class="MsoNormal1"><span class="calibre2">"İnce Memed Ağam dedim..."</span></p>

    <p class="MsoNormal1"><span class="calibre2">"Bana mı?"</span></p>

    <p class="MsoNormal1"><span class="calibre2">"Kime olacak, sana ya Ağam. Senden başka bir İnce Memed var mı bu dünyada?" İnce Memed yakalanmıştı. İstediği kadar kendini yadsısın, bu adam onu tanımıştı. Hem de onu çok yakından biliyordu.</span></p>

    <p class="MsoNormal1"><span class="calibre2">"Adını bağışla," dedi.</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">"Adıma Tilki Tahsin derler."</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">"Hangi köydensin?"</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">"Çiçeklideresinden."</span></p>

    <p class="MsoNormal1"><span class="calibre2">"Bir de Tazı Tahsin var o köyde, tanır mısın?"</span></p>

    <p class="MsoNormal1"><span class="calibre2">"Tanırım. O tazı, ben tilkiyim."</span></p>

    <p class="MsoNormal1"><span class="calibre2">İnce Memed güldü. Yandaki kayanın kuytusuna çekildiler, burasını yağmur tutmuyordu.</span></p>

    <p class="MsoNormal1"><span class="calibre2">"Nerden gelip nereye gidiyorsun?"</span></p>

    <p class="MsoNormal1"><span class="calibre2">"Senden saklı değil ya Ağam, sigara kaçakçılığı yapıyorum."</span></p>

    <p class="MsoNormal1"><span class="calibre2">Cebinden balmumuylan yapılmış bir kaim keseden, ellerini toprakta kurulayarak, tütün kağıt çıkarıp sigara sardı, Memede uzattı. Memed onun uzattığı kavli çakmağı da aldı, bir çakışta kavı tutuşturdu. Dağ havasında yanan kav güzel koktu.</span></p>

    <p class="MsoNormal1"><span class="calibre2">"Çoktandır cıgara içmiyordum Tahsin kardaş. Eşkıyacılıktır bu. Bir gün cıgara bulursan beş gün bulamazsın. Bir de adama çok zarar veriyor bu meret."</span></p>

    <p class="MsoNormal1"><span class="calibre2">"Ben de her zaman içmiyorum," dedi Tazı Tahsin.</span></p>

    <p class="MsoNormal1"><span class="calibre2">Ama Tazı Tahsin çok tedirgindi. Korkuyor, ardından da hemencecik seviniyor, dalıp Memedin gözlerine bakıyor, Memed ona bakınca da gözlerini kaçırıyor, bir türlü tünediği taşın üstünde rahat edemiyor, yerinde duramıyor, bu da İnce Memedin gözünden kaçmıyordu. Bu çocukta bir iş vardı ya, acaba neydi, bunu anlaması gerekti.</span></p>

    <p class="MsoNormal1"><span class="calibre2">"Ben vurulduğumda Bakırgediğinde miydin?"</span></p>

    <p class="MsoNormal1"><span class="calibre2">"Oradaydım İnce Memed Ağa. Senin o atın var ya, o da oradaydı, yağız. Bir kayalığın en yüce sivrisine dikilmiş, kıpırdamadan orada öyle duruyordu."</span></p>

    <p class="MsoNormal1"><span class="calibre2">"Ben vurulunca kadınlar bana ağıt yakmışlar."</span></p>

    <p class="MsoNormal1"><span class="calibre2">"Yaktılar. Yüzbaşı senin ölünü onların elinden, süngü tak, alınca, onlar da seni çırılçıplak edip giyitlerini aldılar, çekildiler koyağa, sana üç gün üç gece ağıt yaktılar."</span></p>

    <p class="MsoNormal1"><span class="calibre2">"O İnce Memed bana hiç benziyor muydu?"</span></p>

    <p class="MsoNormal1"><span class="calibre2">"Şimdiki sana mı, şimdiki sana hiç benzemiyordu. O, iki metre boyunda, boğa gözlü, kaim kaşlı, yanık yüzlü, çam yarması gibi bir adamdı."</span></p>

    <p class="MsoNormal1"><span class="calibre2">"Çiçeklideresi köylüleri beni yediden yetmişe tanır, bilir, nasıl yanıldılar?"</span></p>

    <p class="MsoNormal1"><span class="calibre2">"Kimse yanılmadı ki İnce Memed Ağam, ben bile o adamı İnce Memed sandım, bu işte hiç yanılma yok, o adamı İnce Memed bildiler, o kadar.</span></p>

    <p class="MsoNormal1"><span class="calibre2">Memed güldü:</span></p>

    <p class="MsoNormal1"><span class="calibre2">"Çok acayip bir iş," dedi.</span></p>

    <p class="MsoNormal1"><span class="calibre2">"Çok acayip," dedi Tazı Tahsin, "çok acayip ya, o adam senden çok benziyordu İnce Memede, anladın mı?"</span></p>

    <p class="MsoNormal1"><span class="calibre2">"Anladım," dedi İnce Memed gülümsemesini sürdürerek.</span></p>

    <p class="MsoNormal1"><span class="calibre2">Bir şimşek çaktı göğü bir uçtan bir uca biçerek, gürültüsü dağları çatırdatarak, ortalığı velveleye vererek.</span></p>

    <p class="MsoNormal1"><span class="calibre2">İnce Memed onu bir süre yokladıktan, el altından inceledikten sonra:</span></p>

    <p class="MsoNormal1"><span class="calibre2">"Bak Tahsin kardaş," dedi. "Beni iyi dinle, candarmaları görür de beni sana sorarlarsa o gitti dersin. O bir daha eşkıyalık yapmayacak, dersin. O, başını almış gidiyordu, ben gördüğümde, dersin. O günahlarını bağışlatmak için Kabeye gidiyordu, dersin, olur mu? Bak silahım da yok."</span></p>

    <p class="MsoNormal1"><span class="calibre2">"Olur," dedi Tazı Tahsin, kovuktan hemen çıktı, yağmura koştu. Memed onun arkasından bir süre baktıktan sonra, bu adamda bir şeyler vardı ama, neydi, diye düşündü. Yolu değiştirmeliyim. Gözleri kötüydü, hem de korku doluydu. Böylesi, her şeyden, en küçük gölgeden, kıpırdayan yapraktan korkan kişilerden korkulur. Bunların insanlara yapamayacakları kötülük yoktur.</span></p>

    <p class="MsoNormal1"><span class="calibre2">Tazı Tahsin gözden irilip yitip gidince o da kendini kovuktan dışarıya atıp yönünü yalçın kayalıklı dağın yamacına çevirdi, yolu bırakıp. Biliyordu, böylesi gözleri olan adamlar ilk gördükleri adama, ilk gördükleri candarmaya onu gördüklerini söylerlerdi. Belki de şu anda canını dişine takmıştır, bu tilki mi, çakal mı olacak zıknabut, topukları kıçına değerek koşuyordu kasabaya, Yüzbaşıya. Onun için bu bölgeden hemen uzaklaşmak gerekti.</span></p>

    <p class="MsoNormal1"><span class="calibre2">Tazı Tahsin gittikçe üstündeki korkuyu, heyecanı atıyor, içindeki sevinç büyüyordu. Günlerdir dağ taş koymamış onu aramış, sonunda bir çoban çocuktan onun buralarda dolaştığını öğrenmiş, buralardan ayrılmamış, şu yolları belleri mekan tutmuştu. Tazı Tahsin şu köylü milletinin, hele şu Yörüklerin ağızlarının ne kadar sıkı olduğunu biliyordu. O, köylüyü konuşturmasını da bilirdi ya, ona buralarda rastlamak onun için kolay olurdu. Şimdi İnce Memed silahsız pusatsız nereye gidiyordu, onun yerini bir iyice bulmak, saptamak gerekti. Geriye döndü, bıraktığı kovukta onu bulamadı. İzlerine baktı, o, dağa yukarı gitmişti. Her şeyi anlayınca, sevincinden yüreği duracaktı. İnce Memed Kırkgözün Ocağına gidiyordu. Yoksa bir eşkıya, ahmak değilse, eşkıyalığı bıraksa bile bu dağlarda silahsız pusatsız gezemezdi, ancak Kırkgözün Ocağına giderken bir kişi yanına en küçük bir silah alamazdı. Bir çakı bile. O ocağa çakıyla bile yaklaşan iflah olmaz, belasını bulurdu. O ocakta da bir eşkıyayı, mahkumu, kim olursa olsun, ocağın çatısı altına sığınmışsa oradan onu kimse alamazdı. Bu ocağa gelen padişahlar, beyler bile bir günlük yolda silahlarından arınıp ancak ondan sonradır ki ocağın eşiğine yüz sürebilirlerdi.</span></p>

    <p class="MsoNormal1"><span class="calibre2">İnce Memed de bir günlük yolda silahlarından arınmış, dervişler gibi heybesi boynunda yaya yapıldak yola düşmüştü. Hemen yetişip o adama haber vermeli, o da ona para vermeli, ondan sonra da Yüzbaşıya gitmeliydiler. Yüzbaşı, candarmalar silahlı ocağa giremezler ya, ocağın yollarında pusu kurup da İnce Memedi pusuya düşüremezler mi? Tez, çabuk, daha İnce Memed Kırkgöz Ocağına yetişmeden candarmalar yolları tutmalı. Ya da o Kırkgöz Ocağından dönerken...</span></p>

    <p class="MsoNormal1"><span class="calibre2">Tazı Tahsin geriye döndü, canını dişine takmış koşmaya başladı. Kasabaya bu gece sabaha karşı varmalı, candarmayı yola çıkarmalıydı. Ama o adamı nasıl bulacaktı? Görünce o uzun boylu adamı tanırdı. Tarif edince de onu herkes bilirdi. Büyük bir Ağaydı o. Bir de o Topal Ali vardı, izciler başı. Hiç kimseyi bulamazsa onu nasıl olsa sorar soruşturur bulurdu.</span></p>

    <p class="MsoNormal1"><span class="calibre2">Yağmur göz açtırmıyordu. Çarığı su içindeydi. Başka bir ayakkabı olsa bu yağmura mümkünü yok dayanmazdı, kırmızı postal, çift sürme ediği... İnce Memed de postal giymişti. Bu da iyiydi. O, ayağındaki kırmızı postalla bu yağmurda iki günde varamazdı Kırkgözün Ocağına. O kırmızı postallar öyle çok su çekerlerdi ki, şişerlerdi. Belki de İnce Memedin heybesinde çarığı vardı. Eşkıya milletinin ayağı muhkem olmalı, bu atalardan kalmış bir sözdür.</span></p>

    <p class="MsoNormal1"><span class="calibre2">Yokuştan aşağı uçup gidiyordu. İliklerine kadar ıslanmıştı. Eğer böyle hızla koşmamış olsaydı, titremekten dişi dişini yer, buyar da ölürdü. Gittikçe de hızlanıyordu. Bu hızla düzlüğe indi. Düzlük silme çayırlıktı, ortasından da dibi çakıl taşlı bir pınar kaynıyordu. Pınarın akarağı sel sularıyla birleşmiş, taşmış, yanı yöreyi almıştı. Az aşağıdaki orman uçsuz bucaksız taa Çukurovaya kadar kararıyor, üstünden, bu yağmurun altında bile, azıcık dumanlı, top top ak bulutlar yükseliyordu. Sağ yanda da, düzlüğün ortasından tek başına bir kayalık yükseliyordu. Kayalığın bu yanında da yaşlı, dalları yöreyi örtmüş bir sedir ağacı duruyordu. Kayalık, ak bir bulutun içindeydi. Tazı Tahsin olduğu yerde durmuş, ormanın yolunu ararken, ortadaki kayalıkların üstünde, bulutların içinden bir at başı görür gibi oldu. At başı yitip yitip ortaya çıkıyordu. Sedir ağacına kadar, düş mü görüyorum, hayal içinde miyim, diye yürüdü. Koskocaman bulut hızla kayalığın sivrisinde savrularak dönüyordu. Ağacın altında durdu bekledi. Yağmur gittikçe artıyor, çakan şimşekler, düşen yıldırımlar dağları çatırdatıyor, sallıyordu. Uzun, dünyayı ışığa boğan bir şimşek çaktı, bulutların içindeki at bir süre için ortaya çıktı yitti. Tazı Tahsin İnce Memedi gördüğünden de daha çok sevindi ata. Hemen kayalığa tırmanmaya başladı. Hem İnce Memedin haberini daha çabuk ulaştıracaktı kasabaya hem de atı götürecek, cömert, zengin adama verecekti. O zengin, o cömert adam da onu altına, paraya gark edecekti. Birden anımsadı, Murtaza Ağaydı adı...</span></p>

    <p class="MsoNormal1"><span class="calibre2">Bu dimdik, duvar gibi kayaya çıkması çok zordu. Hele yağmur da durmaz yağarken, insan yağlı direğe tırmanmış gibi oluyordu. Bu at nasıl çıkmıştı buraya? Belki de bu bir at değil bir cin peri, bir şeytandı. Korktu ama, atın yanına da gitmekten kendini alamadı, gözlerini hırs bürümüştü. Yağmur yukardan atkuyruğu gibi sağılıyordu.</span></p>

    <p class="MsoNormal1"><span class="calibre2">Tazı Tahsin doruğa çıktığında elleri kan içinde kalmıştı. Bir şimşek çaktı, gökler gürledi, çok yakına çatırtıyla bir yıldırım düştü, altındaki kaya beşik gibi sallandı, at simsiyah bir yalbırdadı, onun üstüne doğru bir şahlandı, Tazı Tahsin atın karnının altında kaldı, her nasılsa, korkusundan kendisini taşların aralığına atabilmiş, at da gelmiş üstünden süzülerek geçmiş gitmiş, aşağıda, ağacın yanında dikilmiş kalmıştı. "Yakalayacağım onu," diye söylendi Tazı Tahsin. "Onu yakalayıp karşılığında bir çiftlik alacağım. Ben olmasam kim yakalayabilirdi ki bu atı!"</span></p>

    <p class="MsoNormal1"><span class="calibre2">Hızla kayalıklardan aşağıya inen Tazı Tahsin bir çalının dibinden yeşil otlar kopardı, eline aldı, ata seslenerek ona yaklaşmaya başladı. Ata gittikçe yaklaşıyor, yaklaştıkça da yüreği göğüs kafesini yaracakmış gibi gümbürdüyordu. Yaklaştı, yaklaştı, elini uzattı, yelesinden tutacakken, ne oldu ne olmadı, Tazı Tahsin kudurmuş, gözleri pörtleyip dışarıya uğramış, dişleri ışıl ışıl bir kılıç gibi parlayarak atın onun üstüne ancak saldırdığını görebildi, ardından da kendisinin bir top gibi yerden yere vurulduğunu, savrulduğunu gördü.</span></p>

    <p class="MsoNormal1"><span class="calibre2">At onu yere çaldıktan sonra çavmış, uzağa, pınarın yanına kadar kendini yenemeyerek gitmiş, ancak orada durabilmiş, birkaç kez de kendi yöresinde fır dönmüş, ardından da Tazı Tahsinin üstüne doğru sünerek, horlayarak, köpüklü ağzı, dışarıya fırlamış dişleri, gerilmiş boynu, pörtlemiş gözleriyle saldırıya geçmişti.</span></p>

    <p class="MsoNormal1"><span class="calibre2">Tahsin az daha yerinden kalkamayacak olsaydı, atın dişleri arasında parçalanacak, ayakları arasında can verecekti. At daha ona yüz metre kalmadan Tazı Tahsin canını ağacın gövdesinin arkasına zor attı. Bu sefer yağız uzaklara çavıp gitmeden hemen horlayarak, gözlerinden ateşler saçarak Tazı Tahsine döndü, dişleriyle uzandı, ağacın gövdesinin arkasına sinmiş Tahsinin kolunu kaptığı gibi, ceketinin yenini aldı götürdü. Bereket versin ki Tahsin kolunu daha at başını uzatmadan çekmiş de onun dişleri yalnız cekete ulaşabilmişti.</span></p>

    <p class="MsoNormal1"><span class="calibre2">Artık atla Tazı Tahsin arasında bir ölüm kalım savaşı başlamıştı. At, dişleri, çiftesi, bütün gövdesiyle Tazı Tahsine saldırıyor, öteki de ağacın gövdesini dönerek kıl payı canını kurtarabiliyordu ya, sonunda at o kadar çok saldırdı ki, Tazı Tahsin yoruldu, gözleri kararmaya, başı dönmeye başladı. Az sonra yere düşecek, hiçbir kurtuluş umudu kalmayacaktı. Atsa gittikçe hızlanıyor, saldırısını artırıyor, Tazı Tahsini yakalayamayınca da hırsından ağacın gövdesini dişliyordu. Tahsinin artık bir tek kurtuluş umudu kalmıştı, o da ağaca tırmanıp canını kurtarmak... At çavıp gidince acele ağaca tırmandı yatık ilk dala kadar çıktı. At onu orada ağacın dalında görünce çılgına döndü, şaha kalktı, eğer at şaha kalkıncaya kadar Tazı Tahsin ağacın öbür yanına dönmeseydi, azgın canavar onu kapacaktı. Tahsin daha yukarıya, daha yukarıya, ağacın doruğuna kadar tırmandı. Bütün bedeni cezbeye kapılmış gibi titriyordu. Yağmur ağacın gövdesinden, dallarından, yapraklarından seller gibi boşanıp aşağıya iniyordu. O, doruğa çıktıktan sonra at gene durmadı, ardı ardına, bir yerlerden imdat beklercesine, sert, keskin, uzunlu kısalı kişneyerek şaha kalktı, birinci dala kadar uzandı geri düştü. Bu hareketini bir süre yineledikten sonra durdu, bir süre de kızgın, kanlı gözlerle ağacın altından Tazı Tahsine öfkeli baktı. Sonra da ağacın gövdesine yanını vererek, kulaklarını, kuyruğunu düşürmüş, sol art ayağını karnına çekmiş orada kaldı.</span></p>

    <p class="MsoNormal1"><span class="calibre2">İşte şimdi yandım, diye düşündü Tahsin. İşte şimdi bittim... Ya bu at bir hafta buradan ayrılmazsa, ben de burada ağacın başında açlıktan, uykusuzluktan ölür de giderim... Ölmezsem de üç günden fazla dayanamam, atın ağzına düşüveririm. Bu at da kıyamete kadar burada, ağacın altında durur bekler. Ne demiş de başına şu işi açmıştı... Ne demişti de bu deli, bu afsunlu atı yakalamaya kalkmıştı da tatlı canından olmuştu... Artık onun için kurtuluş umudu yoktu ve canavar ağzını açmış onu bekliyordu. Belki silahlı öteki eşkıyalar, çobanlar, köylüler gelirlerdi de onu kurtarırlardı. Gece yarısına kadar böyle düşündü. Yağmur daha dinmemişti. Tazı Tahsinin dişleri üşümekten biribirine vuruyor, bütün bedeni zangır zangır ediyordu. Eğer bu gece burada kalacak olursa, atın onu parçalamasına hiç gerek yoktu, donar ölürdü bu ağacın başında. Yarın sabah da kartallar üleşini parçalarlardı.</span></p>

    <p class="MsoNormal1"><span class="calibre2">At bilmişti onun İnce Memedi haber vereceğini de öldürmeye kalkmıştı. Yoksa bu at, insanı görünce, insanları kendisine yaklaştırmadan alıp yatırıyor, yitip gidiyordu. Kendisine böyle ölürürcesine saldırmasının bir sebebi olmalıydı. Ve hem de vardı. Demek ki bu at, ermişler gibi her şeyi biliyor, anlıyordu. Acaba ona yalvarsa, İnce Memedi kimseye söylemeyeceğine söz verse onu bırakır mıydı, bırakmazdı bu kara domuz. Onu burada, bu ağacın başında dondurup öldürecekti.</span></p>

    <p class="MsoNormal1"><span class="calibre2">Korkarak doruktan aşağı alt dallara indi, titremekten uçuyordu. Daha uzun bir süre burada duramayacak, olmuş armut gibi atın ağzına düşecekti. Alt dalda sırtını kaim gövdeye dayadı. Buraya daha az yağmur geliyordu. Yağmur dursa çok daha kötü olacaktı. Ayaz çıkacak, ayaz da onu bu ağacın üstünde daha çabuk öldürecekti.</span></p>

    <p class="MsoNormal1"><span class="calibre2">Allahım, diye titremekten uçan ellerini göğe açtı ama, fazla tutamadı, koca Allahım şu atı al da başka bir yere götür de ben de buradan ineyim. Nolursun Allahım, vallahi billahi de ben bu gece burada kalırsam buyar ölürüm. Koca Allahım, eğer sen de bu atı şu altımdan alır da götürürsen, ben de sana kocaman, bir tellice horoz kurban ederim. Eğer sen de bu atı şuradan alır da uzaklara götürürsen, ben de bir toklu çalıp sana kurban keserim. Sonra hırsızlık malın kurban olamayacağını akıl etti. Allahım, satın alır da keserim, dedi. Baktı ki at yerinden kıpırdamıyor bile, sol art bacağını karnına çekmiş, olduğu yerde durup duruyor. Bir ay da oruç tutarım, üç ay da sana namaz kılarım, diye yalvardı Tazı Tahsin. Köydeki ebeye de etli kömbe yaparım, hem de sığırcık etinden. Ebe var ya, o, etli kömbe için can verir de ölür bile. İstersen keklik etinden yaparım kömbeyi, soğanlı, yağlı, biberli. Şakırdamaktan bir hal olan ağzı sulandı. Karnı da dehşet acıkmıştı. Yavaş yavaş donuyor, kanı çekiliyor, titremiyordu bile. O ebe var ya, dünyada ondan daha ermiş bir karı yoktur. Bu dünyada güzel, türkü söyler gibi dua etmekte de onun üstüne yoktur. Ben ona keklikli kömbeyi pişirip verince de, güzel kokulu, o da yiyince de, ardından da sana bir gün bir gece, istersen de üç gün üç gece dua eder, kurtar beni şu attan.</span></p>

    <p class="MsoNormal1"><span class="calibre2">Başını çevirdi, aşağıya baktı, at olduğu yerde, tüyleri domur domur olmuş, o da üşümüş duruyordu.</span></p>

    <p class="MsoNormal1"><span class="calibre2">Bir süre yalvarmasının etkisinin sonucunu yukardan, ata bakarak bekledi. At oralı bile değildi. Yağmur da gittikçe azıtıyordu.</span></p>

    <p class="MsoNormal1"><span class="calibre2">Bu sefer, Tazı Tahsin baktı ki Allahtan umut yok, ata dönüp yalvarmaya başladı.</span></p>

    <p class="MsoNormal1"><span class="calibre2">At, at güzelce at, o senin sahibin var ya, İnce Memed, ben onunla konuştum, biliyor musun, o İnce Memed ki bir güne bir gün eşkıya olsa silahsız pusatsız gezmezdi, onu silahsız pusatsız gördüm, demek ki Kırkgözün Ocağına gidiyordu. Kırkgözün Ocağına hiç kimse silahlı giremez. Taa kadim zamanlardan kalmış bir görenektir bu. Padişahlar, sadrazamlar, beyler, paşalar bile Kırkgöz Ocağına bir günlük yolda silahlarından arınıp, kılıçlardan, hançerlerden üryan olaraktan, öyle varıp eşiğini öperlerdi. Yılanlar, ejderhalar dişlerini söküp, akrepler, ağılı arılar iğnelerini atıp ol huzura öyle çıkabilirlerdi. Senin görkemli sahibin İnce Memed de silahlarından arınmış gidiyordu, nereye gidiyordu böyle, üryan, nereye gidecek, Kırkgözün Ocağına gidiyordu. Onun o yiğit, onun Hazreti Ali, onun o gül cemalini gördüm. Bırak beni gideyim. Bu ağacın üstünde vallahi billahi donuyorum. Ölürüm de kanlım olursun. Bir atın da kanlı olması hiç iyi değil. Sen hiç kan işlemiş at gördün mü, duydun mu? Bir at kan işlerse, o at bir daha da kıyamete kadar iflah olmaz. Kırklara da kavuşup ermiş mertebesine yetişemez. Sen de orada sabaha kadar kalırsan da ben de burada buyar ölürüm. Sen de benim kanlım olursun. Git oradan ne olursun, İnce Memedin başı için benim yakamı bırak da burada ölmeyeyim. İnce Memedi de candarmaya, o Ağaya haber vermeyeceğim. İstersen adı güzel, kendi güzel Muhammedin adına, görkemli, yüce Allahın adı üstüne yemin ederim, git de oradan, aşağıya ineyim de canımı kurtarayım.</span></p>

    <p class="MsoNormal1"><span class="calibre2">Yağmur kabarmış, yağdıkça yağıyor, dört bir yandan kulağına sel çağıltıları, yuvarlanan iri taşların sesleri geliyordu. Şimşek ışıkları uzun süre ortalığı aydınlatıyor, ağacın altındaki at kulaklarını düşürmüş, boynunu yere doğru sarkıtmış, yelesi, perçemi dökülmüş, aşağıda uyuyordu kıpırdamadan.</span></p>

    <p class="MsoNormal1"><span class="calibre2">Bak güzel, soylu at, güzeller güzelisin. Sen de beni buradan azat edersen, ben de İnce Memedin yerini... Bağırmaya başladı. Üşümekten sesi istediği gibi çıkmıyordu. Kimseciklere, kimseciklere, kimseciklere söylemem, söylemem, ne üstüne dersen yemin ederim. Haydi çekil oradan.</span></p>

    <p class="MsoNormal1"><span class="calibre2">Baktı ki elleri ayakları uyuşmuş, donuyor, ağacın doruğuna çıkıp inmeye başladı. Az sonra da ısındı, dişlerinin şakırdaması da biraz azaldı. Ulan gitmezsen gitme, köpek, diye bağırdı. Sen at değil, deli bir uyuz köpeksin. Köpeksin, köpeksin... Durmadan da ağacın doruğuna çıkıyor iniyordu.</span></p>

    <p class="MsoNormal1"><span class="calibre2">Ortalık azıcık ışıdığında da artık tükenmiş, kıpırdayacak hali kalmamış, bacakları, kolları da sanki yerinde yoktu, kopmuştu. Aşağıya hüzünle baktı, az sonra gücü sonuna gelecek, atın ayağının altına buradan sağılıverecek, at da onu ayakları, dişleriyle paramparça edecekti.</span></p>

    <p class="MsoNormal1"><span class="calibre2">"İmdaaat, imdaat! Can kurtaran yok mu?" diye var gücüyle bağırdı. Kulak verdi dört köşeyi dinledi, akan sellerin çağıltısından, yuvarlanan taşların seslerinden başka hiçbir ses duyulmuyordu. Arada da uzak dağlara düşen yıldırımlar, gürleyen, çatır çatır eden gökler dünyayı beşik gibi sallıyordu. Ortada bir tek canlı yoktu, ne kuş, ne böcek, ne sırtlan, ne domuz, ne çakal, ne de ayı... İşte şu atla, şu aşağıda bekleyen gözü dönmüş canavarla dünyanın ortasında yapayalnız, bir başına kalmıştı.</span></p>

    <p class="MsoNormal1"><span class="calibre2">Bak güzel at, diye gene yalvarmaya başladı, beni bırak da, bağışla da gideyim, ne olursun. Biliyorum, ben kötü bir adamım, İnce Memedi Yüzbaşıya haber vermeye gidiyordum, sen karşıma çıkmasaydın, koca Allah seni karşıma çıkardı da bana bu kötülüğü yaptırmadı... İşte ben de vazgeçtim. Beni bırakacaksın, değil mi?</span></p>

    <p class="MsoNormal1"><span class="calibre2">"Bırakmayacak mısın?"</span></p>

    <p class="MsoNormal1"><span class="calibre2">".............."<br /></span></p>

    <p class="MsoNormal1"><span class="calibre2">"Neden bırakmayacaksın, İnce Memedi gidip de haber mi verdim?"</span></p>

    <p class="MsoNormal1"><span class="calibre2">".............."<br /></span></p>

    <p class="MsoNormal1"><span class="calibre2">"Biliyorsun ki vermedim. Sen çıktın karşıma. Verecektim. Ne mi alacaktım?"</span></p>

    <p class="MsoNormal1"><span class="calibre2">".............."<br /></span></p>

    <p class="MsoNormal1"><span class="calibre2">"Ölümünü haber verdim de... Ben de dedim ki, ölüsü bu kadar para eden adamın dirisi ne kadar eder ki? Düştüm yollara, günlerce, günlerce aradım onu."</span></p>

    <p class="MsoNormal1"><span class="calibre2">".............."<br /></span></p>

    <p class="MsoNormal1"><span class="calibre2">"Kimse onun yerini bana haber vermiyordu. İnsanoğlu, kurt kuş, yol sapak, ayılar çakallar, tüm dünya dilsiz kesilmişler onun yerini bana söylemiyorlardı. Sonra koca Allah onu benim karşıma çıkardı. Kırkgözün Ocağının yolunda..."</span></p>

    <p class="MsoNormal1"><span class="calibre2">".............."<br /></span></p>

    <p class="MsoNormal1"><span class="calibre2">"Yok, yok, yooook! Allah çıkardı onu benim yoluma. Ben o yolu tutmuş günlerdir bekliyordum. Başka yoldan Kırkgözün Ocağına gidemezdi ki... Mecburi oraya gidecekti."</span></p>

    <p class="MsoNormal1"><span class="calibre2">".............."<br /></span></p>

    <p class="MsoNormal1"><span class="calibre2">"Çok akıllıyım ya... Ama sen yakaladın beni. Sen daha akıllısın"</span></p>

    <p class="MsoNormal1"><span class="calibre2">".............."<br /></span></p>

    <p class="MsoNormal1"><span class="calibre2">"Akıllısın, çok akıllısın.... Bak bir garip dul anam var benim. Benden başka onun dirliği düzenliği yok. Beni öldürürsen, canım çekiliyor zaten, anam kahrından ve hem de acından ölür. Bana acımaz mısın?"</span></p>

    <p class="MsoNormal1"><span class="calibre2">".............."<br /></span></p>

    <p class="MsoNormal1"><span class="calibre2">"Biliyorum, vicdansız bir atsın, ama sen soylu bir atsın, soylu atlar da ölümsüzdürler, sonra kıyamet kopunca da cennete giderler. Onlara orada Peygamber, huriler, melekler binerler. Ama bugün burada bir kan işler de, Allahın yaptığı güzel yapıyı yıkarsan Allah da seni, senin gibi bir kanlıyı cennetine sokar mı? Sen cennetini, bir beni öldüreceksin diye cehenneme çevirme. Cehennem yerinde hiç ateş yoktur, isteyen ateşini buradan götürsün. Sen kendi ateşini buradan götürme."</span></p>

    <p class="MsoNormal1"><span class="calibre2">".............."<br /></span></p>

    <p class="MsoNormal1"><span class="calibre2">"Neee, bütün atlar cehennemlik mi, hele yağız atlar? Yok! Kim söyledi bunları sana, İnce Memed mi?"</span></p>

    <p class="MsoNormal1"><span class="calibre2">".............."<br /></span></p>

    <p class="MsoNormal1"><span class="calibre2">"Kırkgözün Anacık Sultanı mı? O öyle bir şey söylemez, bütün soylu atlar cennetliktir, ben de bunu ondan duydum."</span></p>

    <p class="MsoNormal1"><span class="calibre2">Tanyerleri usul usul aydınlanıyor, aşağıdaki ormanın üstünden yağmura yukarı apak dumanlar ağır ağır yükseliyordu. Yağmur azıcık bir süre yavaşlıyor, ardından da gökler gürleyerek çatırdıyor, arkası arkasına şimşekler çakıyor, yıldırımlar düşüyor, gökten yere ırmaklar boşaltılıyordu.</span></p>

    <p class="MsoNormal1"><span class="calibre2">"Bak, cennetini cehennem etme."</span></p>

    <p class="MsoNormal1"><span class="calibre2">".............."<br /></span></p>

    <p class="MsoNormal1"><span class="calibre2">"Bak, ben de buradan kurtulursam, senin başına yemin için ant veriyorum, sana harmanlardan çalıp bir kuyu arpa doldururum mağaralara, sen de kışın aç kalmazsın."</span></p>

    <p class="MsoNormal1"><span class="calibre2">".............."<br /></span></p>

    <p class="MsoNormal1"><span class="calibre2">"İnce Memedin de yerini...''</span></p>

    <p class="MsoNormal1"><span class="calibre2">".............."<br /></span></p>

    <p class="MsoNormal1"><span class="calibre2">"Yok, yok, iki gözüm yerinden çıksın ki... Kimseye haber vermem! Kurana da el basarım."</span></p>

    <p class="MsoNormal1"><span class="calibre2">Sert bir yel esti, ağacın dalları biribirine girdi, ağaçtan bir kuş sürüsü gibi kopan yapraklar havalandı, aşağıya, ormana uçtu. Yağmur kırbaç gibi sağdan soldan veriştirdi, at orada durmuş olana bitene aldırmıyor, yere sarkıtmış boynunu bir kere olsun havaya kaldırarak yöresine bir kezcik olsun bakmıyordu.</span></p>

    <p class="MsoNormal1"><span class="calibre2">"Amma da, amma da inatçısın."</span></p>

    <p class="MsoNormal1"><span class="calibre2">Artık sesi çıkmıyor, ancak ağzını açıp kapatabiliyordu, o da bin güçlükle. Yağmur, dağlardan gelen soğuk yel öylesine artmıştı ki ağacın üstünde kendisini zor tutuyordu.</span></p>

    <p class="MsoNormal1"><span class="calibre2">Çok yakınlara bir yıldırım düştü, yıldırımın şavkı öylesine sert, ustura gibi keskindi ki gözlerini kapamasa o anda kör olacaktı. Birincisinden daha sert bir yıldırım onlara biraz daha yaklaştı. Üçüncü yıldırım atın üstünde durduğu o uzun sivri kayalıkta patladı. Artık arka arkaya şimşekler çakıyor, sağda solda, yakınlarda yıldırımlar patlıyor, şimşekler birer ağ gibi biribirlerine dolaşmış dağlardan aşağıya akan sellerle birlikte sünüp geliyor, ormana aşağıya dökülüp gidiyordu. Dağdan, ortalığı sarsarak inen son yıldırım geldi ağacı dört kere dolandı, bir ışıktan halka yaptı, at bir sıçradı halkanın dışına çıkmak istedi, çıkamadı. Yıldırım ağacı bırakıp atın yöresinde dolanmaya başladı. At yıldırım halkasının ortasında kalmış koşuyor, halka da savrularak onun yöresinde dönüyordu. Atla yıldırım Kızılkartallı koyağına yukarı böylece biribirinin yöresinde dönerek, savrularak, biribirlerine dolanarak, görülmemiş bir yoğun ışık, at oyununda gözden ıradılar gittiler. Bu sırada da ağacın üstündeki Tazı Tahsin gövdeden akan sularla birlikte yere akıverdi. Bir süre gövdenin dibinden kalkamadı, gözleri yörede yıldırıma karışmış gitmiş atı korkuyla arıyordu. At bir kez daha döner gelirse, artık kurtuluşu yoktu. Ne bir daha ağaca tırmanacak hali kalmıştı, ne de kaçıp koşacak... Sürünerek yokuş aşağı inmeye, hareket ettikçe de ısınmaya başladı. Ormanın üstünde bir yerlerde şimşekler çakıyor, bir büyük top ışık ormanı, dağları aydınlatıyor, Tazı Tahsin bu ışıkta her şeyi en ince ayrıntısına kadar, kayalıklardaki en küçük, iğne ucu kadar çakan ipiltileri, çalılarda yağmurun bozduğu küçük damlaların sarkıttığı örümcek ağlarını, en küçük yaprağın damarlarına kadar her şeyi görüyordu.</span></p>

    <p class="MsoNormal1"><span class="calibre2">Başını kaldırınca ormanın ucundaki çadırları gördü. Bunların Yörük çadırları olmadığını hemen anladı. Dışarda ne hayvan, ne insan, bir çadırın önünde bir çatalın üstüne tünemiş iri alıcı kuştan başka hiçbir canlı gözükmüyordu. Bağırmak istedi, sesi çıkmıyordu. Korkuyla yöresine bakmıyor, geliyor mu diye de atı aranıyordu. Çadırlar yakındı ama, çenesi kenetlenmiş, bütün bedenini seğirir gibi inceden ince gelen bir titreme almıştı. Elleriyle ayaklarıyla yere dokundukça da çamura giriyordu. Az bir sürede de çamurdan adam olup çıkmıştı. Yağmur gittikçe de artıyordu. Önü alıcı kuşlu çadırdan dışarıya kırmızı önlüklü bir kız çıktı, hemencecik de dışarda hiç durmadan içeriye geri girdi. Kızı görünce Tazı Tahsin içine doğan sevinçle çabaladı. Sürünmeye başladı. Kuşun tam yanında gözleri kararırken, ala şahinin şimşek gibi çakan gözlerini, açılmış esneyen ağzındaki kıpkırmızı dilini, kıvrık keskin gagasını gördü, kendinden de geçti.</span></p>

    <p class="MsoNormal1"><span class="calibre2">Az önceki kız bir daha, hışım gibi inen yağmurun altına, dışarıya çıktı, onu gören kuş kanatlarını açtı, çırpındı, yöresine ağır damlalar fışkırttı, kız da dışarda hiç durmadan gerisin geri çadıra girdi.</span></p>

    <p class="MsoNormal1"><span class="calibre2">"Dede," dedi, "kapıda bir ölü var, uzanmış yatıyor."</span></p>

    <p class="MsoNormal1"><span class="calibre2">Dede kepeneğini sırtına alıp dışarıya çıktı. Çok uzun boylu, çok ak sakallı, çok uzun parmaklı bir adamdı. Tazı Tahsinin yanına kadar geldi, sağ elini onun göğsüne koydu:</span></p>

    <p class="MsoNormal1"><span class="calibre2">"Bu adam bizim Tazı Tahsin," dedi gülümseyerek, "ölmemiş. Hiçbir şeyi de yok. Azıcık donmuş, çok da korkmuş."</span></p>

    <p class="MsoNormal1"><span class="calibre2">"Neden korkmuş dede?"</span></p>

    <p class="MsoNormal1"><span class="calibre2">"Bilmem, korkmuş."</span></p>

    <p class="MsoNormal1"><span class="calibre2">Dede, torun Tazı Tahsini içeriye taşıdılar.</span></p>

    <p class="MsoNormal1"><span class="calibre2">"Babanın donunu, gömleğini, çorabını, giyitlerini getir. Bir de havlu getir. Sen de ateşi bir iyice gürlet. Bunun çenesi kenetlenmiş. Ölmemiş ya Tazı Tahsin, durumu o kadar da iyi değil. Bir de çay kaynat."</span></p>

    <p class="MsoNormal1"><span class="calibre2">Tazı Tahsini yandaki boş bölmeye çekti. Bu sırada Tahsin gözlerini bir kere açtı kapadı:</span></p>

    <p class="MsoNormal1"><span class="calibre2">"Amanın geliyor, geliyor, geliyor yetişin," diye de dişlerinin arasından mırıldandı duyulur duyulmaz. Yaşlı adam onun ne dediğini anlayamadı.</span></p>

    <p class="MsoNormal1"><span class="calibre2">Kız dedesinin istediklerini getirdi yanına koydu. Keçenin üstüne uzanmış yatmış Tahsinin üstünden başından boşanan sular keçenin üstünde göllenmişti. Yaşlı adam becerikli ellerle Tahsini çarçabuk soydu, havluyla onu yavaş yavaş kuruladı, giydirdi, kilimlerle sarmalayıp ocağın başına taşıdı. Bu sırada Tahsin iki kere daha gözlerini açtı kapadı.</span></p>

    <p class="MsoNormal1"><span class="calibre2">"Her şey kolay da şu Tahsinin kenetlenmiş dişlerini açmak zor. Bu kadar üşümüş insanların kenetlenmiş dişleri kolay kolay açılamaz."</span></p>

    <p class="MsoNormal1"><span class="calibre2">Kız ateşi gürlettikçe gürletiyor, çadırın içi ısınıyor fırın gibi oluyordu. Kız ikide birde de dışarıya çıkıp içeriye girmeseydi çadır daha çok ısınacaktı.</span></p>

    <p class="MsoNormal1"><span class="calibre2">"Dede, kuş da dışarda Tazı Tahsin gibi donacak. Tüyleri kabarmış, tüyleri domur domur olmuş. Onu içeriye alayım mı?"</span></p>

    <p class="MsoNormal1"><span class="calibre2">"Bir şey olmaz kuşa," diye sert, kesin konuştu dede.</span></p>

    <p class="MsoNormal1"><span class="calibre2">"Ama dede..."</span></p>

    <p class="MsoNormal1"><span class="calibre2">"Bir şey olmaz," diye kalın, püskül püskül ak kaşlarını çattı dede. "Kuşların tüylerinden onlara su geçmez. Kuşlar üşümezler."</span></p>

    <p class="MsoNormal1"><span class="calibre2">"Üşümezler de dışardaki kuş niye öyle kabarmış da büzülmüş?"</span></p>

    <p class="MsoNormal1"><span class="calibre2">"Huylarıdır, kuşlar öyle çoğu kez kabarırlar soğuk, yağmurlu, karlı havalarda..."</span></p>

    <p class="MsoNormal1"><span class="calibre2">"Ama dede..."</span></p>

    <p class="MsoNormal1"><span class="calibre2">"Eeee, al getir içeriye istersen kuşu," diye kızdı dede.</span></p>

    <p class="MsoNormal1"><span class="calibre2">Kız dışarıya çıktı, kuşu çatalıyla birlikte aldı getirdi, çatalı ocağın yanına çakıp kuşu üstüne kondurdu.</span></p>

    <p class="MsoNormal1"><span class="calibre2">"İşte şimdi, az sonra büzülmekten kurtulur, gözleri cin gözleri gibi oynar," dedi kız.</span></p>

    <p class="MsoNormal1"><span class="calibre2">Kuşun gözlerine perde örtülmüş, tüyleri domur domur olmuş, sağ ayağını karnına çekmiş, uykusunda ürperiyordu arada sırada da.</span></p>

    <p class="MsoNormal1"><span class="calibre2">Bir süre ısındıktan sonra, önce kuş, sonra da Tazı Tahsin gözlerini açtılar, bir tuhaf, bir şeyleri anımsamaya çalışarak önce kıza, ardından da dedeye baktı. Konuşmak istedi, çenesi açılmadı.</span></p>

    <p class="MsoNormal1"><span class="calibre2">Ocakta çay fokurdayarak kaynıyordu.</span></p>

    <p class="MsoNormal1"><span class="calibre2">"Ağzını açıp da bir çay içersen, karnına sıcak bir şey girince hiçbir şeyin kalmaz." Dede sesini yükseltip onun kulağına eğildi, kulağı az duyanlarla konuşur gibi bağırdı: "Sen çok korkmuşsun, sen çok," dedi. "Sen çok korkmuşsun sen, çok, sen çok..."</span></p>

    <p class="MsoNormal1"><span class="calibre2">Öteki, gözlerini açıp, ona bir süre anlamsız, boş gözlerle baktıktan sonra yeniden kapadı.</span></p>

    <p class="MsoNormal1"><span class="calibre2">"Seni kim kovaladı da böyle korkuttu, yavrum Tazı?"</span></p>

    <p class="MsoNormal1"><span class="calibre2">Tazı Tahsin gözlerini bir daha açtı, bu sefer gözlerinden bir ışık belirtisi geçti.</span></p>

    <p class="MsoNormal1"><span class="calibre2">Isınmış kuş da kanatlarını geniş geniş açıyor, geriniyor, ardından da çırpmıyordu hızlı, sert. Gözleri de keskin, yuvalarında dönüyordu.</span></p>

    <p class="MsoNormal1"><span class="calibre2">Tazı Tahsin usuldan titremeye başladı. Dede sevindi:</span></p>

    <p class="MsoNormal1"><span class="calibre2">"Kendine geliyor Tazı," dedi.</span></p>

    <p class="MsoNormal1"><span class="calibre2">Çaydanlıktan ince belli bardağa tavşan kanı bir çay koydu, çay tüttü. Tazı Tahsin gözlerini dumanlanan çay bardağına dikmiş ayıramıyordu.</span></p>

    <p class="MsoNormal1"><span class="calibre2">Dede, elindeki bardağı karıştırdığı kaşıkla birazıcık çay aldı, başını dizinin üstüne aldığı Tahsinin ağzına kaşığı boşaltmaya çalıştıysa da Tahsin ağzını açmadığından çay dudaklarının kıyısından boynuna aşağı aktı gitti. Yaşlı adam bunu birkaç kere yineledi. Sonunda Tahsinin ağzı azıcık açılıp hasta dudaklarını diliyle yaladı. Bunun üstüne de dede çay bardağını doldurup onun ağzına dikti. Tahsin zorla da olsa çayı yutuyor, yuttukça da kendine geliyordu. Böyle böyle Tahsin kısa bir sürede tam on bir bardak çay içti, kendine gelince de irkildi.</span></p>

    <p class="MsoNormal1"><span class="calibre2">"Geliyor," diye inledi. "Yetişin geliyor, geliyor. Geliyor, yetişin ümmeti Muhammed... "</span></p>

    <p class="MsoNormal1"><span class="calibre2">"Kim geliyor Tahsin?"</span></p>

    <p class="MsoNormal1"><span class="calibre2">Tahsin ayağa kalktı, sendeleyerek geri oturdu.</span></p>

    <p class="MsoNormal1"><span class="calibre2">"O geliyor o. At." Yüzü gerilmiş, seğiriyor, gözleri korku içinde açılmış, dört bir yanına bakmıyordu, yandaki kuşun kuşkulu gözlerinin tıpkısı.</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">"Vahap Dayı, sen misin?"</span></p>

    <p class="MsoNormal1"><span class="calibre2">"Benim Tahsin."</span></p>

    <p class="MsoNormal1"><span class="calibre2">"Ben kurtulacak mıyım Vahap Dayı? Beni öldürdü o."</span></p>

    <p class="MsoNormal1"><span class="calibre2">"Kim?"</span></p>

    <p class="MsoNormal1"><span class="calibre2">"O yağız at."</span></p>

    <p class="MsoNormal1"><span class="calibre2">"Ne yağız atı Tahsin? Şimdi sen sus, sana balla yağ gerek."</span></p>

    <p class="MsoNormal1"><span class="calibre2">Dede kalktı, bir kulplu tavaya bir hızmandan bal, bir hızmandan da tereyağı döktü, ocakta kaynatmaya başladı. Yağ, balla birlikte eridi, ortalığı keskin, güzel yanmış bir koku aldı. Sanki bütün çiçeklerin kokuları yakılarak bir araya getirilmişti. Öyle kokuyordu.</span></p>

    <p class="MsoNormal1"><span class="calibre2">Vahap Dayı dolu tahta kaşığı Tahsinin ağzına dayadı:</span></p>

    <p class="MsoNormal1"><span class="calibre2">"Aç ağzını, iç şunu."</span></p>

    <p class="MsoNormal1"><span class="calibre2">Tahsin bir kurbağa ağzı gibi kocaman açtı ağzını.</span></p>

    <p class="MsoNormal1"><span class="calibre2">"Bunu içersen şimdi kendine gelirsin."</span></p>

    <p class="MsoNormal1"><span class="calibre2">Tazı Tahsin tavadaki bal yağ karışımını sonuna kadar içti bitirdi, yüzüne kan geldi, yanakları pespembe oldu.</span></p>

    <p class="MsoNormal1"><span class="calibre2">"Gördüm," dedi, "İnce Memedi gördüm. Gidiyordu, silahsız pusatsız. Bir insan silahsız pusatsız nereye gider, ancak Kırkgözün Ocağına gider, ben de onu gördüm, kasabaya haberi iletmek için koşuyordum ki..."</span></p>

    <p class="MsoNormal1"><span class="calibre2">İnce Memedi, atı, eski, hastalıktan yeni kurtulmuş anlatmaya hasret kalmış bir destancı gibi bıkmadan usanmadan, anlatmaya doymadan anlatıyordu.</span></p>

    <p class="MsoNormal1"><span class="calibre2">"Nasıl, nasıl bir adam dedin İnce Memed, nasıl kıbalda bir adam?"</span></p>

    <p class="MsoNormal1"><span class="calibre2">"Nasıl olacak, boyu benim kadar, avurdu da avurduna geçmiş, boynu ince armut sapı gibi, gözleri de çukura kaçmış, koskocaman elleri benim ellerimin iki misli, bıyıkları sarkık... İşte öyle, bir çocuk kadar İnce Memed."</span></p>

    <p class="MsoNormal1"><span class="calibre2">Bunları duyunca önce kız, onun ardından da Vahap Dayı koyverdi makaraları. Tazı Tahsin aptallamış, onların yüzüne alık alık bakakalmıştı. Vahap Dayı hem gülüyor, hem de dizlerine vuruyor, "Vay anasını Tazı Tahsin, vay, vay anasını," diyordu. "Demek İnce Memed parmak kadar bir çocuk, demek atıda yıldırıma sarılıp, dolanıp başını da aldı gitti, vay be Tahsin oğlum, vay benim yavrum, senin başına neler gelmiş de..."</span></p>

    <p class="MsoNormal1"><span class="calibre2">"Ne gelmiş Vahap Dayı?"</span></p>

    <p class="MsoNormal1"><span class="calibre2">"Olan olmuş sana yavrum, öyle İnce Memed mi olurmuş hiç, Tahsin oğlum? Amanın bunu kimseye söyleme, seni taşkalaya alırlar da bir daha milletin dilinden kurtulamazsın. Aman ha aman! Atı da burada söyledin, başka bir yerde söyleme, amanın ha, sen sen ol da... Senin dediğin gibi bir İnce Memed olamaz."</span></p>

    <p class="MsoNormal1"><span class="calibre2">"Olur Vahap Dayı olur, ben onu şu gözlerimle daha dün gördüm."</span></p>

    <p class="MsoNormal1"><span class="calibre2">"O senin gördüğün İnce Memed değilmiş Tahsin oğlum. İnce Memed on bir yaşındayken bile o kadarcıktı, şimdi o, ben onu geçenlerde gördüm Değirmenolukta, atının üstünde dimdik, uzun, yakışıklı, bir sıvgaca dal gibi duruyordu. Öyle iriydi ki, altındaki o seni yiyecek olan atın belini çökertiyor, iki kat ediyordu. Amanın Tahsin oğlum, bu sözleri, atın da seni yiyeceği, seni yağmurda üç gün üç gece ağacın altında beklediği tevatürünü kimsecikler duymasın, olur mu, senin için hiç iyi olmaz. Sen kapı gibi İnce Memedi bir sabicik çocuk yaptın da çıktın, Tahsin oğlum, bunları başkalarına anlatıp da elalemi üstüne güldürme."</span></p>

    <p class="MsoNormal1"><span class="calibre2">"Ama Vahap Dayı, vallahi de, billahi de..."</span></p>

    <p class="MsoNormal1"><span class="calibre2">Kız daha gülmesini kesmemiş, Tazı Tahsin direttikçe o gülmesini artırarak sürdürüyordu.</span></p>

    <p class="MsoNormal1"><span class="calibre2">Sonunda çaresiz kalan Tahsin:</span></p>

    <p class="MsoNormal1"><span class="calibre2">"Varın siz inanmayın," dedi küskün. "Ne gelir ki elimden."</span></p>

    <p class="MsoNormal1"><span class="calibre2">"Hiçbir şey gelmez," dedi Vahap Dayı. "Şimdi beni iyi dinle Tazı oğlum. İyi adamsın, hoş çocuksun, baban da senin gibiydi ya, o da çok korkaktı. Sen de çok korkmuşsun."</span></p>

    <p class="MsoNormal1"><span class="calibre2">"Çok korktum. O at beni yiyordu. Beni yemek için kocaman ağzını açıp ağaca tırmanıyordu. Bir düşseydim ağaçtan, benim bir parçamı bırakmazdı. Silah var mı evde?"</span></p>

    <p class="MsoNormal1"><span class="calibre2">"Var, ne yapacaksın?"</span></p>

    <p class="MsoNormal1"><span class="calibre2">"Şimdi gelir o... Gelince de üçümüzü de yer o. Paramparça eder üçümüzü de... Nereye gitsem o benim kokumu alır. Bir tabanca alacağım kasabaya gittiğimde. O benim kokumu alarak beni bulduğunda da çekeceğim tabancayı..."</span></p>

    <p class="MsoNormal1"><span class="calibre2">"O ata kurşun geçmez," diye güldü Vahap Dayı. "Sen de onu vuramayınca, vay gele senin başına... İşte o zaman yağız at seni didik didik edecek..."</span></p>

    <p class="MsoNormal1"><span class="calibre2">"Doğru, ona kurşun geçmez," diye boynunu büktü Tazı Tahsin. "Peki ben ne yapayım, nerelere gideyim bu atın elinden de canımı kurtarayım, bana bir akıl ver Vahap Dayı."</span></p>

    <p class="MsoNormal1"><span class="calibre2">"Bak Tahsin, sen bundan sonra ağaç olmayan yerde dolaşma. Senin başka çaren yok."</span></p>

    <p class="MsoNormal1"><span class="calibre2">"Yok," dedi Tazı Tahsin. "Kızgın eşekarılarının yuvalarına çomak sokmayacaksın. Sokunca işte böyle olur, eşekarılarının da elinden kurtulamazsın."</span></p>

    <p class="MsoNormal1"><span class="calibre2">"Kurtulamazsın," dedi daha için için gülmekte olan kız.</span></p>

    <p class="MsoNormal1"><span class="calibre2">"Hiç kurtulamazsın," dedi Vahap Dayı.</span></p>

    <p class="MsoNormal1"><span class="calibre2">"Ya şimdi gelirse, ben ormana kaçayım mı?"</span></p>

    <p class="MsoNormal1"><span class="calibre2">"Gelmez," dedi Vahap Dayı.</span></p>

    <p class="MsoNormal1"><span class="calibre2">"Gelirse?"</span></p>

    <p class="MsoNormal1"><span class="calibre2">"Gelirse bu kuş ne güne duruyor, ben bu şahini yalnız av avlamak için mi aldım sanıyorsun? Bu kuşu o atın üstüne salıverdim mi, tamam."</span></p>

    <p class="MsoNormal1"><span class="calibre2">Kız karnını tuta tuta, uğunarak gülüyordu.</span></p>

    <p class="MsoNormal1"><span class="calibre2">"Kuş gider, onun başına, kulaklarının arasına konar, bir gagada bir gözünü, öbür gagada da öteki gözünü oyar şuraya atıverir. İki gözü kör at seni arasın da bulabilsin."</span></p>

    <p class="MsoNormal1"><span class="calibre2">Tazı Tahsin gülümsedi, yatıştı, arkasına yaslanıp gözlerini kapattı, biraz sonra da olduğu yerde uyudu kaldı. Çocuklar gibi rahat, dudaklarını sündürerek soluk alıp veriyordu.</span></p>

    <p class="MsoNormal1"><span class="calibre2">Uyuduğu da iyi olmuştu, az sonra Vahap Dayının çadırına üç gündür beklediği kaçakçılar geldiler. Heybeleri ipekliyle, saatla, altınla doluydu. Malları Suriyeden alıp Malatyaya götürüyorlardı. Üç kaçakçının üçünün de atı doruydu. Eyerleri, dizginleri kılaptan işleme, heybeleri halı, silahları Alman filintasıydı. Lacivert ceket, külot pantolon giymişler, ayaklarına parlak çizmeler çekmişlerdi. Mintanları ipeklidendi. Kasketleri pahalı İngiliz kumaşındandı. Ceketlerinin altına gene kılaptan işlemeli fişekliklerini üst üste çaprazlama bağlamışlardı.</span></p>

    <p class="MsoNormal1"><span class="calibre2">Vahap Dayı kaçakçıları sevinerek karşıladı.</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">"Üç gündür, geceli gündüzlü gözlerim yollarda sizi bekliyordum. Başınıza bir iş geldi sanıyordum."</span></p>

    <p class="MsoNormal1"><span class="calibre2">Kaçakçılar hiç ıslanmamışlardı. Geniş, sugeçirmez ince Çerkeş yamçıları onları dizlerine, atları da sağrılarına kadar örtmüş korumuştu. Heybelerini, öteberilerini çabucak çadıra taşıdılar.</span></p>

    <p class="MsoNormal1"><span class="calibre2">"Üzülme senin oğlan Halepte kaldı, durumu iyi Vahap Dayı," dediler.</span></p>

    <p class="MsoNormal1"><span class="calibre2">Vahap Dayı oğlunu sormak istiyor, korkusundan, başına bir iş gelmiştir diye soramıyordu.</span></p>

    <p class="MsoNormal1"><span class="calibre2">"Ne yapacakmış Halepte?"</span></p>

    <p class="MsoNormal1"><span class="calibre2">"Bizi bekleyecek, gelecekte birlikte döneceğiz. Duyduk ki İnce Memed yeniden dağa çıkmış, ortalığı kasıp kavuruyormuş."</span></p>

    <p class="MsoNormal1"><span class="calibre2">"Hele oturun, hele azıcık ısının hele. Bir de çay için..."</span></p>

    <p class="MsoNormal1"><span class="calibre2">"Öteki çeteler nerdeler?"</span></p>

    <p class="MsoNormal1"><span class="calibre2">"Hele oturun hele!"</span></p>

    <p class="MsoNormal1"><span class="calibre2">Vahap Dayı onların sırmalı, yağmuru yiyince kaskatı kesilmiş yamçılarını, yün başlıklarını öteki odaya götürdü geldi, ateşin dört yanına döşekler serdi:</span></p>

    <p class="MsoNormal1"><span class="calibre2">"Buyurun," dedi, "oturun."</span></p>

    <p class="MsoNormal1"><span class="calibre2">İnce belli bardaklara kız çay dolduruyordu. Kaçakçıların üçü de pos bıyıklıydılar. Baştaki en uzun boylu olanı cebinden küçük bir altın maşallah çıkarıp kıza uzattı:</span></p>

    <p class="MsoNormal1"><span class="calibre2">"Al," dedi, "bu senin hediyen."</span></p>

    <p class="MsoNormal1"><span class="calibre2">Vahap Dayının gözleri parladı.</span></p>

    <p class="MsoNormal1"><span class="calibre2">Ötekiler sıcak çayı ağır, usturuplu içiyorlardı. Kız dolduruyor, onlar birer parça şekeri dişleriyle kırıyor gırtlama yapıyorlardı.</span></p>

    <p class="MsoNormal1"><span class="calibre2">"Şu yatan babayiğidi de sorarsan, bunun adına Tahsin derler, Tazı Tahsin. Bu Tazı Tahsin bu dağlarda üç günlük yolu bir günde gitmekle, üç koca dağı da iki günde aşmakla namlıdır. Soylu Arap atlar bile onunla yanşamazlar... Amma velakin başına bir iş gelmiş ki Tazı Tahsinin Allah düşman başına vermeye."</span></p>

    <p class="MsoNormal1"><span class="calibre2">Baştan sona kadar onun başından geçenleri, İnce Memedin Bakırgediğinde nasıl vurulduğunu, köylü kadınların İnce Memede nasıl ağıt yaktıklarını, İnce Memedin vurulma haberini Tazı Tahsinin nasıl bir gün bir gecede kasabaya ulaştırdığını, kasabalıların bayram ettiklerini, Tazı Tahsini de nasıl paraya pula boğduklarını, sonra öldürülen eşkıyanın İnce Memed değil de başkası olduğunu, bundan sonra da Tazı Tahsinin İnce Memedi aramaya çıktığını, onu gördüğünü, arkasından da İnce Memedin yağızını yakalamaya çalıştığını, atın da onun başına ne işler açtığını bir bir anlattı.</span></p>

    <p class="MsoNormal1"><span class="calibre2">"Bu at işi doğru mu?" diye sordu kaçakçı başı.</span></p>

    <p class="MsoNormal1"><span class="calibre2">"Niçin yalan olsun, o at öyle bir attır. Onu İnce Memedden başkası yakalayamaz, onun yanına kimse yaklaşamaz. Çok denendi, o ata kurşun da geçmiyor."</span></p>

    <p class="MsoNormal1"><span class="calibre2">"Peki şu yıldırım işi, atın bir yıldırım halkasının ortasında koşması, yıldırım ışığına sarınıp gitmesi, bu da mı doğru?"</span></p>

    <p class="MsoNormal1"><span class="calibre2">"Neden doğru olmasın?" dedi Vahap Dayı. "Alinin Düldülü, Köroğlunun Kıratı böyle değil midir?"</span></p>

    <p class="MsoNormal1"><span class="calibre2">"Bu atı yakalamanın hiç mümkünü çaresi yok mu?"</span></p>

    <p class="MsoNormal1"><span class="calibre2">"Yok," dedi Vahap Dayı. "Görmüyor musunuz, bu hayini ağacın tepesinde buydurup öldürüyormuş. Yıldırıma şükretsin."</span></p>

    <p class="MsoNormal1"><span class="calibre2">"Koca Dursun çetesi buralarda mı?"</span></p>

    <p class="MsoNormal1"><span class="calibre2">"Akçadağdaydı önceki gün."</span></p>

    <p class="MsoNormal1"><span class="calibre2">"Öyleyse daha bir haftada buraya gelemez o. Bizi pusuya düşüremez ya?"</span></p>

    <p class="MsoNormal1"><span class="calibre2">"Geleceğinizi kimse bilmiyor."</span></p>

    <p class="MsoNormal1"><span class="calibre2">"Candarmalar?"</span></p>

    <p class="MsoNormal1"><span class="calibre2">"Onların gözü İnce Memedden başkasını görmüyor, dağları eşkıya almış, onlar için varsa da İnce Memed, yoksa da İnce Memed. O da ortalarda yok. Saklanmış bir kaya kovuğuna çıkmıyor ortaya."</span></p>

    <p class="MsoNormal1"><span class="calibre2">"Bir tuhaf eşkıya."</span></p>

    <p class="MsoNormal1"><span class="calibre2">"Hem de ne tuhaf! Ben böyle bir eşkıyayı şimdiye kadar ne gördüm, ne de duydum. Bir süre ortadan çekiliyor, yitiyor, adı sanı, imi timi bellisiz oluyor, bir bakmışsın ki bir gün ortaya çıkıvermiş, dünyayı biribirine katıp karıştırıvermiş. Yakında dağların üstüne büyük asker güçleri yürüyecek. İşte o zaman bir süre siz buralara uğramayacaksınız. Dün Çiçeklioğlu bütün çetesiyle buradaydı, ona tez günde başını alıp bu dağlardan başka yere gitmesini öğütledim."</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">"Bu at işini aklım almadı."</span></p>

    <p class="MsoNormal1"><span class="calibre2">"Yüzbaşı bu atı köylülerden istedi, buyurdu, köylüler onu yakalamak için dağ bayır ardına düştüler, yakalayamadılar."</span></p>

    <p class="MsoNormal1"><span class="calibre2">"Şimdi yollar açık mı?"</span></p>

    <p class="MsoNormal1"><span class="calibre2">"Yollar açık, Kürt Kerem çetesi de sizi Kırkgözün dört yol ağzında bekliyor. Siz bu dağlardan aşana kadar sizinle beraber olacak."</span></p>

    <p class="MsoNormal1"><span class="calibre2">"Haydi bir yemek yiyelim."</span></p>

    <p class="MsoNormal1"><span class="calibre2">Tazı Tahsinin yatağını öteye, çadırın eğmesinin dibine çekmişler, o uyuyordu. Alıcı kuş da çatalının üstüne tünemiş, gözlerine perdeyi indirmiş, bir kanadını da taa ayağının yanına düşürmüş kestiriyor, arada sırada da perdenin arkasında kalmış gözleri oynuyordu.</span></p>

    <p class="MsoNormal1"><span class="calibre2">Yemeklerini yediler, yolcu yolunda gerek deyip atlarına atladılar, yamçılarını üstlerine çektiler hışım gibi yağan yağmurun altına vurdular.</span></p>

    <p class="MsoNormal1"><span class="calibre2">Onlar gittikten sonra Vahap Dayı yatsı namazına kadar kaval çaldı, kız dinledi. Yatsı namazından sonra pekmezli yoğurt yiyip uyudular.</span></p>

    <p class="MsoNormal1"><span class="calibre2">Tazı Tahsin uyandığında daha sabaha epeyi vardı ya dinlenmiş, dincelmişti. Ocaktaki büyük kütükler köze dönüşmüşler, neredeyse külleneceklerdi. Kıl çadırın içi sıcacıktı. Kızla dedesi derin uykudaydılar. Tazı Tahsin gözlerini bir iyice uğuşturduktan sonra, geceden bu yana ocağın başındaki çakıltaşlarına serilmiş kuru giyitlerini aldı giyindi. Çarıklarını da çekti. Dışarıya çıkıp yürümeli, kasabaya ulaşmalı, güzel haberini o uzun adama vermeli, ondan da gene bir kucak para almalıydı. Geç, geç, çok geç kalmıştı zaten. Kim bilir, şimdiye kadar İnce Memed Kırkgöz Ocağından çıkmış, nerelere gitmişti... Dışarda yağmur yağıyordu daha hışım gibi. Varsın yağsın, dedi kendi kendine Tazı Tahsin, gitmeli, kasabaya ulaşmalı, muştuyu o uzun boylu Ağaya vermeli, muştuluğunu da almalıydı. Dışarıya çıktı, çıkmasıyla da geriye dönmesi bir oldu. Dışarda, tanyerlerinin oralarda ağartıya benzer bir şeyler balkıyordu. Atın karartısı da ormanın üstüne koskocaman bir bulut gibi çökmüş oturmuştu. Karartı karanlığa yapışmış boyuna kabarıp şişiyordu. Ne olursa olsun, at onu öldürse de Tazı Tahsin yola çıkacaktı. Ocağın yanındaki çatalına tünemiş alıcı kuşu, gözlerinde közlerin ışığı, kendisine bakar gördü. Hah, diye, tepeden tırnağa bir sevinç ürpertisi geçirdi, hah, şimdi kuşu alacak, at da gelirse kuşu onun üstüne bırakacak, kuş da onun gözlerini oyacaktı. Ama Vahap Dayının kuşu alınamazdı ki... Vahap Dayı bu dağlarda İnce Memedden de, atından da daha cana kıyıcıydı. Dağdaki bütün eşkıyalar, kaçakçılar ondan sorulurdu. Onun bilmediği, tanımadığı, yönetmediği eşkıya yoktu bu dağlarda. İstediğini öldürtür, istediğini sürdürür, istediğini kurtarırdı. Böyle bir adamın kuşunu kim çalabilirdi ki... Şu dağın başında yanında bir çakı bile olmadan, işte böyle hiç kimseden korkmadan uyuyabiliyordu o. Allahtan sonra eşkıyalar ona taparlardı. Tazı Tahsin onu gördüğünde, dişleri kenetlenmemiş bile olsaydı, dili tutulurdu. Oysa ne de iyi bir adamdı. Onun canını kurtarmıştı. Kuşu istese, bir günlüğüne vermez miydi? Uyandırmak için üstüne eğildi, sonra birden, ya vermezse, diye vazgeçti, dışarıya çıktı, ortalık neredeyse aydınlanacaktı. Yağmur daha olduğu gibi veriştiriyordu. Sellerle dolmuş koyaklardan suların gürültüleri geliyordu. Vahap Dayı sabahleyin uyanınca, bir de bakmış ki kuş yok. Herkes bilir, o, kuşlarını canından çok sever. Bilir Tazıcık Tahsinin aldığını, hiç öfkelenmez, çağırır oğullarından, eşkıyalarından birisini, yakalayın şu hayin Tazıyı, nankörü, ekmek yediği sofraya bıçak sokanı, kellesini kesin de bana getirin, der. Yeter bu kadarı da. Bunları da düşündükçe eli ayağı çözülüyordu. Ama kuşsuz da bir yerlere gidemezdi Tazı Tahsin, at ormanın ucunda durmuş, gölgesini de dağ gibi ormanın üstüne, karanlığa düşürmüş bekliyordu.</span></p>

    <p class="MsoNormal1"><span class="calibre2">Vahap Dayı sağından soluna dönerken homurdandı, kulakları kocamandı, Tazı Tahsin böylesine bir kulak görmemişti ömründe. Gülmesi geldi. Bu anda da çatalın üstündeki kuşu kaptığı gibi dışarıya çıktı. Durmadan yokuş aşağı, çırpınan kuşun başını koltuğunun altına sıkıştırmış, göbeğine kadar gelen hızlı selleri, keven dikeni öbeklerini, kayaları aşarak koşuyordu. Ormanın ucuna vardığında ulu bir sedir ağacının dibinde durdu, ağacın altı öyle fazla yağmur tutmuyordu. Kalın yapraklı dalların altlarındaki kimi tümsekler yer yer tozluydu bile. Bir tümseğin üstüne sekilenip oturdu. Kuş artık çırpınmıyordu ya, çok sarsılmıştı. Şimdi geçer, diye düşündü. Doğruydu, az sonra kuş kendine geldi, çırpınmaya, onun ellerini gagalamaya başladı.</span></p>

    <p class="MsoNormal1"><span class="calibre2">Biraz dinlendikten sonra Çukurova yolunu buldu, artık Tazı Tahsinin keyfine diyecek yoktu. Kuş da artık ona alışmış, çırpınmayı, ellerini gagalamayı bırakmış, yatışmıştı.</span></p>

    <p class="MsoNormal1"><span class="calibre2">Poyrazoluğa gelince yağmur dindi, ortalık açtı, güneş çıkıverdi, ıslak kayalar ışıladı, Tazı Tahsinin de, kuşun da gözleri kamaştı, kuş gene çırpındı ya, öyle eskisi gibi huysuzluk etmedi, az sonra da dinginledi.</span></p>

    <p class="MsoNormal1"><span class="calibre2">Tazı Tahsin kasabaya ertesi sabah girdi. Üstü başı çamur içindeydi. Elindeki kuş da çamur içinde kalmış, kanatlarını düşürmüş kolunda uyuyordu. Halsiz düşmüş, ne çırpmıyor, ne de herhangi bir harekette bulunuyordu. Kasabanın ilk evlerine gelince Tahsin kuşa uzun uzun baktı, kuş canını attan kurtarmış, onun yüzü suyu hürmetine korkusuz buraya kadar gelmişti. İnşallah kuşa bir şey olmayacak, o da ilk fırsatta kuşunu götürüp Vahap Dayıya teslim edecekti.</span></p>

    <p class="MsoNormal1"><span class="calibre2">Pazaryerinde, taa on beş dükkan öteden burnuna yoğun bir kebap, sumak kokusu geldi. Acından ölüyordu. Hemen kebapçıya koştu. Kuş da ondan beterdi.</span></p>

    <p class="MsoNormal1"><span class="calibre2">"İki kebap, bol soğanlı, domatesli... Bir parça da çiğ kıyma, kuşa."</span></p>

    <p class="MsoNormal1"><span class="calibre2">Kebapçı ocağa çifte kebabı söyledi. Gitti bir avuç da kıyma aldı getirdi. Tahsin daha elini açıp uzatmadan kuş onun elindeki kıymaya saldırdı. Gagasını onun avucundan hiç çekmeden canlanmış gözleriyle, hiçbir yöne bakmadan kıymaları yuttu. Çabuk çabuk kıymaları yiyip bitiren kuş onun gözlerine, aç bir köpek gibi bakmaya başladı.</span></p>

    <p class="MsoNormal1"><span class="calibre2">"Bir bu kadar kıyma daha."</span></p>

    <p class="MsoNormal1"><span class="calibre2">"Bu kuş kıtlıktan çıkmış."</span></p>

    <p class="MsoNormal1"><span class="calibre2">İki misli daha kıymayı bir top yapıp kebapçı getirdi Tahsine verdi. O da gene kuşa yedirmeye başladı. Kuş bu sefer öyle eskisi gibi başını kaldırmadan yemiyor, bir yiyor, bir süre yöreyi seyrediyor, yutkunuyor, üst üste, gagasını bacağının tüylerinde temizliyor, sonra gene keyifli keyifli yemeye başlıyordu.</span></p>

    <p class="MsoNormal1"><span class="calibre2">Kebaplar geldiğinde kuş kıymasını bitirmiş, kanatlarını açmış, uzun uzun geriniyordu.</span></p>

    <p class="MsoNormal1"><span class="calibre2">Yaşlı kebapçı geldi, o kebabını yerken karşısına oturdu. Dükkanda başka kimse yoktu.</span></p>

    <p class="MsoNormal1"><span class="calibre2">"Nedir bu halin arkadaş?" dedi Tazı Tahsine. "Senin başında bir hal var. Bak, bak tepeden tırnağa çamura batıp çıkmışsın. Cıcığın çıkmış..."</span></p>

    <p class="MsoNormal1"><span class="calibre2">"Çok yağmur yağdı."</span></p>

    <p class="MsoNormal1"><span class="calibre2">"Elindeki kuş bile çamur içinde."</span></p>

    <p class="MsoNormal1"><span class="calibre2">"Bütün gece koştum, yürüdüm."</span></p>

    <p class="MsoNormal1"><span class="calibre2">"Derdin neydi bre arkadaş?"</span></p>

    <p class="MsoNormal1"><span class="calibre2">Tazı Tahsin hem çabuk çabuk kebabını yiyor, bir yandan da ona laf yetiştiriyordu.</span></p>

    <p class="MsoNormal1"><span class="calibre2">Kuşun önüne bir parça kebap attı. Kuş kanatlarını açarak masanın üstünde koştu, muşambadaki parçayı kapıp yuttu. Tahsin bundan sonra bir kendi ağzına atıyordu kebabı, bir kuşun önüne... Kuş kanat uçları titreyerek önüne düşen kebap parçasını üç yutkunmada yutuyordu.</span></p>

    <p class="MsoNormal1"><span class="calibre2">"İnce Memedi gördüm arkadaş, onu çok aradım, sonunda da yerini buldum, kendisiyle konuştum. Onu da buraya, o uzun adama haber vermeye geldim. O uzun adam dedi ki... Adını unuttum onun."</span></p>

    <p class="MsoNormal1"><span class="calibre2">"Bu kasabada epeyce uzun adam var."</span></p>

    <p class="MsoNormal1"><span class="calibre2">"Bu çok zengin bir Ağa, ben İnce Memedin ölüm haberini getirince ona, o da bana çok para verdi, ben zengin oldum. Hah, buldum, onun adı Murtaza Ağaydı, öyle değil mi?"</span></p>

    <p class="MsoNormal1"><span class="calibre2">"Şimdi de dirim haberini mi?"</span></p>

    <p class="MsoNormal1"><span class="calibre2">"O Ağa dedi ki bana, eğer sen bana İnce Memedin yerini bulur da haber verirsen seni altına, paraya boğarım. Ben de bütün dağları aradım buldum onun yerini."</span></p>

    <p class="MsoNormal1"><span class="calibre2">"Şimdi de haber vermeye geldin öyle mi?"</span></p>

    <p class="MsoNormal1"><span class="calibre2">"Öyle."</span></p>

    <p class="MsoNormal1"><span class="calibre2">"İnce Memed nasıl bir adam?"</span></p>

    <p class="MsoNormal1"><span class="calibre2">"İnce, uzun, dal gibi... Nah benim iki mislim, utangaç, akıllı, yürekli, büyük kara gözlü, kara kaşlı, çekik bıyıklı, sırmalı aba giyinmiş bir tuvana delikanlı. Öyle de yakışıklı ki yüzüne bakmaya kıyamazsın. Onu bir görünce de yanından ayrılamaz, yüzüne bakmaya doyamazsın."</span></p>

    <p class="MsoNormal1"><span class="calibre2">"Şimdi sen de onu haber vermeye geldin o Ağaya, o Ağa sana para verecek, candarmalar da gidip İnce Memedi öldürecekler, öyle mi?" Kebapçı birden sertleşti: "Seni casus köpek," diye dişlerini sıktı. "Kalk oradan, zıkkımlandığın yeter. Kalk, kalk da siktirol, cehennem ol da git. Seni uyuz oğlu uyuz, casus oğlu casus... Kalk..."</span></p>

    <p class="MsoNormal1"><span class="calibre2">Tazı Tahsin şaşırmış kalmış, yüzü allak bullak olmuştu. Orada lokması ağzında, öyle kalakalmıştı. Ne ağzındaki lokmayı çiğneyebiliyor, ne de dışarıya atabiliyordu.</span></p>

    <p class="MsoNormal1"><span class="calibre2">"Kalk, kalk, seni anasını avradını... Kanı ciğeri beş para etmez uşak seni... Beş on kuruşa İnce Memedi öldürttüreceksin, değil mi, kalk! Al kuşunu.</span></p>

    <p class="MsoNormal1"><span class="calibre2">Kuşun ipini sandalyadan çözdü, Tahsinin başına attı onu. Tazı Tahsin bir süre kuşla cebelleştikten sonra, kuşu yakalayabildi.</span></p>

    <p class="MsoNormal1"><span class="calibre2">"Kalk, defol git buradan, senin gibi pis bir adamın parasını da istemem, haydi kalk, zıkkım olsun sana..."</span></p>

    <p class="MsoNormal1"><span class="calibre2">Tazı Tahsin neye uğradığını bilemiyor, aval aval, bir yerlerden bir imdat umar gibi dört bir yana bakmıyordu.</span></p>

    <p class="MsoNormal1"><span class="calibre2">"Kalk ulan dedim sana," diye iriyarı kebapçı kuşandığı ak önlüğü savrularak onun koluna yapıştı, "de yallah!" Onu dışarıya sürükledi. Kuş onun omuzuna konmuş, Tazı Tahsin de varmış karşı duvara dayanmıştı. Daha ne olup bittiğinin farkında değildi. Öfkeden kudurmuş kebapçı daha onu duvara dayanmış, orada bekler görünce üstüne zorlattı. Tazı Tahsin baktı ki, o dev gibi adam delirmiş üstüne geliyor, kebapçının boynuna doğru uzanmış kocaman çemrenmiş, kaim kollarının altından kaydı uzaklaştı, çarşının ortasından yukarıya doğru gelişigüzel koştu. Caminin avlu kapısına gelince durdu, içeriye girdi. Bir kısım adamlar şadırvanda aptes alıyorlardı, bir musluğa varıp ağzını dayadı, kana kana içti. Bu adam ona niçin böyle yapmıştı, Tazı Tahsin bir türlü anlayamıyordu. Bir yandan da seviniyordu, enayi, nedense o kadar çok öfkelenmişti ki kebap parasını bile almayı unutmuştu. Bu şehirlerde çok tuhaf insanlar vardı, canım... Belki de İnce Memedi yanlış tarif ettim, o yüzden kızmıştır, diye düşündü. Doğru tarif edeyim de benim üstüme gülsünler, değil mi, gülsünler de beni taşkalaya alsınlar, öyle mi? Hahhah, yağma mı var! Bu delifişek, osuruğu cinli adamın kudurmasına başka türlü bir anlam vermenin mümkünü yoktu.</span></p>

    <p class="MsoNormal1"><span class="calibre2">Şadırvanın taşında oturmuş, o uzun, zengin adamı düşünürken, gözüne yaşlı, çember sakallı, yumuşak görünüşlü bir adam ilişti, işte bu adama o uzun zengin kişi sorulabilir, diye içinden geçirdi, yanına çekinerek yanaştı:</span></p>

    <p class="MsoNormal1"><span class="calibre2">"Sana birisini soracağım..."</span></p>

    <p class="MsoNormal1"><span class="calibre2">"Sor bakalım," diye gülümsedi eli tespihli, çember sakallı, yumuşak tavırlı adam.</span></p>

    <p class="MsoNormal1"><span class="calibre2">"Hani bir adam var, çok uzun boylu, çizmeli, çok da zengin. Ben ona İnce Memedin ölüm haberini verince, o da bana çok para verdi. O adamı işte, onu arıyorum."</span></p>

    <p class="MsoNormal1"><span class="calibre2">"Adı yok mu o adamın?"</span></p>

    <p class="MsoNormal1"><span class="calibre2">"Bilemiyorum ama, adı Murtaza Ağa olacaktı. Zengin bir adam. Parlak çizmeleri de var."</span></p>

    <p class="MsoNormal1"><span class="calibre2">"Ne yapacaksın o adamı sen?"</span></p>

    <p class="MsoNormal1"><span class="calibre2">Tazı Tahsin bir an düşündü. Hiç bir daha İnce Memedin sözünü eder miydi, yalanını kıvırdı:</span></p>

    <p class="MsoNormal1"><span class="calibre2">"O bana iş verecek de... Çiftliğinde de..."</span></p>

    <p class="MsoNormal1"><span class="calibre2">Adam düşündü, düşündü, kendi kendine birkaç ad saydı:</span></p>

    <p class="MsoNormal1"><span class="calibre2">"Bilemiyorum, çıkaramadım kim olduğunu," dedi. "Ben tanımıyorum Murtaza Ağayı."</span></p>

    <p class="MsoNormal1"><span class="calibre2">Sonra da tuhaf tuhaf onun yüzüne baktı. Bu delikanlıdan kuşkulanmıştı.</span></p>

    <p class="MsoNormal1"><span class="calibre2">"Sen niye böylesin çocuk?" diye sordu. "Çamura batmış çıkmışsın. Şu kuşu benim elime ver de, sen de git şu şadırvanda arın."</span></p>

    <p class="MsoNormal1"><span class="calibre2">Tazı Tahsin kuşu ona güvenip vermeden şadırvana gitti, önce kuşun çamurlu kanatlarını, gagasını, başını bir güzelce sildikten sonra omuzuna kondurdu. Kendi de ayaklarından başlayarak, bacaklarına, göğsüne, kollarına kadar çamurlardan arındı.</span></p>

    <p class="MsoNormal1"><span class="calibre2">"Sen böyle ıpıslak üşür, satlıcan olur ölürsün," dedi çember sakallı adam. "Bir ocakbaşı bul da kurun."</span></p>

    <p class="MsoNormal1"><span class="calibre2">"Olur dayı," dedi Tazı Tahsin. "Hani bir de topal bir adam vardı, izciler başı... Lenger şapkalı, boğazı yularlı, yuları da som kırmızı, yalım gibi, sen onu da mı bilmiyorsun? Topal Ali olacaktı onun da adı."</span></p>

    <p class="MsoNormal1"><span class="calibre2">"Onu biliyorum," diye güldü yaşlı adam. "İzci Topal Aliyi arıyorsun, değil mi?"</span></p>

    <p class="MsoNormal1"><span class="calibre2">"Onu arıyorum işte."</span></p>

    <p class="MsoNormal1"><span class="calibre2">Yaşlı adam Molla Duran Efendinin evini ona bir güzel tarif ettikten sonra:</span></p>

    <p class="MsoNormal1"><span class="calibre2">"İşte Topal Ali Ağa orada," dedi. "Git onu bul da, o da sana bir ateş bulsun da kurun."</span></p>

    <p class="MsoNormal1"><span class="calibre2">Tazı Tahsin camiden çıkmadan az önce yağmur yeniden yağmaya, çok iri tanelerle dökülmeye başlamış, sokaklarda kimsecikler kalmamıştı. Aldırmadı, yağmurun altında, sırtında kuşu, Topal Aliye rastgelirim umuduyla çarşıyı bir uçtan bir uca gidip gelmeye başladı. Yağmur da gittikçe ağırlaşıyor, kuzeyden de omuzundaki kuşun kanatlarını savuran sert, soğuk, keskin bir poyraz esiyordu.</span></p>

    <p class="MsoNormal1"><span class="calibre2">Kasabanın tek çöpçüsü Göçmen Murat bu omuzu kuşlu çocuğu, bir yere ulaşacakmışcasına yağmur altında hızla çarşıyı gidip gelmesine acıdı, başında bir hal mı var acaba fıkaranın, diye düşündü.</span></p>

    <p class="MsoNormal1"><span class="calibre2">"Hişşt kardaş, haçan sen, bakarım ha böyle böyle gider gelirsin durmadan. Haçan de bana, var mı bir derdin?"</span></p>

    <p class="MsoNormal1"><span class="calibre2">Tazı Tahsin onu duymadı, yürüyüşünü sürdürdü.</span></p>

    <p class="MsoNormal1"><span class="calibre2">"Hişşşt, hişşşt, oğlum hişşşt!"</span></p>

    <p class="MsoNormal1"><span class="calibre2">Kolundan çekti onu durdurdu. Göz göze geldiler. Göçmen Murat sorusunu yineledi. Öteki de Molla Duranın evindeki lenger şapkalı izciler başı Topal Aliyi aradığını söyledi.</span></p>

    <p class="MsoNormal1"><span class="calibre2">"Haydi seni ona götüreyim," dedi Göçmen Murat, onun koluna girdi. "Kuşun da çok güzel ya be evlat, ıslanmışsınız ikiniz de, cıcığınız çıkmış. İkiniz de hasta olursunuz."</span></p>

    <p class="MsoNormal1"><span class="calibre2">Molla Duran Efendinin evine çabuk geldiler.</span></p>

    <p class="MsoNormal1"><span class="calibre2">"Molla Duran Efendi, a be Molla Duran Efendi, Tanrı misafiri geldi sana."</span></p>

    <p class="MsoNormal1"><span class="calibre2">Göçmen Muradın sesi üstüne Topal Ali çıktı balkona.</span></p>

    <p class="MsoNormal1"><span class="calibre2">"A be bu çocuk seni arar be Ali Efendi. İzciler başı Ali Efendi der de çarşıda döner durur bütün gün."</span></p>

    <p class="MsoNormal1"><span class="calibre2">Topal Ali Tazı Tahsini hemen tanıdı:</span></p>

    <p class="MsoNormal1"><span class="calibre2">"Geliyorum," dedi, "sağ olasın Murat Efendi."</span></p>

    <p class="MsoNormal1"><span class="calibre2">"A be bir şey değil, sağ olasın sen de..."</span></p>

    <p class="MsoNormal1"><span class="calibre2">Aşağı inen Ali:</span></p>

    <p class="MsoNormal1"><span class="calibre2">"Ne oldu sana Tahsin, nereden böyle?"</span></p>

    <p class="MsoNormal1"><span class="calibre2">Tazı Tahsinin bedenindeki bütün kan çekilmiş, yüzü kağıt gibi olmuştu.</span></p>

    <p class="MsoNormal1"><span class="calibre2">"Gel hele, gel yukarıya."</span></p>

    <p class="MsoNormal1"><span class="calibre2">Onu yukarıya çıkardı, bir kat çamaşır getirdi önüne koydu:</span></p>

    <p class="MsoNormal1"><span class="calibre2">"Şu odada soyun, kuşunu oraya koy da..."</span></p>

    <p class="MsoNormal1"><span class="calibre2">Molla Duran Efendinin kadınları, evdeki evlatlıklar, hizmetçiler gidiyorlar geliyorlar, bu kuşlu oğlanı Topal Aliden soruyorlardı. Sonunda Duran Efendi de geldi, o da omuzunda bir kuşla bir çocuğun evine gittiğini daha çarşıda duymuştu.</span></p>

    <p class="MsoNormal1"><span class="calibre2">"Kimmiş o Ali?"</span></p>

    <p class="MsoNormal1"><span class="calibre2">"İnce Memedin bize ölüm haberini getiren o koşucu çocuk."</span></p>

    <p class="MsoNormal1"><span class="calibre2">"Hani şu koşmaktan bayılan çocuk mu?"</span></p>

    <p class="MsoNormal1"><span class="calibre2">"O," dedi Topal Ali. "Bence onda bu sefer de bir iş var. Gene koşarak gelmiş, yağmur altında hem de. Şimdi içerde giyiniyor."</span></p>

    <p class="MsoNormal1"><span class="calibre2">Mutfağa gidip bir de şalvar aldı getirdi, Tazı Tahsine verdi.</span></p>

    <p class="MsoNormal1"><span class="calibre2">"Bunu da giy"</span></p>

    <p class="MsoNormal1"><span class="calibre2">Tahsin şalvarı da ayağına geçirdi, dışarıya çıktılar.</span></p>

    <p class="MsoNormal1"><span class="calibre2">"İşte bu çocuk, Efendi."</span></p>

    <p class="MsoNormal1"><span class="calibre2">Molla Duran:</span></p>

    <p class="MsoNormal1"><span class="calibre2">"Tanıdım," dedi. "Gel bakalım."</span></p>

    <p class="MsoNormal1"><span class="calibre2">Önde Ali, arkada Tazı Tahsin, omuzunda da kuşu Molla Duran Efendinin açtığı kapıdan büyük bir odaya girdiler. Sedirler apak, dizi dizi güller işlenmiş, sabun kokan patiska beziyle kaplanmıştı.</span></p>

    <p class="MsoNormal1"><span class="calibre2">"Bir çay Ali," dedi Molla Duran Efendi. "Belki çocuk acıkmıştır da... Belki çok uzun yoldan geliyordur."</span></p>

    <p class="MsoNormal1"><span class="calibre2">"Haber getirdim size," diye sevindi Tazı Tahsin. Yemek yediğini, kebapçıyı anımsadı, yüzü değişti. "Yemek yedim," dedi, "kasabaya gelince, bir çay olursa üşümem geçer."</span></p>

    <p class="MsoNormal1"><span class="calibre2">Ali kalktı, mutfaktan bir gümüş tepside, büyük bardaklara konmuş üç tane çay aldı getirdi.</span></p>

    <p class="MsoNormal1"><span class="calibre2">Tazı Tahsin çayını içinceye kadar konuşmadı, sonra da çenesi açıldı. Olayı olduğu gibi, baştan sonuna kadar, en ince ayrıntısına kadar anlattı bitirdi.</span></p>

    <p class="MsoNormal1"><span class="calibre2">"İşte," diye gösterdi köşedeki sandalyanın üstüne bağlanmış kuşu, "O attan bu kuş beni kurtardı. Eğer ben bu kuşu Vahap Dayıdan çalmamış olsaydım, şimdi ben burada olmazdım, o at beni paramparça ederdi."</span></p>

    <p class="MsoNormal1"><span class="calibre2">"Tam, şu iki gözünle gördün mü İnce Memedi?"</span></p>

    <p class="MsoNormal1"><span class="calibre2">"Tam. Yalan söylüyorsam şu iki gözüm önüme aksın ki... İnce Memedi gördüm, İnce Memedi... Ben onu görünce, o da İnce Memed olduğunu bildirmek istemedi."</span></p>

    <p class="MsoNormal1"><span class="calibre2">"Sen onu daha önce nereden tanıyordun?"</span></p>

    <p class="MsoNormal1"><span class="calibre2">"Dayıma da bak hele, ben onu köyündeyken de tanırdım, eşkıyalığında da bizim köyde kaldı, her gün görürdüm onu."</span></p>

    <p class="MsoNormal1"><span class="calibre2">"Pekiyi, nasıl bir adam İnce Memed?"</span></p>

    <p class="MsoNormal1"><span class="calibre2">Tazı Tahsin Topal Aliye baktı, o başını önüne eğmiş susuyordu. Söylese miydi acaba, bu İnce Memedin tarifinden de her zaman bir kötülük çıkıyordu da...</span></p>

    <p class="MsoNormal1"><span class="calibre2">"İnce Memed nasıl bir adam oğlum, bana anlat bakalım."</span></p>

    <p class="MsoNormal1"><span class="calibre2">"Sen onu gördün mü Duran Ağa?"</span></p>

    <p class="MsoNormal1"><span class="calibre2">Duran Efendi güldü:</span></p>

    <p class="MsoNormal1"><span class="calibre2">"Görmez olur muyum hiç," dedi.</span></p>

    <p class="MsoNormal1"><span class="calibre2">"Öyle bir adam işte."</span></p>

    <p class="MsoNormal1"><span class="calibre2">"Nasıl bir adam?"</span></p>

    <p class="MsoNormal1"><span class="calibre2">Tazı Tahsin sıkışmıştı, bir şeyler söylemek zorunda sayıyordu kendisini."</span></p>

    <p class="MsoNormal1"><span class="calibre2">"Kocaman, öküz boynuzu gibi bıyıkları var, iki adam omuzunun üstüne bağdaş kursa otursa yerimiz dar demezler. Gözleri de at gözleri kadar büyük. Kolları ağaç dallan gibi."</span></p>

    <p class="MsoNormal1"><span class="calibre2">Molla Duran Efendi gülmeye başladı:</span></p>

    <p class="MsoNormal1"><span class="calibre2">"Bre ocağın yana Tahsin," dedi, "sen İnce Memedi değil, Kör Aşığın anlattığı Köroğlunu söylüyorsun."</span></p>

    <p class="MsoNormal1"><span class="calibre2">"Hah, işte İnce Memed o Köroğluna benziyor işte."</span></p>

    <p class="MsoNormal1"><span class="calibre2">Topal Ali de gülüyordu.</span></p>

    <p class="MsoNormal1"><span class="calibre2">Molla Duran Efendi Aliye:</span></p>

    <p class="MsoNormal1"><span class="calibre2">"Alim," dedi, "bu çocuğun elbiseleri kurusun da sen onu Murtazanın konağına kadar götür de ona teslim et. Belki çocuğa birkaç kuruş verir, bak fıkara ne kadar çok zahmet çekmiş. O deli at da fıkarayı öldürüyormuş, bereket versin şu kuş..."</span></p>

    <p class="MsoNormal1"><span class="calibre2">"Öldürüyordu," diye derin derin içini çekti Tazı Tahsin. "Ya bu kuş olmasaydı, ben de o çadırdan buraya hiç bir tek adım atabilir miydim!"</span></p>

    <p class="MsoNormal1"><span class="calibre2">"Allah korumuş seni İnce Memedin atından Tahsin kardaş," diye onun sırtını sıvazladı Topal Ali.</span></p>

    <p class="MsoNormal1"><span class="calibre2">"Allah korudu..."</span></p>

    <p class="MsoNormal1"><span class="calibre2">Molla Duran Efendinin mahkemede bir işi vardı, onlara allahaısmarladık deyip dışarıya, daha da şiddetlenmiş yağmura çıktı, paltosunu giyip şemsiyesini alarak.</span></p>

    <p class="MsoNormal1"><span class="calibre2">Onlar yağmur azıcık hafifleyinceye, giyitler kuruyuncaya, ikindine kadar o odada oturup konuştular, sonra da Ali aldı onu Murtaza Ağanın konağına götürdü, işte burası diye de görkemli yapının kapısını gösterip döndü.</span></p>

    <p class="MsoNormal1"><span class="calibre2">"Murtaza Ağa, Murtaza Ağa," diye bağırdı avlu kapısına varan Tazı Tahsin. "Murtaza Ağa, ben geldim. Ben geldim."</span></p>

    <p class="MsoNormal1"><span class="calibre2">Balkona çıkan Murtaza Ağa:</span></p>

    <p class="MsoNormal1"><span class="calibre2">"Vay sen hoş gelmiş safalar getirmişsin, sen kimsin?" diye gülerek aşağıya bağırdı. "Açın kapıyı çocuklar, bakın bakalım bu gelen kişi kimmiş bu yağmurda."</span></p>

    <p class="MsoNormal1"><span class="calibre2">Yanaşmalar Tazı Tahsini bir iyice sorgudan geçirdikten sonra onu yukarıya çıkardılar.</span></p>

    <p class="MsoNormal1"><span class="calibre2">Onun omuzundaki kuşu gören Ağa:</span></p>

    <p class="MsoNormal1"><span class="calibre2">"Sen avcı mısın, avların nerede?" diye merakla sordu.</span></p>

    <p class="MsoNormal1"><span class="calibre2">"Ben avcı değil, Tazı Tahsinim. Hani ben size İnce Memedin ölüm muştusunu vermiştim de, sen de bana para vermiştin... Ben de şimdi sana bir haber getirdim ki... İnce Memedi gördüm, yerini de biliyorum."</span></p>

    <p class="MsoNormal1"><span class="calibre2">"Nerede?" diye gözleri parladı Murtaza Ağanın. "Vay senin dillerine hayran olsun Murtaza Ağan! Ben de seni paraya, altına, tarlaya boğmazsam, ben de seni dört kez evermezsem... Ben de seni... Gel, gel, gel içeriye de anlat bana... Hiçbir şeyi kaçırmadan."</span></p>

    <p class="MsoNormal1"><span class="calibre2">Odaya girdiler. Tazı Tahsin adamını bulunca böyle olacağını biliyor, sevincinden uçuyordu. Sağlam bir güven geldi içine oturdu. Kuşu köşedeki sandayenin üstüne bağladıktan sonra geldi Murtaza Ağanın karşısına oturup onun gözlerinin içine sevgiyle baktı.</span></p>

    <p class="MsoNormal1"><span class="calibre2">"Ben senden parayı aldım ya, hemen kaçtım. Kaçınca sen adam gönderip benden parayı geriye istemedin İnce Memed ölmeyince... Ben de dedim ki, bu güzel Ağanın bu büyük iyiliğinin altında kalamam, dedim. Ona İnce Memedi bulayım da bari bu sefer de onun dirisini haber vereyim. Haber vereyim de Yüzbaşım da, Onbaşı Kertiş Ali Paşa da onu yakalasınlar da assınlar..."</span></p>

    <p class="MsoNormal1"><span class="calibre2">Tazı Tahsin başından geçenleri bu sefer daha derinlere, ayrıntılara inerek ağır ağır anlattı bitirdi. Ardından da:</span></p>

    <p class="MsoNormal1"><span class="calibre2">"İşte," dedi, "bu burada olmasaydı, şimdi ben burada olmazdım. Beni bu kuş kurtardı. Eğer bu kuş yüzünden de Vahap Dayı benim gırtlağımı kesmezse..."</span></p>

    <p class="MsoNormal1"><span class="calibre2">"Kesemez," diye onun sözünü kesti Murtaza Ağa. "Yarından tezi yok, ben Vahaba bir atlı gönderip sana bu kuşu satın alacağım. O Vahap ha, o ha, benim sözümden çıkamaz."</span></p>

    <p class="MsoNormal1"><span class="calibre2">"İnşallah," diye boynunu büktü Tazı Tahsin.</span></p>

    <p class="MsoNormal1"><span class="calibre2">"Bre Tahsin Efendi," diye onun omuzuna vurdu Murtaza Ağa gülerek, üst çenesindeki ön altın dişleri ışılayarak, "bre Tahsin Efendi sen her şeyi anlattın da söyledin, bir güzel hatmettin de İnce Memed nasıl bir adammış, boyu poşu, saçları burnu, hiç söylemedin."</span></p>

    <p class="MsoNormal1"><span class="calibre2">Tazı Tahsin bu belayı atlattım sanıyordu. İşte gene çatmıştı. Ne demeli, nasıl demeli, diye bir hayli düşündükten sonra sevinçle:</span></p>

    <p class="MsoNormal1"><span class="calibre2">"Senin gibi o," dedi. "Senin gibi güzel, yakışıklı bir adam. Onun da ağzında seni gibi altın dişleri ışılıyor. O da senin gibi cömert. O da senin gibi bana altın verdi de, eşkıya parasıdır diye almadım. İyi yaptım mı, eşkıya parası haramdır alınmaz, değil mi?"</span></p>

    <p class="MsoNormal1"><span class="calibre2">"Keşki alaydın," diye onun omuzlarını okşadı Murtaza ağa. "Domuzdan bir kıl çekmiş olurdun."</span></p>

    <p class="MsoNormal1"><span class="calibre2">"İstemez," diye onun elini tuttu Tazı Tahsin. "Ben eşkıyaların parasını istemem, benim dağ gibi Ağam var. Ben de İnce Memedi yakalatırsam, o da beni Karun edecek."</span></p>

    <p class="MsoNormal1"><span class="calibre2">"Ederim," dedi Murtaza Ağa koltukları kabararak. "Şimdi kalk da hemen Yüzbaşıya gidelim. O da hemen askerlerini Kırkgözün Ocağına çekip İnce Memedi imha eylesin."</span></p>

    <p class="MsoNormal1"><span class="calibre2">Murtaza Ağaya yamçısını getirdiler, bir yamçı da Tazı Tahsine verdiler. Dışarda, göğün dibi delinmişcesine bir yağmur dökülüyordu.</span></p>

    <p class="MsoNormal1"><span class="calibre2">"Hiç durmuyor," dedi Tazı Tahsin. "Şu dağlar, ormanlar hep deniz oldu da çıktı. İyi ki bu yağmurda yetişebildim sana."</span></p>

    <p class="MsoNormal1"><span class="calibre2">Yüzbaşı Tazı Tahsinin geldiğini, İnce Memedden haberler getirdiğini duymuş, epeyi bir süreden beri onları bekliyordu, yanında Asım Çavuş, Kertiş Ali Onbaşıyla birlikte. Onları ayakta, kapıda karşıladı. Tazı Tahsine çay ısmarladılar.</span></p>

    <p class="MsoNormal1"><span class="calibre2">Yüzbaşı:</span></p>

    <p class="MsoNormal1"><span class="calibre2">"Anlat bakalım, delikanlı," dedi okşayıcı bir sesle. Yüzbaşı onunla konuşunca, hem de doğrudan doğruya, Tazı Tahsin çok onurlandığını taa yüreğinin başında duydu. Bu sefer en baştan başladı. İnce Memedin nasıl yaralanıp atından düştüğünü, Yörüklerin onu alarak dağda sakladıklarını, o ölmekteyken, hemen o gün Delice koyağın narıyla Hürü Ananın ona nasıl ulaştığını, oradan Kırkgözün Anacık Sultanına gidip onu getirdiğini, onun da İnce Memedi merhemlerle, iksirlerle iyileştirdiğini, bütün bunları İnce Memedi ararken ondan bundan, özellikle küçük çocuklardan öğrendiğini söyledi. Oradan ata, attan Vahap Dayıya, Vahap Dayıdan kuşa geçti:</span></p>

    <p class="MsoNormal1"><span class="calibre2">"İşte şu kuş benim canımı kurtardı. Yoksa İnce Memedin atı beni yiyordu. Ağam da bu kuşu Vahap Dayıdan bana satın aldı."</span></p>

    <p class="MsoNormal1"><span class="calibre2">"İyi biliyor musun şimdi İnce Memed Kırkgözün Ocağında mı, şimdi, bu anda?"</span></p>

    <p class="MsoNormal1"><span class="calibre2">"Orada," dedi Tahsin. "Nereye gidecek bu yağmurda? Öyle bir yağmur yağıyordu ki ben gelirken dağlara, ağaçları, kayaları kökünden söküyordu. Bir yere çıkamaz o. Sıkıştı kaldı orada."</span></p>

    <p class="MsoNormal1"><span class="calibre2">"Demek silahı da yoktu, sen onu gördün, onunla konuştun, öyle mi?"</span></p>

    <p class="MsoNormal1"><span class="calibre2">"Gördüm, konuştum."</span></p>

    <p class="MsoNormal1"><span class="calibre2">"Niçin silahı yoktu onun dedin?"</span></p>

    <p class="MsoNormal1"><span class="calibre2">"Çünkü Kırkgözün Ocağına hiç kimse, Mustafa Kemal Paşa bile silahlı giremez."</span></p>

    <p class="MsoNormal1"><span class="calibre2">"Girerse ne olur?" "Giremez."</span></p>

    <p class="MsoNormal1"><span class="calibre2">Murtaza Ağa sözü aldı, uzun uzun Kırkgöz Ocağını, onların afsunlarını, kerametlerini saydı döktü. Ocağı Yüzbaşı da, Asım Çavuş da çok iyi biliyorlardı.</span></p>

    <p class="MsoNormal1"><span class="calibre2">"Bu cahil halk tapıyor onlara," diye de sözünü bitirdi Murtaza. "Bu irtica, bu hurafeler ruhuna işlemiş bu koyun sürüsü halkın. Daha, daha bin yıl ister bu cahil halkı bu hurafelerden kurtarmak için. Onlar da halkı istismar ediyorlar, soyuyorlar sömürüyorlar, bir horozu, bir tek keçisi, koyunu olan da çekiyor onları seve seve götürüyor ocağa bağışlıyor."</span></p>

    <p class="MsoNormal1"><span class="calibre2">"Erkek yok şimdi ocakta," dedi Asım Çavuş. "Pir postunda bir kadın oturuyor. Ve bütün Toroslar, Maraş, Kayseri, Antep yöreleri ona tapıyorlar."</span></p>

    <p class="MsoNormal1"><span class="calibre2">"Çok erkek vardı onlarda İstiklal Harbine kadar."</span></p>

    <p class="MsoNormal1"><span class="calibre2">"Ne oldu onlara?" diye sordu Yüzbaşı. "Biraz biliyorum ya, siz gene anlatın."</span></p>

    <p class="MsoNormal1"><span class="calibre2">Murtaza Ağa heyecanlandı:</span></p>

    <p class="MsoNormal1"><span class="calibre2">"Gönüllü yazıldılar," dedi, "on altı erkeğin on altısı da İstiklal Harbine gönüllü gitti. Hepsi de bir günde yan yana Dumlupmarda şehit düşmüşler. Yunanlılar diyorlarmış ki bizi Türk Ordusu yenmedi, ordunun önünde eli kılıçlı, ak libaslı, yeşil sarıklı, uzun boylular yendi, diyorlarmış. Onlar bize aman vermediler. Hurafe... Bizim halk da buna inanıyor."</span></p>

    <p class="MsoNormal1"><span class="calibre2">Yüzbaşı:</span></p>

    <p class="MsoNormal1"><span class="calibre2">"On altı pirin de harbe gittikleri doğru mu?"</span></p>

    <p class="MsoNormal1"><span class="calibre2">"Doğru," dedi Murtaza Ağa. "Bütün kasaba o zamanlar dağlardaydı. Hepimiz asker kaçaklarıydık, ben sonra Kuvayı Milliyeye karıştım. Onların on altısını bir arada, torbaları sırtlarında askere giderlerken gördüm. Onlar yolda yürürlerken bütün bu cahil halk da onların bastıkları toprakları öpüyorlardı. Hurafe..."</span></p>

    <p class="MsoNormal1"><span class="calibre2">"Demek hiçbirisi dönmedi harpten?"</span></p>

    <p class="MsoNormal1"><span class="calibre2">"Dönmediler," dedi Murtaza Ağa.</span></p>

    <p class="MsoNormal1"><span class="calibre2">"Demek yerlerine bu kadın bakıyor?"</span></p>

    <p class="MsoNormal1"><span class="calibre2">"O bakıyor," dedi Asım Çavuş. "Yaşlı bir kadın. Çok sert, kimseyle konuşmuyor."</span></p>

    <p class="MsoNormal1"><span class="calibre2">"Kurtulamayacak demek bu halk uzun bir süre daha bu irticadan, yalanlardan, istismardan," diye içini çekti Yüzbaşı. "Nereye gitsek karşımıza bunlar çıkıyor. Demek İstiklal Harbinde Türk ordusunun önünde bunlar çarpışmış."</span></p>

    <p class="MsoNormal1"><span class="calibre2">"Bunlar, bunlar," dedi coşkuyla Tazı Tahsin. "Herkes biliyor, onları askerin önünde dövüşürlerken, Kırk Ermişlermiş onlar, bütün askerler görüyorlarmış onları. Bizim köyden Kız Ali var ya, o da görmüş onları siperlerinin önünde. Düşmanlar yağmur gibi kurşun yağdırıyor, onlar ellerini kollarını sallayarak yürüyorlarmış düşmanın üstüne. Düşman da yeşil sarıklılar geliyorlar diye korkularından deli oluyor alıp başlarını yitiriyorlarmış."</span></p>

    <p class="MsoNormal1"><span class="calibre2">"Şimdi İnce Memed şu anda Kırkgöz Ocağında, öyle mi?"</span></p>

    <p class="MsoNormal1"><span class="calibre2">"Orada."</span></p>

    <p class="MsoNormal1"><span class="calibre2">"Şimdi biz gidersek, onu orada elimizle koymuş gibi buluruz, öyle mi?"</span></p>

    <p class="MsoNormal1"><span class="calibre2">"Bulursunuz."</span></p>

    <p class="MsoNormal1"><span class="calibre2">"Ya at, yani İnce Memedin azgın atı bizim de yolumuzu keserse, keser de bizim hepimizi yerse?"</span></p>

    <p class="MsoNormal1"><span class="calibre2">"Ben de kuşu size veririm," dedi Tazı Tahsin.</span></p>

    <p class="MsoNormal1"><span class="calibre2">Yüzbaşı, Murtaza Ağa kahkahayla güldüler. Tazı Tahsin onların neye bu kadar yürekten güldüklerini anlamadı, o da güldü, onlar güldüğü sürece.</span></p>

    <p class="MsoNormal1"><span class="calibre2">"Pekiyi, sen İnce Memedi gördün, üstelik de konuştun diyorsun, değil mi?"</span></p>

    <p class="MsoNormal1"><span class="calibre2">"Konuştum."</span></p>

    <p class="MsoNormal1"><span class="calibre2">Onlar geldiğinden bu yana Ali Onbaşı bir şeyler söylemek istiyor, fırsat bulamıyordu. Bu oğlanı hiç gözü tutmamıştı. Kertiş Ali köylüydü ve de köylülerin yüreklerinde kaç damar var, beyinlerinde kaç bin tilki dolaşıyor, o bilirdi. Bunlar böyle saf görünürler, Yüzbaşılar, Murtaza Ağalar da onlara inanırlardı.</span></p>

    <p class="MsoNormal1"><span class="calibre2">"Bir şey mi söylemek istiyorsun Ali Onbaşı?"</span></p>

    <p class="MsoNormal1"><span class="calibre2">"Evet Yüzbaşım."</span></p>

    <p class="MsoNormal1"><span class="calibre2">"Söyle öyleyse."</span></p>

    <p class="MsoNormal1"><span class="calibre2">"Bence İnce Memed büyük işlere hazırlanıyor."</span></p>

    <p class="MsoNormal1"><span class="calibre2">"Ne demek istiyorsun?"</span></p>

    <p class="MsoNormal1"><span class="calibre2">Sözü Asım Çavuş aldı:</span></p>

    <p class="MsoNormal1"><span class="calibre2">"Ali Onbaşı demek istiyor ki bu Tahsin Efendinin bize söyledikleri hep uydurmadır."</span></p>

    <p class="MsoNormal1"><span class="calibre2">"Yok vallahi billahi," diye sapsarı kesildi Tazı Tahsin. "Niye tevatür edeyim? Bakın şu ayaklarıma, ben o İnce Memedi şu Ağamın hatırı için dağ tepe o kadar çok aradım ki, belki beş kez ölüyordum da Allah kurtardı. Niye uydurayım ki? Ağa bana çok para verdi, ben de ona iyilik yapayım da İnce Memed de benim Ağamı öldürmesin, o da ölmeyince bana çok para, çok çok tarla versin de, ben de... Ben de evleneyim de çoluk çocuğa karışayım. Yaşım da geldi geçiyor. Anam da diyordu ki geçenlerde, sen hiç evlenemeyeceksin... İşte bu adı güzel, kendi güzel Ağa çıktı da, ben de ona İnce Memedin ölümünü ulaştırınca, o da bana çok para verdi. İnce Memedin ölümü yanlış olunca da, ben de duydum ki İnce Memed hep Ağaları öldürüyormuş, ben de kendi kendime dedim ki, İnce Memed işte o iyi Ağayı öldürmeden, ben de İnce Memedi bulayım da, yakalattırayım da, Ağam da kurtulsun da..."</span></p>

    <p class="MsoNormal1"><span class="calibre2">Murtaza Ağa kıvançlı, gözlerinin içi gülerek Tazı Tahsine bakıyordu sevgiyle.</span></p>

    <p class="MsoNormal1"><span class="calibre2">"Sen İnce Memedi gördün diyorsun, değil mi?" diye sordu Yüzbaşı."</span></p>

    <p class="MsoNormal1"><span class="calibre2">"Gördüm."</span></p>

    <p class="MsoNormal1"><span class="calibre2">"Onun eşkalini bana anlat bakalım. O İnce Memed dedikleri de ne kıbal bir adammış, biz de bilelim."</span></p>

    <p class="MsoNormal1"><span class="calibre2">Tazı Tahsin ikirciklendi, sonra ürktü, kıvrandı. Murtaza Ağanın gözlerine baktı ondan bir car umarcasına, Murtaza Ağa neşesini bulmuş gülüyordu. Hangi İnce Memedi söyleseydi acaba, hangisini söylese hepsinin de altından bir çapanoğlu çıkıyor, insanlar ona ya inanmıyor, ya da onunla alay ediyorlardı. Her şeyi tutturmuştu da şu İnce Memedin kıbalını bir türlü tutturamamıştı. O Topal Ali çok iyi, çok akıllı, anlayışlı bir kişiydi. Keski ona şu ince Memedi, şu insanlara nasıl anlatayım diye sorsaydı, o da ona bunların nasıl bir İnce Memed istediklerini söylerdi.</span></p>

    <p class="MsoNormal1"><span class="calibre2">"O İnce Memed, o İnce Memed var ya, tıpkı... tıpkı..."</span></p>

    <p class="MsoNormal1"><span class="calibre2">Sustu. Acaba burada bunu söylemek yakışık alır mıydı? Murtaza Ağayla göz göze geldiler, onun gözleri, söyle, der gibiydi.</span></p>

    <p class="MsoNormal1"><span class="calibre2">"Tıpkı bu Murtaza Ağama benziyor, parmakları onun parmakları, gözleri de öyle. Onun kulakları biraz büyücek ya, kulakları da, boynu da, boyu poşu da işte bu Ağama benziyor. Ağzını açınca, onun ağzındaki üç tane altın diş de bunun dişi gibi şavk veriyor. Onun da burnu böyle şahin gagası gibi kemerli. O da böyle güzel, yumuşak gülüyor. Onun yaşı da..."</span></p>

    <p class="MsoNormal1"><span class="calibre2">Burada durdu düşündü.</span></p>

    <p class="MsoNormal1"><span class="calibre2">"Onun yaşı da... Onun yaşı azıcık daha genç. Bir de o, çabuk, tazı gibi yorulmaz bir kişi. İşte bu. Ayağında kırmızı postal, dalında Maraş abası, hem de sırmalı... Mintanının yakası da işlemeli, tıpkı oya gibi, ipekli. Parmağında da bir tane altın, kırmızı kaşlı yüzük var. Ona Kırkgöz Ocağından vermişler."</span></p>

    <p class="MsoNormal1"><span class="calibre2">"Sus!" diye öfkelendi Ali Onbaşı. "Böyle İnce Memed mi olurmuş, sus."</span></p>

    <p class="MsoNormal1"><span class="calibre2">"Ya nasıl olurmuş?" diye boynunu büktü Tazı Tahsin.</span></p>

    <p class="MsoNormal1"><span class="calibre2">"Şimdi bunun kim olduğu anlaşıldı mı Yüzbaşım?" diye sordu Onbaşı.</span></p>

    <p class="MsoNormal1"><span class="calibre2">Yüzbaşı susuyor, düşünüyordu.</span></p>

    <p class="MsoNormal1"><span class="calibre2">"İnce Memed bir oyunlar çeviriyor, dikkatli olmalıyız Yüzbaşım," diye çok ciddi konuştu Asım Çavuş. "Kırkgöz Ocağını da bu işe niçin karıştırıyor, o da üstünde ciddiyetle durulacak bir meseledir. O, bir harekata hazırlanıyor, bizim de dikkatimizi böyle elemanları vasıtasıyla başka yöne çekmek istiyor." Murtaza Ağaya döndü: "Siz söyleyin Murtaza Ağa," dedi, "çok görmüş geçirmiş, feleğin çemberinden geçmiş bir kişisiniz, hiçbir köylü bu delikanlı gibi gönüllü olaraktan gelir de İnce Memedin yerini bize söyler mi?"</span></p>

    <p class="MsoNormal1"><span class="calibre2">"Söylemez ama, bu..."</span></p>

    <p class="MsoNormal1"><span class="calibre2">"Kim olursa olsun Murtaza Ağa... Sen söyle Ali Onbaşı, şu dağlarda kaç kişiyi döve döve, derilerini yüze yüze, tırnaklarını söke söke cansız, sakat bıraktın da ağızlarından gene İnce Memed üstüne bir söz alabildin mi?"</span></p>

    <p class="MsoNormal1"><span class="calibre2">"Ohhooo," dedi Kertiş Ali Onbaşı, başını kaldırdı indirdi, "Yüzlerce, binlerce... Doğruyu söylemedikleri gibi son kertesinde, ölürlerken bile, bizi şaşırtmak için, işte bu adam gibi tevatür atarlar." Yüzbaşıya döndü: "Götüreyim mi?"</span></p>

    <p class="MsoNormal1"><span class="calibre2">Yüzbaşı:</span></p>

    <p class="MsoNormal1"><span class="calibre2">"Kusura kalmayın Murtaza Ağa. Bundan bir şeyler öğrenebiliriz."</span></p>

    <p class="MsoNormal1"><span class="calibre2">"Ama Yüzbaşım, bu saf bir çocuk. Ben sanıyorum ki..." Sonra da korktu. Bu köylüler böyle saf görünürler ya, hiç de belli olmazlar, diye düşündü. Her birisinin karnında yüz tilki vardır.</span></p>

    <p class="MsoNormal1"><span class="calibre2">"Biz biliriz," diye kesin konuştu Yüzbaşı.</span></p>

    <p class="MsoNormal1"><span class="calibre2">"Belki de haklısınız, haklısınız. Ama ne yazık, ne de hoş, iyi yürekli bir çocuktu. Yüzü hiç de casusluk yapacak bir yüze benzemiyordu. Belli olmaz ki, bu köylüler belli olmazlar ki, bunlar yalnız dayaktan..."</span></p>

    <p class="MsoNormal1"><span class="calibre2">Tazı Tahsin onun gözlerine yalvararak, kurbanlık koyun gözleriyle bakıyordu.</span></p>

    <p class="MsoNormal1"><span class="calibre2">"Müsaadenizle... Şimdi onun kim olduğunu anlayacağız. Ali Onbaşı, götür."</span></p>

    <p class="MsoNormal1"><span class="calibre2">"Beni öldürmeyin," diye inledi Tazı Tahsin. "Ben anamın bir tanesiyim, nolursunuz beni öldürmeyin. Size o İnce Memedin atının gözünü oyan bu kuşu da veririm." Ali</span></p>

    <p class="MsoNormal1"><span class="calibre2">Onbaşı onu sürüklerken, öteki direniyor. "Ağam, Ağam," diye yalvanyordu, "bütün bunlar senin ettiğin o iyilik yüzünden başıma geldi. Keski bu kasabaya gelmeseydim, gelip de seni görmeseydim. O İnce Memed de arkasının üstüne ölseydi. Paranı pulunu istemem Ağam. Beni öldürtme. Her şeyi söyleyeceğim. Beni yeter ki öldürtmeyin. Şu Kertiş Alinin elinden alın."</span></p>

    <p class="MsoNormal1"><span class="calibre2">"Bakın Murtaza Ağa, şimdiden itirafa başladı bile..."</span></p>

    <p class="MsoNormal1"><span class="calibre2">Murtaza Ağa, altın dişlerini ışıldatarak gülüyordu.</span></p>

    <p class="MsoNormal1"><span class="calibre2">Kapının ağzında Tazı Tahsin Ali Onbaşının elinden bir ara boşanıp koştu Murtaza Ağanın ellerine yapıştı:</span></p>

    <p class="MsoNormal1"><span class="calibre2">"Beni verme ona. Derimi yüzer o, öldürür beni. Ne isterseniz söyleyeceğim. İnce Memed öldü, öldü, öldü. Ölüsünü şu gözlerimle gördüm."</span></p>

    <p class="MsoNormal1"><span class="calibre2">Onbaşı geldi onu güçlü elleriyle kavradı, çırpınmalarına, dövünmelerine kulak asmadan, aldı götürdü.</span></p>

    <p class="MsoNormal1"><span class="calibre2">Arkalarından Murtaza Ağa:</span></p>

    <p class="MsoNormal1"><span class="calibre2">"Onu öldürmeyeceksin Ali Onbaşı," diye üzgün bir sesle bağırdı.</span></p>

    <p class="MsoNormal1"><span class="calibre2">Ali Onbaşı gittikten sonra Yüzbaşıyla Murtaza Kurtuluş Savaşı günleri üstüne derin bir sohbete daldılar, Asım Çavuş da kulak kesilmiş onları dinliyordu. Murtaza Ağaya göre şu altın madalyalıların hepsi asker kaçağıydı. O karanlık günlerde onlardan bir teki bile bir silahın tetiğine dokunmamıştı. İçlerinde silah görmemişlerse çoğunluktaydı. Savaş süresince dağda bir kuytuya çekilmişler, savaş bitince de ortaya kahraman olaraktan çıkmışlardı. Asıl yiğitliği gösterenler Gizik Duran gibi, Bayramoğlu, Şerbetçi Rüstem gibi eşkıyalar, ya da öteki fıkara köylülerdi. Onlarsa ortada yoklardı. Ötekiler düşmüşler yazıya yabana, Ermenilerin çiftliklerini, Yörüklerin kışlaklarını, öteki Hazine tarlalarına pay ediyorlar, bir türlü de gözleri toprağa doymuyordu. Taşkın Halil Bey, Zülfü, emekli yargıç Hüdai, Mustafa Rüştü Bey, bunların hepsi hepsi birer sahtekardı. Hepsi, Çamuroğulları, Tazıgiller, Yiğitoğulları üç beş yılın, Cumhuriyetin şişirdiği kenelerdi. Bu Çukurovada iki kökten sürme soy vardı, birisi Ramazanoğulları, birisi de Karadağlıoğullarıydı. Karadağlıoğulları Ramazanlıdan daha soyluydular. Çünkü bu Karadağlıların soyları Dulkadiroğullarından geliyordu. Osmanlıya kız vermişler, kız almışlardı. Dulkadiroğullarının devleti zamanında Maraştan Malatyaya, Harputa, oradan da Sivasa kadar uzanırken Osmanlılar daha Söğütte emekliyorlardı. Alçakgönüllü Murtaza Ağa ne bu şanlı soyunu kimseye söylüyor, ne de altın yaldızla yazılmış soyağacını kimseye gösteriyordu.</span></p>

    <p class="MsoNormal1"><span class="calibre2">"Söyledi," diye alı al moru mor içeriye girdi Ali Onbaşı. Terlemiş, ter kulunçlarmdan dışarıya fışkırmıştı. "Evet ben haklıymışım. Onu buraya İnce Memed göndermiş. İnce Memed dağlarda büyük bir çete kurma hazırlığmdaymış, yakında da, sebebini bir türlü öğrenemedim, Tazı Tahsin söylemiyor ya da bilmiyor, kasabayı basacakmış. Ancak bu kadarını ağzından alabildim onun."</span></p>

    <p class="MsoNormal1"><span class="calibre2">"Anlaşılmıyor, anlaşılmıyor," diye ellerini havaya açtı Murtaza Ağa. "Şu bizim köylüleri anlamak mümkün değil. Siz olmasanız ben de bu çocuğu yutmuş gitmiştim. Durumu nasıl, hali dirliği?"</span></p>

    <p class="MsoNormal1"><span class="calibre2">"Turp gibi," dedi Ali Onbaşı. "Bıraksam yürür bile. Şimdiden ayağa kalkıp gözlerini bile açtı."</span></p>

    <p class="MsoNormal1"><span class="calibre2">"İyi," dedi Yüzbaşı.</span></p>

    <p class="MsoNormal1"><span class="calibre2">"Bu yalınkat değil, sağlam çıktı," dedi Ali Onbaşı. "Böylesi sağlam insanlar geçmeli ki insanın eline, kırk gün kırk gece döve de bana mısın demeye. İnce Memed de amma seçme adamlar buluyor ha... Bakmayın öyle pısırık gözüktüğüne onun, turp gibi. Ne yapacağız şimdi onu Yüzbaşım?"</span></p>

    <p class="MsoNormal1"><span class="calibre2">"Bana bağışlayın, ben getirdim onu buraya," diye ricada bulundu Murtaza Ağa. "Bana verin de onu, ben kazanayım. Böyle bir sağlam köylüyü İnce Memede armağan edeceğimize, onu ben eve götüreyim, yaralarını sarayım da gönlünü kazanayım."</span></p>

    <p class="MsoNormal1"><span class="calibre2">"Ama o bir hain..."</span></p>

    <p class="MsoNormal1"><span class="calibre2">"Bir haini de bana verin, rica ederim."</span></p>

    <p class="MsoNormal1"><span class="calibre2">"Getirin," diye buyurdu Yüzbaşı.</span></p>

    <p class="MsoNormal1"><span class="calibre2">Az sonra iki candarma, Tazı Tahsinin koluna girmiş getirdiler. Tazı Tahsinin bacakları biribirine dolanıyordu. Gözleri kapalıydı. Boynundan, yanaklarından, alnından kanlar akıyordu. Dudakları da yarılmış, tüm giyitleri paramparça olmuştu.</span></p>

    <p class="MsoNormal1"><span class="calibre2">"Bırakın, onu duvara dayayın."</span></p>

    <p class="MsoNormal1"><span class="calibre2">Duvara dayadılar. Tazı Tahsin bir süre sırtı duvara dayalı olduğu yerde sallandı, ardından da yere sağılıverdi cansızcasına.</span></p>

    <p class="MsoNormal1"><span class="calibre2">"Şimdi, az sonra kendine gelir," dedi Yüzbaşı. "Ben de böyle bir şeyi bu çocuktan hiç beklememiştim. Kasabayı nasıl koruyacağız İnce Memedden, elimizde çok az candarma var, bir kısmı da acemi. Bir şeyler düşünecek misiniz Murtaza Ağa?"</span></p>

    <p class="MsoNormal1"><span class="calibre2">"Yarından tezi yok, bütün kasaba ileri gelenleri bir konuşuğa oturmalı, bir çare bulmalıyız Yüzbaşım. Bu, böyle olmaz."</span></p>

    <p class="MsoNormal1"><span class="calibre2">"Daha on beş, yirmi gün vaktimiz var Ağa... O daha çetesini kuramaz. Belki de bir ay... Bir ay içinde de biz..."</span></p>

    <p class="MsoNormal1"><span class="calibre2">Bu arada Tazı Tahsin üç kere gözlerini açtı açtı kapadı.</span></p>

    <p class="MsoNormal1"><span class="calibre2">"Tazı Tahsin oğlum, gözlerini açtın, farkında mısın?"</span></p>

    <p class="MsoNormal1"><span class="calibre2">Tazı Tahsin gözlerini yeniden açtı, gülümsemeye çalıştı çarpılmış dudaklarıyla.</span></p>

    <p class="MsoNormal1"><span class="calibre2">"İyi misin?"</span></p>

    <p class="MsoNormal1"><span class="calibre2">"İyiyim," dedi Tazı Tahsin, gene gülümsemeye çalışarak. "Sağ olsun Kertiş Ali Onbaşı beni öldürmedi. Sen de sağ ol Ağam. Keski bana o iyiliği etmeseydin..."</span></p>

    <p class="MsoNormal1"></p>
  </div>
</body>
</html>
