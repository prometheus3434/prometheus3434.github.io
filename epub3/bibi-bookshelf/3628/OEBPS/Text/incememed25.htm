<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="WordSection">
    <h1 class="MsoNormal1"><span class="calibre2">21</span></h1>

    <p class="MsoNormal1"><span class="calibre2">İnce Memed ormanın açıklığında, kayaların arasında durdu. İlerdeki apak kayanın dibinden bir göz kaynıyor, aşağıda, altındaki çakıltaşları görünen bir gölek oluşturuyordu. Göleğin içindeki küçük, kırmızı benekli balıklar, bir taştan bir taşa savrularak uçuşuyorlardı. Kayaların arasından yer yer, mor çiçekli yarpuzlar fışkırmıştı. Hızlı yağmur suyun yüzünü dövüyor, göleğin üstü çapar bir yüze benziyordu. Yukardan hızla akıp gelen seller, bir an için göleği bulandırıyor, küçük balıklar, çakıl taşları gözükmüyor, sonra da geçip gidiyorlardı. Ortalık kaya, ıslanmış kekik, su, dağ toprağı kokuyordu.</span></p>

    <p class="MsoNormal1"><span class="calibre2">Yorulmuş Memed, yağmurun altında, bir süre bir taşın üstüne sekilenip sırtını bir taşa dayadı oturdu. Sırtındaki yün, tiftik karışımı sırmalı abasının gözenekleri yağan yağmurdan sıkışmış, su geçirmiyordu. Yol boyunca hep Hürü Anayı düşünmüş, bu da onu mutlu etmişti. Onun sevgisi bitip tükenmiyordu. Şu pınarın suyu gibi apaydınlık kaynıyor, onun yöresine kim gelirse, insanı, kurdu kuşu, dostu düşmanı aydınlatıyor, ısıtıyordu. O Hürü Ananın yüzünü gören, sıcak sevgisinden tadan mutsuz olamaz, adam öldüremez, kötülük yapamazdı. Memede, taa çocukluğundan bu yana güç olmuş, sevgi kaynağı olmuş, en karanlık günlerinde, Hatçenin ölümünde bile onun sevgisi, kendinden umudunu kesmişken bile, onun sıcaklığı, aydınlığı içini ağartmış, onu yaşama döndürmüştü. Bir de şu Battal Ağanın sözü yok mu, artık bundan sonra ölse de gözü açık gitmeyecekti. Bir Ağa gidince bin tanesi gelirse, bir İnce Memed gidince, on bin, yüz bin, yüz yüz bin tanesi gelecekti. Ağalar az, fıkaralar çoktu. O günden bu yana İnce Memed bu sözleri diline pelesenk etmiş yineleyip duruyordu. O bu sözleri yineledikçe içi aydınlanıyor, sevgiyle dostlukla doluyor, dağları, bulutları, şu akan azgın selleri, gürleyen şimşekleri, yıldırımları gözleriyle okşuyor. O küçücük, kendisini kancıklamak için kasabaya koşan o adamı da sevmişti. Kim bilir, onu kancıklayınca ona ne kadar para vereceklerdi. O küçücük adamın gözleri sıtmalı gibi yıldır yıldır yanıyordu. Onu görür görmez önce korkmuş, eli ayağı çözülmüş, sonra da sevincinden göklere uçmuş, tabanları yağlamıştı. Şimdiye çoktan kasabayı bulmuş, kasaba Ağalarından, candarma Yüzbaşısından muştuluğunu almıştı. Candarmalar, Memed uzun deneyleriyle biliyordu, böylesi havalarda kasabadan burunlarını bile dışarıya çıkarmazlardı. Onun için rahattı. Şu burada yağmur tutmayan bir mağara, kovuk bulacak, acıkmıştı, karnını doyuracak, ondan sonra da ver elini... diyecekti. Ver elini diyecekti ya, nereye gidecekti, onun için bütün dünya bir tuzaktı. Her taşın altında, her köşede, her çalının içinde onu bir uğursuzluk bekliyordu. Seyranı nasıl köyden alacak, onunla birlikte şu dağları nasıl aşacaklar, nereye sığınacaklardı? Eşkıyalığa da alışmıştı, bundan sonra başka bir işi nasıl yapacak, üstelik de ne iş görebilecekti? Bir Ağanın yanına yanaşma dururum, çift sürerim, diye kendi kendine gülümsedi. Belki de Çukurovaya, Adanaya, deniz kıyısına, Dursunun köyüne iner, gerçekten Dursunun köyünün adı neydi, orada portakal bahçelerinde bahçıvan dururum. Seyranla ikimize portakal bahçelerinin içinde bir küçücük ev yaparım, yıllar sonra da Hürü Ana gelir, o da çocuklara bakar. Portakal bahçelerinin üstüne, bahar gelip de ortalık ılıyınca aydınlık, bol güneşle birlikte, ak bulutlar gibi çiçekler çöker. Limon, portakal, turunç çiçeklerinin kokuları insanları, arıları, kuşları, kelebekleri, yılanları, kurbağaları esrikleştirirdi. Turunç kokularını alan bilcümle yaratık bir sarhoşluk döngüsünde kendilerinden geçerler, savunmasız, kendilerini doğanın insafına bırakırlardı. İnce Memed bir keresinde baharda, portakal bahçeleri ak bulutlar gibi dalgalanır, dünyayı, taşı toprağı kokuyla kendilerinden geçirirken, bir gece ay ışığında bir bahçede kalmak zorunda olmuş, üç gün üç gece oradan ayrılamamış, kendinden geçmiş, o ağaçtan bu ağaca dolanıp durmuştu. Seyran portakal çiçeği kokacaktı, çocukları, yağan yağmur, esen yel, tozan toprak hep hep portakal çiçeği kokacaktı. Koca dalgalı Akdeniz portakal çiçeği kokuyordu. Bir çift de ak güvercin alacaktı, hani o gökte on sekiz takla atanlardan... Bir de şahini olacaktı, tülek, küçücük, ak badanalı evinin önüne ak bir çatalın üstüne konduracaktı. Çukurovada deniz kıyısında çok bıldırcın olurdu. Kuşunu, sabah erkenden ava çıkacak, çalılardan kaldırdığı bıldırcınlara bırakacaktı. Hürü Ana dişsiz ağzıyla, çenelerinden yağ akıta akıta yumuşacık bıldırcın etini yiyecek, şu darı dünyada hiç gün görmemiş Hürü Ana, onun evinde gün görecekti. Seyran hep gülecekti. O güldüğü zaman dünyalar güzeli olurdu. Bir süre oturduğu yerde aydınlık suya bakarak Seyranı düşündü, onun yüzünü getirdi gözlerinin önüne, gamzeleri insanın içini ılıtan, sevgiyle, aşkla dolduran, incecik bir kıvrıltıyla çukurlaşıyorlardı. Esmer, tatlı yüzünden ılık, insanı aşktan delirten incecik bir kokuyla karışık bir yel esiyordu. Dehşet özlemişti onu. Hemen elini çabuk tutmalı, Kırkgözün Ocağına gidip geri dönmeli. Seyranı oradan almalı, sonra da adı sanı bilinmedik ellere... Bu adı sanı bilinmedik eller sözünü çok seviyordu. Karacaoğlan da öyle demiyor muydu, adı sanı bilinmedik ellere gitmeyince gönül yardan ayrılmaz... Bir de oraya, o bayıltıcı portakal çiçeği kokulu eve taşındıktan sonra, Seyran da, çocuklar da çalışırlardı, bir tek Hürü Ana çalışmazdı. Doğruca Anavarzaya gelecek, Recep Çavuşun mezarını bulacak, orasını bir türbe gibi yapacaktı. Onun mezarını da İnce Memed türbe gibi yaptırınca, herkes ne bilirdi onun eşkıya olduğunu, köylüler de, Yörükler de gelecekler, onun türbesinde kurban kesecekler, ağacına çaput bağlayacaklardı.</span></p>

    <p class="MsoNormal1"><span class="calibre2">Yağmurun dağlardan sürüklediği taşların gürültüleri geliyor, şimşekler çakıyordu. Seyranı anımsayınca bütün bedeniyle çıldırtan bir şehvette geriniyor, tepeden tırnağa da bir çımgışma içinde kalıyordu.</span></p>

    <p class="MsoNormal1"><span class="calibre2">Ayağa kalktı, burnunda portakal çiçeklerinin kokusu, başında bir ak sarhoş kelebek bulutu, yöresinde apak esriklemiş, gökte üst üste yığılarak yalpalayan kuşlar, bir iki adım attı göleğin yanına doğru. Göleğin içinden, çakan şimşekle birlikte kırmızı ışıltılı bir balık atladı, kırmızı ışığını suyun yüzüne bırakarak dibe indi. İnce Memed gülümsedi mutlulukla. Şu eşkıyalığı, sonu ne olursa olsun bıraktığı iyi olmuştu. Top kayayı dönünce az ilerdeki her yanı isten kapkara olmuş mağarayı gördü. Adımlarını sıklaştırıp oraya vardı. Mağaranın içi çakıltaşlarıyla döşeliydi. Çok eskiden bu mağaranın içinden bir pınarın kaynadığı belliydi, bu çakıltaşları o eski günlerden kalmaydı. Nereye çekilip gitmişti bu su?</span></p>

    <p class="MsoNormal1"><span class="calibre2">Azığını çıkardı, heybenin içine de su geçmemişti. Bu Yörükler bu işi iyi biliyorlardı. Onların dokuduğu işlerden çok azından su geçiyordu. Yufka ekmeğini, peyniri çıkardı, bir baş soğanını da kırdı, bir iyice karnını doyurdu. Karnını doyurunca kendine geldi, durmak gerekmez, diye düşündü. Bu dağlardan ne kadar olursa, o kadar çabuk kurtulmalı, portakal bahçelerinde soluğu almalıydı. Seyranın adı ne olmalı, diye gülümsedi kendi kendine. Ona ne ad yakışır, anasının adı Döneydi. Kızı olursa, ne ad koyardı, Gazel, dedi, Gazel ne güzel bir ad... Abdi Ağadan sonra dağlara, Kürtlerin arasına çekilmişti bir ara. Çok güzel, suna gibi bir kız görmüştü, adı Gazeldi. Seyranın adı Gazel olacaktı. Bir de kızları olursa onun adını da Gazel koyarlardı. Anası da Gazel, kızları da Gazel... Dağlı Kürtler, içinde Gazel adı geçen uzun, çok güzel bir de türkü söylemişlerdi. Gazel ona bir kere, taa derinden kara gözleriyle bakmış, o da bir kere, azıcık, onu tepeden tırnağa ürpertmişti. Seyrana benziyordu tıpkı... Portakal bahçeleri, kokusu, Gazel, Seyran biribirlerine karıştı. Gazelle Akçasazın kıyısında bir gece sabaha dek, dize çıkmış, gürlemiş sarı gözlü nergislerin arasında dolaşmışlardı. Sabaha kadar ılık esen yeller nergis kokmuştu. Seyran bir ceren gibi kayıyordu, kokudan esriklemiş nergislerin arasından. Durmadan, hoş sesli bir kuşun sesi geliyordu bataklığın içinden... Kuşun sesini dinleye dinleye... Seyran uyuyuvermişti orada dizlerinin üstünde. Çok yorulmuş, çok belalardan geriye kalmış, çok yaralanmıştı. Candarma görünce de bir hoş oluyor, yüzü çarpılıyor, gözleri dalıyordu. İçinde candarmaya dehşet bir öfke duydu. Hatçeyi öldürmüşler, Seyranı da, ölünceye kadar onulmayacak bir biçimde yaralamışlardı. Uyuyuverdi.</span></p>

    <p class="MsoNormal1"><span class="calibre2">Uyandığında yağmur yavaşlamış, seller azalmıştı. Çok uzaklarda şimşekler çakıyor, uzak dağlara yıldırımlar düşüyordu. Mağaradan çıktı, postalı ayağını sıkmıştı, bağlarını gevşetti.</span></p>

    <p class="MsoNormal1"><span class="calibre2">Kırkgözün Ocağına vardığında gün doğuyordu. Gölgeler upuzundu. Islak ak kayalara vurmuş güneş karanlık ormanın ağaçlarının başını aydınlatıyordu. Büzülmüş mavi güz çiğdemleri kaya aralıklarında, çalı, ağaç diplerinde yumulmuşlar morarıyorlardı. Bir düzlükte kündükü, pespembe bir hoş laleler gördü, boyun bükmüşler, üst üste bitmişlerdi. Köpürmüş bir su, çakmaktaşı kayalıkların arasından son hızla akıyordu. Karşıki dağın başı bakılamayacak kadar aydınlıktı. Memed, dağın karşısında bir süre durdu. Allalem, bütün yıl gece gündüz başından ışık eksilmeyen ulu dağ bu, diye içinden geçirdi.</span></p>

    <p class="MsoNormal1"><span class="calibre2">Yıkık avlu kapısından içeriye girdi. Kutsal ocağın avlusundaki ak kayalar yunmuş arınmış, ortalık ışığa kesmişti. Eğildi toprağı öptü. Orta yere gelince bir daha eğildi. İçini, şimdiye kadar hiç bilmediği korkuyla, sevgiyle karışık bir duygu kapladı. Eşiğe kadar vardı, diz çöktü orada, eğildi üç kere eşiği öptü. Kapı birden açılınca irkildi. O uzun boylu adam, kapının kanadı elinde, bekliyordu. Ayağa kalkıp ona gülümsedi. Adam onun önüne düştü. Bir karanlık yerden geçip, başka bir karanlık yere düştüler. Üçüncüde, aydınlık geniş bir salondaydılar. Ocağın yanındaki sedirde, apak giyinmiş, postuna oturmuş, doksan dokuzluk tespihini önüne yığmış Anacık Sultan onu bekliyordu. Gitti, onun önünde niyaza durdu. Anacık Sultanın elini aldı üç kere öpüp alnına götürdü. Anacık Sultan onu elinden tutup çekti, yanına oturttu. Az sonra hoş kokulu bir kahve geldi. Memed bir türlü kahvenin kulpunu tutamıyor, elleri titriyordu. Bu, Anacık Sultanın gözünden kaçmadı. Fincanı aldı tepsiden ona uzattı, bu da onu daha çok allak bullak etti.</span></p>

    <p class="MsoNormal1"><span class="calibre2">"Seni bekliyordum İnce Memed. Hoş geldin yavrum, iyi misin?"</span></p>

    <p class="MsoNormal1"><span class="calibre2">"İyiyim anam," dedi İnce Memed, bir çocuk sıkılganlığıyla. Yüzüne kan basmış, yanıyordu.</span></p>

    <p class="MsoNormal1"><span class="calibre2">Odada kılıçtan başka da hiçbir şey görmüyordu. Çocukluğundan bu yana bu kılıç üstüne çok şey işitmişti. Türkücüler, aşıklar, hikayeciler bu dağlarda yıllar yılı şu duvarda asılı kılıcın macerasını anlatmışlardı. Bu kılıcın üstüne altınla dokuz yüz doksan dokuz ayet, hadis yazılmıştı. Tılsımlıydı. Ocaktan istiklal Harbine giden on altı kişiden hiçbir tanesi de bu kılıcı kuşanıp gitmemiş, hiçbirisi de geriye dönememişti. Bu tılsımlı kılıcı niçin almamışlardı? Belki de kılıcı almış olsalardı, hiçbirisinin de burnu kanamazdı. Hepsi de geriye, ocaklarına dönebilirlerdi. Hasan Beyin kutsal kılıcını ocakta taşıyacak erkek kalmamış, duvarda mahzun, küskün öyle durup duruyordu. Ne kadar iyi bir insan olursa olsun İnce Memed bu kılıcı taşıyamazdı. Hasan Beyin soyundan gelenler bile, hakkı olanlar bile kılıcı duvardan alarak kuşanıp savaşa gitmek yürekliliğini gösterememişlerdi. Ocak, bu tılsımlı, kutsal kılıcı kuşanamayacak kadar bozulmuş muydu, kim bilir. İşte bir tanesi de İstiklal Harbinden dönememişti.</span></p>

    <p class="MsoNormal1"><span class="calibre2">"Ne düşünüyorsun İnce Memed, yavrum, gözlerini kılıca dikmişsin de?"</span></p>

    <p class="MsoNormal1"><span class="calibre2">"Niçin savaşa giderken pirlerimiz bu kılıcı alıp da öyle gitmediler, diyorum."</span></p>

    <p class="MsoNormal1"><span class="calibre2">"Güçleri yetmedi Hasan Beyin kılıcına. Babam, kardaşlarım, amcalarım, Hasan Beyin kılıcıdır o... O kılıca herkesin gücü yetmez ki derlerdi, o kılıçtan korkarlardı."</span></p>

    <p class="MsoNormal1"><span class="calibre2">Padişah Eyüboğlu Selahaddin armağan eylemişti Hasan Beye kutsal kılıcını. Bu kılıç onun elinde Kudüsü, Şamı Şerifi korumuştu demir donlu, boyunlarında haç asılılardan. Ve kutsal beldeler uğruna şehit düşmüştü. Bir sabah, uykudan yorgun uyanan Eyüboğlu Selahaddin Padişah Hasan Beyi yanına çağırmış, şu doğan güneşin, balkıyan ışığın, dönen çarkı feleğin, çölün, kutsal Kudüsün, bereketli toprağın, yeşil çimenlerin yüzü suyu aşkına, bu kılıç bundan sonra senin elinde o demir donlulara karşı savaşacak, kimseye de teslim olmayacaktır. Al kılıcı, al askerlerini ko git, günün battığı yere. Hasan Beydir kutsal kılıcı eline almış, yarenlerine, haydin gazaya demiş, iş başa düştü, Anadoluna, Rum toprağına gidelim.</span></p>

    <p class="MsoNormal1"><span class="calibre2">Konya ovasında demir donlu, boğazlarında haçlar asılı uzun kılıçlılarla karşılaşmışlar. Gelenler kalabalık, demir donlular deniz kadar, ışıltılar, şangırtılar içinde, Hasan Beyin ordusu azlık. Öbürleri onun, otuz katı.</span></p>

    <p class="MsoNormal1"><span class="calibre2">Kıyasıya bir cenk başlamış Konya ovasında. O gün Hasan Beyin on beş bin kişisinden on bini gitmiş. Konya ovasında kartallar, kuzgunlar insan etine doymuşlar. Ertesi gün, Hasan Beyin ordusunun geriye kalanları da kırılmış. Hasan Bey kırk kişisiyle arkalarındaki alımlı dağa sığınmış. Düşmanlar kalabalık, dört bir yanından ulu, sivri, görkemli dağı kuşatmışlar. Hasan Bey gün akşam oluncaya kadar, bu dağı karıncalar gibi sarmış demir donlularla dövüşmüş, gün kavuşunca da dağın doruğunda üç kişi kalmışlar. Doruğa gür bir ateş yakıp dinlenmeye geçmişler. Yaktıkları ateşin ışığı bütün ovayı aydınlatmış. Sabah açılmış, Hasan Bey düşman ordusunun içine, koyun sürüsüne dalan bir kurt gibi dalmış. Düşmanlar onu sağ yakalamak istiyorlarmış. Hasan Bey üç arkadaşıyla tam öğleüstü şehit düşmüş. Düşmanlar sevinçlerinden bağırmışlar. Komutanları, "Onun kılıcını bulun bana," diye buyurmuş. "Bizim kökümüzü o kılıç kesti, ocağımızı söndürdü." Kılıcı aramışlar taramışlar, yok. Geriye dönmüşler, komutana, hal keyfiyet böyle böyle demişler. Komutan da "Bunda bir iş var, amanın kılıcı bulamadınızsa Hasan Beyin ölüsünü bulun da kellesini kesin," demiş. Demir donlular varmışlar ki ölüler de yok.</span></p>

    <p class="MsoNormal1"><span class="calibre2">Ertesi gün köylüler gelmişler, bakmışlar ki kırk ölü de yan yana uzanmışlar, dudaklarında gülümsemeler, hiçbir yerlerinde en küçük bir kan damlası yok, yatar dururlar, derin uykularda. Onları yıkamışlar, ak kefenlere sararak gömmüşler. Bir de görmüşler ki ne görsünler, Hasan Beyin kılıcı gelmiş mezarının başucuna dikilip kıyama durmuş. Kılıcı almak istemişler, el uzatmışlar, köylüler el uzatır uzatmaz kılıç çekilmiş yerin altına girmiş. Onlar çekilince gene yerin altından ağır ağır çıkmış, gene kıyama durmuş. Ötekiler kılıcı ne kadar oradan almak istemişlerse kılıç onlara teslim olmamış. Bu sırada bir er peydah olmuş, "Destur," diye bağırmış, "destur ümmeti Muhammed, bu kılıcı buradan hiç kimse koparıp alamaz. Vakta ki Hasan Beyin soyundan bir er buraya gele, bu dağa çıka, adı da Hasan ola, ancak o er Hasan Beyin kutsal kılıcını yerinden ala... Ondan bu yana, o kılıcı yerinden koparmaya hiçbir er muktedir olamaya..."</span></p>

    <p class="MsoNormal1"><span class="calibre2">Aradan yıllar, yüzyıllar geçmiş, o kılıç orada, Hasan Beyin, onun yiğitlerinin başında türbedarlık yapmış Kırkgöz Ocağına Hasan adında bir pir gelinceye kadar. Pir günlerden bir gün, on yedisinde tuvana bir delikanlı imiş, dağa yürümüş, Hasan Bey dedesinin türbesine gelmiş kılıcı görmüş. Ürküntüsünden oraya yaklaşamamış. Kılıçtır, ona doğru yürümüş kabzasını delikanlının eline vermiş. O da almış onu ocağa getirmiş.</span></p>

    <p class="MsoNormal1"><span class="calibre2">O günden sonra o dağın adı Hasan dağı olmuş. Ve o gün bugündür, güneş her sabah doğduğunda Hasan dağının doruğuna gelir, orada bir süre oturur, ardından da göğe yükselir.</span></p>

    <p class="MsoNormal1"><span class="calibre2">Akşam oldu, Anacık Sultan, namazını kıldıktan sonra mutfağa gitti, ona hoş kokulu bir çorba pişirdi. Çorbadan sonra yan yana oturdular, gece yarısına kadar öyle durdular, konuşmadılar.</span></p>

    <p class="MsoNormal1"><span class="calibre2">Sonunda Anacık Sultan sessizliği bozdu:</span></p>

    <p class="MsoNormal1"><span class="calibre2">"Konuşmuyorsun İnce Memed, bir derdin mi var oğlum senin?" diye sordu. "Dağlardan iniyorum Anacık Sultan," dedi İnce Memed. "Eşkıyalık bana göre değil. Hiçbir işe yaramadım şimdiye kadar. İnce Memedi öldüreceğim. Onu sana sormaya geldim."</span></p>

    <p class="MsoNormal1"><span class="calibre2">"İçin neyi istiyorsa onu yap!"</span></p>

    <p class="MsoNormal1"><span class="calibre2">"Onu yapayım da, nereye gideyim, ne yapayım? Bir de benim başımda külfetim, karım var, aşağıda Vayvay köyünde yolumu gözlüyor."</span></p>

    <p class="MsoNormal1"><span class="calibre2">"Hiçbir gidecek yerin yok mu?"</span></p>

    <p class="MsoNormal1"><span class="calibre2">"Yok Anacık Sultan. İnce Memed ölünce yerine çok İnce Memed gelecek. Fakir fıkaralar çok, ötekiler az. Ben nereye gitmeliyim?"</span></p>

    <p class="MsoNormal1"><span class="calibre2">Sustular düşüncelere daldılar. İnce Memedin gözleri kutsal kılıca takılmış ayrılmıyordu. Bu kılıç sahipsiz kalmıştı, bundan sonra onu oradan alabilecek bir kişi çıkacak mıydı?</span></p>

    <p class="MsoNormal1"><span class="calibre2">"Gitmesem, bu dağlarda kalsam, olmaz mı Anacık Sultan, ömrümü burada bitirsem, bir kurşunla da ölsem..."</span></p>

    <p class="MsoNormal1"><span class="calibre2">Ondan destur istiyordu düpedüz İnce Memed, gitme, eşkıyalığını sürdür, senin yazgın da bu imiş, alın yazını silemezsin, demesini bekliyordu. O bunu söylerse, bundan sonra iş tamamdı.</span></p>

    <p class="MsoNormal1"><span class="calibre2">"Gönlünün istediğini yap." A</span></p>

    <p class="MsoNormal1"><span class="calibre2">"Olur Anacık Sultan..."</span></p>

    <p class="MsoNormal1"><span class="calibre2">Anacık Sultan ayağa kalktı, cebinden bir sürü anahtar çıkardı, bir sandığın önüne oturup çın diye açtı. Oradan kadifelerin içine sarılmış bir mühür yüzük aldı getirdi:</span></p>

    <p class="MsoNormal1"><span class="calibre2">"Bu," dedi, "ocağın mühürüdür. Benden sonra bu ocak sönüyor, al sende kalsın. Malatyaya gidersen, Ağuiçen Ocağına var, bunu onlara göster, seni saklarlar. Ölünceye kadar da, parmağına taktığım bu yüzüğü yanından ayırma. Belki sana bir faydası olur. Bu ocak sönerken, bu yüzük iyi bir kimsenin parmağında olsun."</span></p>

    <p class="MsoNormal1"><span class="calibre2">Sağ elini tuttu yüzüğü ortaparmağa usulca, incitmeden geçirdi. Yüzük sanki İnce Memedin parmağına göre yapılmıştı, tıpatıp uydu.</span></p>

    <p class="MsoNormal1"><span class="calibre2">"Bu kılıç da senin hakkın ya, benim gönlümce, o kılıcı ben kimseye veremem. Ben öldükten sonra o kılıç kendi başının çaresine kendisi bakar."</span></p>

    <p class="MsoNormal1"><span class="calibre2">İnce Memed onun huzurunda niyaza durup elini üç kere öpüp başına koydu.</span></p>

    <p class="MsoNormal1"><span class="calibre2">"Bana destur Anacık Sultan," dedi sevinç içinde, ışık içinde kalmış, bedenine yepyeni bir güç gelmiş, yeniden anasından doğmuş gibi olmuştu. İçi öylesine yunmuş arınmıştı.</span></p>

    <p class="MsoNormal1"><span class="calibre2">"Bir çorba daha pişireyim de sana, ondan sonra seni şu doğan güne teslim edeyim."</span></p>

    <p class="MsoNormal1"><span class="calibre2">Gün burnuna çorbayı da aynı tastan birlikte içtiler.</span></p>

    <p class="MsoNormal1"><span class="calibre2">İnce Memed uğunan bir ışık içinde kalmış, yukardan aşağıya kanat takmışcasına iniyordu. Sağ yandan da, ormanın içinden bir kalabalığın ağıt sesleri geliyordu.</span></p>

    <p class="MsoNormal1"><span class="calibre2">Dört yol ağzına gelince durdu, ağıt seslerine kulak verdi, merak etmişti, bir taşın üstüne oturdu, bekledi. Ağıt sesleri gittikçe yaklaşıyordu.</span></p>

    <p class="MsoNormal1"><span class="calibre2">Önce salacayı gördü. Salacanın üstüne genç, bıyığı yeni terlemiş bir delikanlıyı uzatmışlardı. Ölünün yüzü balmumu gibi olmuştu. Kolları salacadan aşağıya sarkmış sallanıyordu. Salacayı taşıyanlar da genç adamlardı. Altısının da yüzleri donmuş gibiydi. Geldiler, İnce Memedin önünde durdular. Onu görmüyorlardı. Ürkek gözlerle sağa sola bakındılar, omuzlarındaki salacayı yakınlarındaki bir ak kayanın üstüne yerleştirip, ölünün sarkmış kollarını da toplayıp göğsünün üstünde birleştirdiler. Az sonra da ağıtçı kadınlar, köylüler kalabalığı sökün etti. Geldiler, ölünün yöresinde halkalandılar.</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">Memed ayağa kalktı, önündeki ak sakallı yaşlı kişinin yanında durdu:</span></p>

    <p class="MsoNormal1"><span class="calibre2">"Başınız sağ olsun," dedi usulca. "Ne olmuş ki bu delikanlıya?"</span></p>

    <p class="MsoNormal1"><span class="calibre2">"Gözü kör olsun, ocağı sönsün o İnce Memedin," dedi yaşlı adam, "köyümüzü bastı dün gece, bizi soydu, kızlarımızın başına çöktüler. Bizi perperişan ettiler."</span></p>

    <p class="MsoNormal1"><span class="calibre2">Bu sırada onu gören kalabalık birer ikişer onların yanlarına gelmeye başladılar.</span></p>

    <p class="MsoNormal1"><span class="calibre2">Ağlamaktan sakalı ıpıslak olmuş yaşlı adam:</span></p>

    <p class="MsoNormal1"><span class="calibre2">"Bu benim en küçük oğlumdu. Hiçbir sebebi yokken, onu kurşunlayı verdiler."</span></p>

    <p class="MsoNormal1"><span class="calibre2">"Kör olası İnce Memed," dedi bir ikisi. "Kör olası..."</span></p>

    <p class="MsoNormal1"><span class="calibre2">Salacanın başucuna oturmuş bir kadın ırganarak ağıdmı usul usul sürdürüyor, İnce Memedi de yerin dibine batırıp çıkarıyordu.</span></p>

    <p class="MsoNormal1"><span class="calibre2">Memed bir hoş oldu, dünya başına yıkıldı, gözleri karardı, ayakta duramadı, az önce kalktığı taşın üstüne kendisini zor atıp başını elleri arasına aldı, yumuldu.</span></p>

    <p class="MsoNormal1"><span class="calibre2">Onun bu üzüntülü hali oradakilerin gözlerinden kaçmadı. Ölünün yöresindekiler de orayı bırakıp onun yanına geldiler.</span></p>

    <p class="MsoNormal1"><span class="calibre2">Yaşlı adam:</span></p>

    <p class="MsoNormal1"><span class="calibre2">"Sen onu, oğlumu tanır mıydın yolcu?" diye sordu. "Benim aslanım senin de mi yoldaşındı, onun yoldaşı çoktu."</span></p>

    <p class="MsoNormal1"><span class="calibre2">"Ona bütün dünya yandı."</span></p>

    <p class="MsoNormal1"><span class="calibre2">"Ocağı sönsün o İnce Memedin."</span></p>

    <p class="MsoNormal1"><span class="calibre2">"Yağlı kurşunlardan gitsin."</span></p>

    <p class="MsoNormal1"><span class="calibre2">"Leşini itler parçalasın."</span></p>

    <p class="MsoNormal1"><span class="calibre2">"İnşallah mezar yüzü görmez de kartallara yem olur."</span></p>

    <p class="MsoNormal1"><span class="calibre2">Ötekiler konuşuyor, o, bir türlü kendine gelemiyordu.</span></p>

    <p class="MsoNormal1"><span class="calibre2">Yöresine birikmiş kalabalığın ilenmeleri, İnce Memede küfürleri uzun sürdü. Sonunda kalabalığın içinden uzun boylu, ötekilere bakarak daha iyi giyinmiş, saat köstek takınmış, beli tabancalı birisi çıktı, geldi Memedin kolundan tuttu:</span></p>

    <p class="MsoNormal1"><span class="calibre2">"Başını kaldır arkadaş," dedi. "O İnce Memed değil feriştah da olsa Hasanın ölüsünü biz yerde komayız, biz altı kardeşiz, öcümüzü alırız. Sen nereden tanırdın Hasanı?"</span></p>

    <p class="MsoNormal1"><span class="calibre2">Memed başını yerden kaldırdı, o çelik ışıltısı gelmiş gene gözbebeklerine oturmuştu ya, gene de çok perişandı.</span></p>

    <p class="MsoNormal1"><span class="calibre2">"Nasıl bir adamdı bu sizin İnce Memed dediğiniz adam?" diye yumuşacık sordu. "Bu Hasanı öldüren?"</span></p>

    <p class="MsoNormal1"><span class="calibre2">"Yüzü batsın," diye atıldı bir sakallı. "Sarı bir çıyana benziyordu."</span></p>

    <p class="MsoNormal1"><span class="calibre2">"İnce Memed sarı bir çıyana benzemez."</span></p>

    <p class="MsoNormal1"><span class="calibre2">"Ya neye benzer?"</span></p>

    <p class="MsoNormal1"><span class="calibre2">"İnce Memed senin benim gibi bir adamdır."</span></p>

    <p class="MsoNormal1"><span class="calibre2">"Sarı bir yılana benziyordu."</span></p>

    <p class="MsoNormal1"><span class="calibre2">"Çakır gözleri soğuktu."</span></p>

    <p class="MsoNormal1"><span class="calibre2">"Suratı ölümün suratıydı."</span></p>

    <p class="MsoNormal1"><span class="calibre2">"Bir yanlışlık olacak."</span></p>

    <p class="MsoNormal1"><span class="calibre2">"Bir yanlışlık yok oğlum yolcu, ben tanırım, o İnce Memeddi."</span></p>

    <p class="MsoNormal1"><span class="calibre2">"Sen İnce Memedi hiç görmüş müydün?"</span></p>

    <p class="MsoNormal1"><span class="calibre2">"Ben onu iyi tanırım."</span></p>

    <p class="MsoNormal1"><span class="calibre2">"İnce Memed böyle genç, yakışıklı bir Hasana kıyamaz. Ben de bilirim onu."</span></p>

    <p class="MsoNormal1"><span class="calibre2">"Biz hepimiz de tanırız İnce Memedi."</span></p>

    <p class="MsoNormal1"><span class="calibre2">"Kim bilmez İnce Memedi..."</span></p>

    <p class="MsoNormal1"><span class="calibre2">"O zalim İnce Memedden başkası olabilir mi, yolcu?"</span></p>

    <p class="MsoNormal1"><span class="calibre2">Kadınlar da, kızlar da geldiler Memedin başına. Onlar İnce Memedi erkeklerden de daha çok tanıyorlardı. Onu taa çocukluğunda, Değirmenoluk köyünde keçi güttüğü günlerden biliyorlardı.</span></p>

    <p class="MsoNormal1"><span class="calibre2">"İnce Memed Hasanı öldürmez."</span></p>

    <p class="MsoNormal1"><span class="calibre2">Kalabalık gittikçe öfkeleniyordu. Memed baktı ki hiçbir çaresi yok, ayağa kalktı, başı önünde kalabalığın arasından sessizce sıyrıldı çıktı, yokuş aşağıya yürüdü gitti. Arkasından da ağıtlar yeniden başladı.</span></p>

    <p class="MsoNormal1"><span class="calibre2">Hiçbir şey düşünemiyor, öfkelenemiyor, üzülemiyordu. Sağ küreğinin altındaki yara yerinin sızılamasını bile duymuyordu. Bütün bedeni donmuş gibiydi. Ormanın ucundaki pınarın yanına kadar yürüdü. Ancak pınarı görüncedir ki susadığı, acıktığı aklına geldi. Oluğa ağzını uzatıp soğuk suyu içti. Pınarın başındaki iri sedir ağacına sırtını dayadı, daldı. Ölü delikanlının yüzü ona çok dokunmuştu. Onu bir yerlerden tanıyordu ya, nereden, çıkaramıyordu.</span></p>

    <p class="MsoNormal1"><span class="calibre2">Hürü Ananın dağarcığına koyduğu azığını çıkardı, gönülsüz gönülsüz yemeye başladı. Tam bu sırada da yukarılarda bir kıyamettir koptu. Başını çevirip o yana baktı. Kara bulut gibi bir kuş sürüsü biraz ötesinde çalkanıp duruyordu. Kuş sürüsü son bir hızla bir toprağa iniyor, toprağa değecekken birden çavıyor, az ilerden gene geriye dönüyor, ardından ormanın üstüne çavıp, oradan aynı hızla geriye geliyordu. Memed, sürünün içine ok gibi girip çıkan alıcı kuşu görünce her şeyi anladı.</span></p>

    <p class="MsoNormal1"><span class="calibre2">Bu, o kadar da büyük bir alıcı kuş değildi. Yalnız kanatlarının ucu hançer ucu gibi sivriydi. Alıcı kuş, sonsuz bir devinimdeydi, sürüye bir dalıyor, kuş bulutunun arasında bir ara yitip gidiyor, sürü çekilince de, bir anlık, toprağa bir karış kalmış, neredeyse yere çakılacakken toparlanıyor gene aynı hızla saldırıyordu. Memed ayağa kalkmış, kuşların en küçük bir devinimlerini kaçırmıyordu.</span></p>

    <p class="MsoNormal1"><span class="calibre2">Kuş sürüsüyle alıcı kuşun cebelleşmesi uzun sürmedi. Sonunda, gökten inanılmaz vıcırtılarla yere inen sürü dağılınca toprakta debelenen alıcı kuşu gördü, yanına koştu, kuşun bir kanadı bir çalıya, bir dikene, dala değmiş olacak ki düşmüş yerde sürünüyordu. Alıcı kuşa yaklaştı, kuş onu görünce kanat açıp uçmaya çalıştı, azıcık havalandı, birkaç adım sonra geri düştü. Memed ona yaklaştıkça, o son bir gayretle uçuyor, ardından da düşüyordu. Memed ona elini uzattığında, artık uçmaktan umudunu kesmiş kuş onun ellerine saldırdı. Sert gaga başparmağını yaraladı.</span></p>

    <p class="MsoNormal1"><span class="calibre2">"Seni yakalayacağım," diye güldü Memed. "Sen bir acemi kuşmuşsun. Usta olsaydın ne kanadın kırılırdı, ne bir şey... Şimdi bir de kuş kapmış, yüksek bir dala çekilmiş yemeye başlamıştın."</span></p>

    <p class="MsoNormal1"><span class="calibre2">Memed ellerinin sıyrık içinde kalmasına karşın uzun bir cebelleşmeden sonra onu yakaladı. Kuş yorulmuş, bitmişti ya, gözleri canlıydı. Yuvalarında hırsla dönüyor, teslim olmayı aklından bile geçirmiyordu. Ah, diye düşündü, şimdi Anacık Sultanın merhemleri yanımda olmalıydı ki senin kanadına sürmeliydim, sürmeliydim de o güzel kanatçığını bir güzel sağaltmalıydım."</span></p>

    <p class="MsoNormal1"><span class="calibre2">Kuşu kucağına aldı:</span></p>

    <p class="MsoNormal1"><span class="calibre2">"Acemim, güzel gözlüm, bu dünya böyle işte. Hiç acemiliğe gelmez. Senin kadar hırslı, öfkeli olmaya da gelmez."</span></p>

    <p class="MsoNormal1"><span class="calibre2">Onu okşarken, kuş sert bir gaga daha attı elinin üstüne, deriyi bıçak gibi yardı. Memed kanını yaladı, pınar suyunda yıkadı.</span></p>

    <p class="MsoNormal1"><span class="calibre2">"Dostunu düşmanını bilseydin zaten başına bu iş gelir miydi..."</span></p>

    <p class="MsoNormal1"><span class="calibre2">Kuşun macerası onu iyice keyiflendirmişti. Heybeden kestiği bir parça iplikle onun ayaklarını bağladı, bir keven dikeninin yanına koydu. Yarım bıraktığı yemeğini yemeye başladı. Pınara gitti, oluğa ağzını dayadı, içti, keven dikeninin yanındaki kuşu aldı yola düştü. Seyrana götürürüm, dedi kendi kendine. Seyran ona bakar, kanadını sağaltıp sonra da bu acemiyi Anavarza kayalıklarına bırakır. O da Recep Çavuşun mezarının üstünde, bir daha böyle acemilikler yapmadan döner durur, belki de gider onun mezarının başucundaki ağaca konardı. Kuşun ayaklarındaki ipi çözdü. O, İnce Memedin öldürdüğü Hasanı hiç düşünmek istemiyordu. Ölü çocuk, ağıtçı kalabalığı aklına geldikçe ya Hürü Anayı, ya Ferhat Hocayı, ya da Seyranı düşünüyordu.</span></p>

    <p class="MsoNormal1"><span class="calibre2">Bir koyağa indi. Bu koyakta bir şeyler anımsıyordu ya çıkaramıyordu. Burasının kevenleri öbek öbek sarı, çok pembe, som kırmızı bitmişti. Kırmızı kevenlerin dikenleri bile kıpkırmızıydı. Koyağın yamaçlarına kırmızı, yalım yalım ocaklar açılmış, közleri ışılar gibiydi. Yanı başında bir atın gürültüyle soluklandığını duyunca olduğu yerde dikildi kaldı. Yağız at yirmi, yirmi beş adım kadar ötesindeydi, durmuş ona bir tuhaf bakıyordu. Elindeki kuşu yere koydu, ata doğru gitti, yanına yaklaştı, elini tam ona uzatırken at sündü, başının üstünden akarak uzaklaştı gitti. Biraz zayıflamıştı. Gitti, sivri bir kayanın üstünde durdu, üst üste üç kere kişnedikten sonra, yönünü güneşe döndü kulaklarını dikti. Memed yerdeki kuşu aldı, ata özlemle baktı:</span></p>

    <p class="MsoNormal1"><span class="calibre2">"İbret al gönlüm," dedi, "eğer sende azıcık adamlık kalmışsa bu attan, bu kuştan ibret al." Elindeki kuşun başını okşadı: "Sen de ibret al alıcı kuş," dedi. "Bak o at atken bile, ağzı dili yokken bile kimseye teslim olmuyor. Olmayacak da... Bu dağlarda ölecek, kemikleri un ufak olacak ama, o da Köroğlunun atı gibi teslim olmayacak. At atken, ağzı var dili yokken bile... İbret al deli gönlüm, bu kuştan, bu attan."</span></p>

    <p class="MsoNormal1"><span class="calibre2">Kızılkartallı koyağına çevirdi yönünü. İnşallah Sarıkeçili oymağı daha kalkmamıştı. Koşarcasına yürüyordu, kucağında yaralı alıcı kuşuyla. Alıcı kuş artık dinginlemiş, Memedin kucağında yatışmış, ona uysal gözlerle bakıyordu.</span></p>

    <p class="MsoNormal1"><span class="calibre2">Önündeki tepeyi aşınca obayı görecekti. Görmüş geçirmiş Battal Ağa onu görür görmez her şeyi anlayacak, yumuşacık, dudaklarının ucuyla gülümseyecekti. Memed ona ne söyleyeceğini, nasıl davranacağını bir türlü bilemiyordu.</span></p>

    <p class="MsoNormal1"><span class="calibre2">Tepeye çıkınca oymağın yerini gördü, göç kalkmıştı, bir iki ocak da daha incecikten tütüyor, dumanlar ormanın üstüne doğru iniyordu. Bir süre olduğu yerde durup orayı seyretti. Ayakları onu aldı koyağa götürdü. Battal Ağanın çadırının yerinde kıl çulların, kilimlerin izleri olduğu gibi duruyordu. Bir çift eski çocuk çarığı, nakışlı bir çorap eskisi, bir sipsi, bir kırık kamış gördü. Sipsiyi yerden alıp çalmaya başladı. Çocukken güzel sipsiler yapar, çok da güzel çalardı. Bir taşın üstüne oturup eski, çocukluğunda çaldığı havaları çaldı. Hatçeye sipsi çalmasını öğretmeye çalışmış, bir türlü becerememişti. Kızlar bir türlü kaval çalmasını, sipsi öttürmesini öğrenemiyorlardı. Kuşların çatalları çadırların önünde daha dikili duruyordu. İlerdeki bir çadır yerinde boş bir hızman yan yatmış duruyor, hızmanın yöresinde bir arı sürüsü dolanıp duruyordu. Bir çadırın önünde de kıpkırmızı bir öbek keven dikeni bitmişti, terü taze ışılıyordu. Sapı kırık bir çakı bir çadır direğinin çukuruna düşmüştü. Karınca katarları oymağın ortasından yukarıya, yana, aşağılara ince yollarından, ağızlarında tohumlar çekiliyorlardı. Önündeki çatala bir küçücük kuş geldi kondu. Memed, bu kuşu bir taşla vurmalı, etini de elindeki alıcı kuşa vermeli, diye düşündü. Yerden aldığı taşı kuşa nişanladı, küçük kuş öylesine renkli, ince, güzeldi ki atmaya kıyamadı taşı, aldığı yere usulca geri koydu. İçine bir hüzün çöktü, elindeki yaralı kuşun da gözleri hüzün doluydu. Kuşu göç yerine bıraktı. Alıcı kuş bir sıçrayışta çatalın üstündeki küçük kuşun yanına vardı. Öteki havalandı, birkaç kere alıcı kuşun yöresinde döndükten sonra, zikzaklar çizerek ormanın üstüne uçtu gitti. Memed de onun arkasından ormana indi, candarmayla ilk karşılaştığı kayalığa, yaralandığı yere geldi. Kayalığı döndüğünde bir candarma bölüğüyle hapahap kaldı. Bir an ikircik geçirdikten sonra yolun kıyısına çekilip bölüğün geçmesini bekledi. At üstündeki Yüzbaşı onun karşısına gelince atının başını çekti, bu sırada onun arkasındaki bölük de durdu.</span></p>

    <p class="MsoNormal1"><span class="calibre2">"Gel bakalım buraya köylü," dedi Yüzbaşı.</span></p>

    <p class="MsoNormal1"><span class="calibre2">Astsubaylar, çavuşlar, onbaşılar da hemen yanlarına koştular.</span></p>

    <p class="MsoNormal1"><span class="calibre2">Memedin yüzü bir an sararıp sonra eski haline döndü.</span></p>

    <p class="MsoNormal1"><span class="calibre2">"Bu elindeki ne kuşu?"</span></p>

    <p class="MsoNormal1"><span class="calibre2">"Yaralı," dedi Memed, "ne kuşu olduğunu bilmiyorum." Kuşun macerasını kısaca anlattı.</span></p>

    <p class="MsoNormal1"><span class="calibre2">"Demek yakalayamadı, bir tek kuş bile alamadı o kadar kuşun içinden?"</span></p>

    <p class="MsoNormal1"><span class="calibre2">"Alamadı."</span></p>

    <p class="MsoNormal1"><span class="calibre2">"Şimdi sen bu kuşu ne yapacaksın?"</span></p>

    <p class="MsoNormal1"><span class="calibre2">"Köye götürüp bakacağım, iyi olunca da ormanına bırakacağım."</span></p>

    <p class="MsoNormal1"><span class="calibre2">"Güzel. Senin adın ne?"</span></p>

    <p class="MsoNormal1"><span class="calibre2">"İnce Memed."</span></p>

    <p class="MsoNormal1"><span class="calibre2">"Allah Allah," diye güldü Yüzbaşı, "bu dağlardaki herkesin adı da İnce Memed."</span></p>

    <p class="MsoNormal1"><span class="calibre2">"İnce Memed," diye gülümsedi Memed.</span></p>

    <p class="MsoNormal1"><span class="calibre2">"Bir de eşkıya İnce Memed var, sen onun adını duydun mu, İnce Memed?"</span></p>

    <p class="MsoNormal1"><span class="calibre2">"Kim duymadı ki onun adını?"</span></p>

    <p class="MsoNormal1"><span class="calibre2">"Nerede o şimdi, biliyor musun?"</span></p>

    <p class="MsoNormal1"><span class="calibre2">"Biliyorum," dedi Memed boyun bükerek, alçakgönüllü. "O şimdi Akçadağda."</span></p>

    <p class="MsoNormal1"><span class="calibre2">"Çete kuruyormuş..."</span></p>

    <p class="MsoNormal1"><span class="calibre2">"On altı kişilik bir çete kurmuş."</span></p>

    <p class="MsoNormal1"><span class="calibre2">"Bütün köylüler biliyor."</span></p>

    <p class="MsoNormal1"><span class="calibre2">"Onun yerini bana söylerler, değil mi?"</span></p>

    <p class="MsoNormal1"><span class="calibre2">"Söylerler."</span></p>

    <p class="MsoNormal1"><span class="calibre2">"Öyleyse ben de onu yakalarım." "Yakalarsın, Faruk Yüzbaşım."</span></p>

    <p class="MsoNormal1"><span class="calibre2">"Ben Faruk Yüzbaşı değilim. Ben Maraş Candarma Kumandanlığına bağlıyım. İnce Memedi ben yakalayacağım Faruktan önce."</span></p>

    <p class="MsoNormal1"><span class="calibre2">"Meramın elinden hiçbir şey kurtulmaz, Yüzbaşım."</span></p>

    <p class="MsoNormal1"><span class="calibre2">"Sen İnce Memedi gördün mü?"</span></p>

    <p class="MsoNormal1"><span class="calibre2">"Gördüm Yüzbaşım."</span></p>

    <p class="MsoNormal1"><span class="calibre2">"Nasıl bir kişi?"</span></p>

    <p class="MsoNormal1"><span class="calibre2">Memed başını önüne eğdi, bir süre düşündü, gözlerinin içine gözlerini dikip:</span></p>

    <p class="MsoNormal1"><span class="calibre2">"Senin gibi babayiğit bir kişi. Senin gibi iri gözlü, karayağız, uzun parmaklı... Sen onu görsen çok seversin."</span></p>

    <p class="MsoNormal1"><span class="calibre2">Yüzbaşının yüzü biraz daha yumuşadı.</span></p>

    <p class="MsoNormal1"><span class="calibre2">"Sen şimdi nereye gidiyorsun böyle?"</span></p>

    <p class="MsoNormal1"><span class="calibre2">"Kasabaya gidiyorum."</span></p>

    <p class="MsoNormal1"><span class="calibre2">"Onun yerini sen bana gösteremez misin?"</span></p>

    <p class="MsoNormal1"><span class="calibre2">"Ben şu yakın yerlerden olurum Yüzbaşım, Akçadağı hiç bilmem."</span></p>

    <p class="MsoNormal1"><span class="calibre2">Yüzbaşı atını sürdü:</span></p>

    <p class="MsoNormal1"><span class="calibre2">"Sağlıcakla kal İnce Memed."</span></p>

    <p class="MsoNormal1"><span class="calibre2">"Güle güle Yüzbaşım."</span></p>

    <p class="MsoNormal1"><span class="calibre2">Memed yolun kıyısına çekildi. Bölük geçinceye kadar orada bekledi. Bölük geçtikten sonra halsiz oradaki bir kütüğün üstüne çöküverdi. Yüreği küt küt atıyordu. Çok korktum, diye kendi kendine söylendi. İnce Memed de korkar mıymış, diye de alay etti. Gerçekten bir hoş olmuştu, ayağa sallanarak kalktı, bir iki adım attı, ayakları biribirine dolanıyordu, geriye dönüp kütüğe yeniden oturdu. Kucağındaki kuş gözlerini ona dikmiş şaşkınlıkla bakıyordu. Kuşun başını avucunun içine aldı, kuş çırpınınca vazgeçti. Kuşu yere koydu. Kanadı sarkmış yerde sürünüyordu. Kuş bir iki sıçradı, uçmaya çalıştı, tek kanadıyla uçamayıp bir yana devrildi. Bomboş, yalnız, ortada kalakalmış Memed hemen gitti kucağına aldı onu, kuş da içindeki boşluğu, korkuyu dolduramadı. Bir eksiklik duyuyordu, kolu, bacağı, başı yokmuş gibi geliyordu ona. Candarmaların arkasından baktı, son candarma da çalının karartısında yitince ayağa kalktı, koşmaya başladı. Sanki Yüzbaşı geriye dönmüş, horlayan atıyla onu kovalıyor, atın soluğunu ensesinde duyuyordu. Mor kayalıklı Süleymanlı yokuşunu indi, yokuşun dibinden küçük bir dere akıyordu, taşlara basa basa karşıya geçti, çınarların duldasına girdi. Ağaçlar daha kırmızı yapraklarını dökmemişlerdi. Çalıların arasından kendine korkuyla bakan bir tilkiyi gördü. Tilki onu görür görmez uzun, yalım gibi kuyruğunu sallayarak yamacın yüzünden koşarak yabangüllerinin arkasında yitti.</span></p>

    <p class="MsoNormal1"><span class="calibre2">İçindeki boşluk büyüyor, onulmaz bir korku bütün bedenini usul usul sarıyordu. Sarıkeçili oymağı uzaklarda olamazdı. Yurt yerindeki ocaklar daha tüttüğüne göre, oba, kuyrukyıldızı tanyerinde göründüğünde yola çıkmıştı. Ve uykulu çocukların elleri, yüzleri üşümüştü. Yayla dönüşü onlar da daha şafak atmadan kuyrukyıldızı doğar doğmaz yola düzülürler, Memedin elleri yüzü üşür, Hürü Ana onun ellerini elleri arasına alırdı.</span></p>

    <p class="MsoNormal1"><span class="calibre2">Ormanın ortasında yeşil bir düzlük vardı. Yörükler her zaman oraya konarlar, yeşil düzlüğün ortasından kaynayan ak çağşaklı pınarın başında birkaç gün konaklarlardı.</span></p>

    <p class="MsoNormal1"><span class="calibre2">İkindiüstü düzlüğe yaklaşırken kendini tüy gibi bir boşluğun içinde uçarken buldu. Şu kucağındaki kuş da olmasa kendinin var olduğuna bile inanamayacaktı. Bir şeyi, çok alıştığı bir şeyi yitirmişti ya neydi, bir türlü de o yitirdiği şeyin ne olduğunu bulamıyordu.</span></p>

    <p class="MsoNormal1"><span class="calibre2">Uzaktan kulağına bir oymak kalabalığının sesleri geldi. Sandığı gibi oba yeşil düzlüğe konmuştu. Burada birkaç gün kalırlardı. Önündeki kayalığı dönüp de uzun sedir ağaçlarının arasına girince çadırların tepelerini gördü, ilerleyemedi. Şimdi obaya nasıl girecek, Battal Ağaya ne söyleyecekti? Sağa kırdı. Eğreltiler göğsüne kadar geliyor, ıslak orman reçinesi, toprağı, yarpuzu, daha yeni açmış güz çiçekleriyle keskin, acı kokuyordu. Ormanın kokusu onu azıcık kendine getirdi, kuşa baktı, o gözlerinin perdesini indirmiş uyuyordu, sıcacık.</span></p>

    <p class="MsoNormal1"><span class="calibre2">Oymağa girmek için geceyi bekledi. Obanın çoban köpeklerinden korkuyordu. Her birisi at gibi köpeklerdi. Gece bir yabancıyı görmesinler, parçalarlardı.</span></p>

    <p class="MsoNormal1"><span class="calibre2">Yeşil düzlüğün çevresini dördüncü kez dönmekteyken bir çobanı gördü. Yanında boynu tohtlu kırmızı alalı köpeği bir pınara eğilmiş, kollarını çevremiş, pınarın göleğinden elini sokup sokup ustalıkla alabalıkları yakalayarak çimenlerin üstüne atıyordu.</span></p>

    <p class="MsoNormal1"><span class="calibre2">"Çoban!"</span></p>

    <p class="MsoNormal1"><span class="calibre2">Çoban onu tanıdı:</span></p>

    <p class="MsoNormal1"><span class="calibre2">"Buyur Memed Ağam." Hemen köpeğiyle onun yanına geldi.</span></p>

    <p class="MsoNormal1"><span class="calibre2">"Battal Ağa oymakta mı, Kasımla Temiri gördün mü?"</span></p>

    <p class="MsoNormal1"><span class="calibre2">"Oymaktalar."</span></p>

    <p class="MsoNormal1"><span class="calibre2">"Haydi git obaya da Kasımla Temiri çağır. Beni söyleme. Sizi bir yoldaşınız istiyor diye söyle. Al buraya getir."</span></p>

    <p class="MsoNormal1"><span class="calibre2">Çoban gitti. Biraz sonra Kasımla Temir omuzlarında tüfekleri, çaprazlama fişeklikleri tam tekmil düzlüğün ucundan gözüktüler. Memedi görünce hiç şaşırmadılar, gülümseyerek ona koştular, sarıldılar.</span></p>

    <p class="MsoNormal1"><span class="calibre2">Temir:</span></p>

    <p class="MsoNormal1"><span class="calibre2">"Battal Ağa seni bekliyordu," dedi. "Az sonra gelir, diyordu. Kahven ocakta hazır."</span></p>

    <p class="MsoNormal1"><span class="calibre2">"Ne biliyordu?"</span></p>

    <p class="MsoNormal1"><span class="calibre2">"O çok şey bilir. Eski bir soydur. Yörük Yörükken bütün bu dağlar, bütün o aşağıdaki Çukurova bizimdi. Yörük kalmadı artık. Bizi kötü köylü, bizi perişan, bizi nan ekmeğe muhtaç ettiler."</span></p>

    <p class="MsoNormal1"><span class="calibre2">Bu çok az konuşan Temirin böyle konuşması Memedin içine işledi.</span></p>

    <p class="MsoNormal1"><span class="calibre2">"Haydi gidelim," dedi Kasım. "Seni bekliyor Battal Ağa. Seni görünce çok sevinecek. Sen gittin gideli yalnız seni konuştu. Senden başka ağzına başka söz alamıyordu. Ne konuşursa konuşsun, sözü döndürüyor dolaştırıyor sana getiriyor, her gün de sabahlardan akşamlara kadar tepeye çıkıp senin yolunu gözlüyordu. Ben her şeyde yanılırım da adamda yanılmam diyordu. Yanılmamış. Haydi."</span></p>

    <p class="MsoNormal1"><span class="calibre2">Kasım önde, Memed onun arkasında, en arkada da Temir obaya yürüdüler. Battal Ağa onları düzlüğün ucunda karşıladı. Memedi kucakladı:</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">"Hoş geldin İnce Memed," dedi.</span></p>

    <p class="MsoNormal1"><span class="calibre2">Battal Ağanın ellerinden, gözlerinden, tüm bedeninden öyle bir sevgi taşıyordu ki Memedi ürpertti. Onu bir tek Hürü Ana böyle karşılar, onu bir tek Hürü Ana böyle severdi.</span></p>

    <p class="MsoNormal1"><span class="calibre2">"Seni gittiğin günden beri bekliyordum."</span></p>

    <p class="MsoNormal1"><span class="calibre2">"Neden?"</span></p>

    <p class="MsoNormal1"><span class="calibre2">"Kurdunu iyi biliyorum senin."</span></p>

    <p class="MsoNormal1"><span class="calibre2">"Nasıl bir kurtmuş ki o acep?"</span></p>

    <p class="MsoNormal1"><span class="calibre2">"Şimdi o kurdu sen benden daha iyi öğrendin, gördün, tanıdın, bildin, bana mı soruyorsun?"</span></p>

    <p class="MsoNormal1"><span class="calibre2">Çadıra geldiler.</span></p>

    <p class="MsoNormal1"><span class="calibre2">"Biz bu düzlüğe hiç konmazdık, seni Kızılkartallıda bekledim, bekledim umudu kesmedim ya, keser gibi ettim, göçü yükledik, buraya gelince de içim götürmedi, çözün yükü dedim. Seni, sen gelinceye kadar, kışa kadar burada yolunu gözleyecektim."</span></p>

    <p class="MsoNormal1"><span class="calibre2">"Size Çukurovaya gelirdim."</span></p>

    <p class="MsoNormal1"><span class="calibre2">"Çukurova olmaz, eşkıya tuzağıdır orası. Ölümdür. Yüzbaşıyla yolda karşılaştın mı?"</span></p>

    <p class="MsoNormal1"><span class="calibre2">"Karşılaştım, bana adımı sordu, ben de İnce Memed dedim. Bu kuş kurtardı beni. Hiç kucağı kuşlu eşkıya olur mu?"</span></p>

    <p class="MsoNormal1"><span class="calibre2">"Olmaz," dedi Battal Ağa.</span></p>

    <p class="MsoNormal1"><span class="calibre2">Çadıra döşekler, sofra serilmiş konuğu bekliyordu. Önce tüten bir çorba getirdiler.</span></p>

    <p class="MsoNormal1"><span class="calibre2">"Anacık Sultanın çorbasından," dedi Battal Ağa.</span></p>

    <p class="MsoNormal1"><span class="calibre2">"Ne biliyorsun?"</span></p>

    <p class="MsoNormal1"><span class="calibre2">"Parmağındaki yüzük ocağın yüzüğüdür. Bunu ocakgillerden başkası takamaz. Sana nasıl verdi ki? Seni pir saymıştır. İşte bunu unutma. Bu yüzük parmağındayken seni bütün kazalardan belalardan korur."</span></p>

    <p class="MsoNormal1"><span class="calibre2">Oturdular, büyük tastaki çorbayı kaşıklamaya başladılar.</span></p>

    <p class="MsoNormal1"><span class="calibre2">Bu sırada da o güzel genç kız Memedin tüfeğini, fişekliklerini, obanın armağanı tüfeği, fişeklikleri getirdi onun yanına koydu.</span></p>

    <p class="MsoNormal1"><span class="calibre2">Memed:</span></p>

    <p class="MsoNormal1"><span class="calibre2">"Kurt," dedi. "Kimin içine girmişse, ölünceye kadar..."</span></p>

    <p class="MsoNormal1"><span class="calibre2">"Ölünceye kadar," dedi Battal Ağa. "İnsan her şeyden kurtulur da içindeki kurttan kurtulamaz.</span></p>

    <p class="MsoNormal1"><span class="calibre2">Bundan sonra yemek bitinceye kadar konuşmadılar. Yemek bittikten sonra Memed Hürü Anayı, Anacık Sultanı anlattı.</span></p>

    <p class="MsoNormal1"><span class="calibre2">Battal Ağa:</span></p>

    <p class="MsoNormal1"><span class="calibre2">"Hürü senin içindeki kurdun birisidir."</span></p>

    <p class="MsoNormal1"><span class="calibre2">Memed:</span></p>

    <p class="MsoNormal1"><span class="calibre2">"Öteki de Anacık Sultan," dedi. Atı, alıcı kuşu da anlattı.</span></p>

    <p class="MsoNormal1"><span class="calibre2">"At da senin içindeki kurdun birisidir."</span></p>

    <p class="MsoNormal1"><span class="calibre2">"Kuş da," dedi Memed.</span></p>

    <p class="MsoNormal1"><span class="calibre2">Battal Ağa elini onun sırtına koydu:</span></p>

    <p class="MsoNormal1"><span class="calibre2">"Memedim, oğlum," dedi sevgi dolu gözleriyle, "yiğidim, benin içindeki en büyük kurt sensin."</span></p>

    <p class="MsoNormal1"><span class="calibre2">"At," dedi Memed, gülüştüler.</span></p>

    <p class="MsoNormal1"><span class="calibre2">Daha yatsı namazı olmadan Memed:</span></p>

    <p class="MsoNormal1"><span class="calibre2">"Ben uyuyacağım," dedi. "Battal Ağam, bu kuş da sana teslim. Şu kuşun kanadına bir bak hele. İyi olur mu olmaz mı? Çukurovaya inmeden iyi olursa onu bırakırsın. Beceriksiz bir şey fıkara..."</span></p>

    <p class="MsoNormal1"><span class="calibre2">"Kurdunu," dedi Battal Ağa.</span></p>

    <p class="MsoNormal1"><span class="calibre2">"Kurdumu," dedi Memed.</span></p>

    <p class="MsoNormal1"><span class="calibre2">Kız geldi:</span></p>

    <p class="MsoNormal1"><span class="calibre2">"Memed Ağamın yatağını serdim."</span></p>

    <p class="MsoNormal1"><span class="calibre2">Memed:</span></p>

    <p class="MsoNormal1"><span class="calibre2">"Sağ ol bacım," dedi, sonra Kasıma döndü. "Kasım bu gece yarısına kadar nöbet sende. Gece yarısından sonra da Temir bekler. Kusura kalmayın, ben bugün çok yorgunum."</span></p>

    <p class="MsoNormal1"><span class="calibre2">Kalktı yatağa gitti, soyunmadan yorganı üstüne çekip tüfeğini, fişekliklerini yanına uzattı, başını yastığa koyar koymaz da uyudu.</span></p>

    <p class="MsoNormal1"><span class="calibre2">Temir ona tanyerleri ışımadan seslendi. Memed epeydir uyanmış Temiri bekliyordu. Yataktan çıktı, kapıdaki ibriği aldı, dereye indi, orada çatladı. Geldiğinde sofrayı hazır buldu. Çorba, tereyağı, bal, sıcak bazlama. Battal Ağanın yüzü bu sabah ışık içindedi, sevinçliydi. Kahvaltıyı çabuk yapıp helallaştılar.</span></p>

    <p class="MsoNormal1"><span class="calibre2">Battal Ağa onu üç kere kucaklayıp alnından öptü. Daha oba uyanmamıştı. Orman dumanlanıyordu. Gün ışıyıncaya kadar ormanın içinden yürüdüler, bir kayalığa gelince Memed durdu:</span></p>

    <p class="MsoNormal1"><span class="calibre2">"Çetebaşını seçeceğiz çocuklar."</span></p>

    <p class="MsoNormal1"><span class="calibre2">Kasım:</span></p>

    <p class="MsoNormal1"><span class="calibre2">"Sensin," dedi. . Temir:</span></p>

    <p class="MsoNormal1"><span class="calibre2">"Sensin."</span></p>

    <p class="MsoNormal1"><span class="calibre2">Memedin tüfeğini taşın üstüne uzatıp ellerini üstüne koydular, onun her buyruğunu yerine getireceklerine Kuranı Kerimin, adı güzel kendi güzel Muhammedin, Hazreti Alinin, Kırkgöz Ocağının, Hasan Beyin kılıcının, Kırklara karışmış Köroğlunun üstüne ant içtiler.</span></p>

    <p class="MsoNormal1"><span class="calibre2">İnce Memed yolda gördüğü, eşkıyaların öldürdüğü Hasanı anlattı:</span></p>

    <p class="MsoNormal1"><span class="calibre2">"Biz bu İnce Memedi bulmalıyız," dedi. "Yoksa bu dağlarda yaşamamız müşkül." Köylülerin ona söylediği o sarı yılan gibi eşkıyanın kim olabileceğini sordu.</span></p>

    <p class="MsoNormal1"><span class="calibre2">Kasım:</span></p>

    <p class="MsoNormal1"><span class="calibre2">"Biz onu tanıyoruz," dedi. "Temir de, ben de onu iyi biliriz. O da bizi bilir."</span></p>

    <p class="MsoNormal1"><span class="calibre2">Temir:</span></p>

    <p class="MsoNormal1"><span class="calibre2">"Şimdi ben onu neredeyse elimle koymuş gibi bulurum. Onun saklandığı bütün yerleri biliriz. Ona Sarıçiyan Abdik derler. Yakalayınca öldürecek miyiz?"</span></p>

    <p class="MsoNormal1"><span class="calibre2">"Öldürmeden yakalayacağız."</span></p>

    <p class="MsoNormal1"><span class="calibre2">İki gün geceli gündüzlü yol aldılar dağlara doğru. Çok kayalık bir yere geldiler.</span></p>

    <p class="MsoNormal1"><span class="calibre2">Memed:</span></p>

    <p class="MsoNormal1"><span class="calibre2">"Kusura kalmayın ben daha hamım, yorgunluktan öldüm. Yemek yemek bile istemiyor canım," diye onlardan özür diledi, kendini yere attı.</span></p>

    <p class="MsoNormal1"><span class="calibre2">Kasım:</span></p>

    <p class="MsoNormal1"><span class="calibre2">"Biraz bekle," diye onu ayakta tutmaya çalıştı. "Şimdi, yere kuru ot sereyim de..."</span></p>

    <p class="MsoNormal1"><span class="calibre2">Hemen Temirle ikisi kuytulardan kuru otlar toplayıp kovuğun içine serdiler, Memed kendini otlara attı.</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">"Temir seni bekleyecek, ben de Sarıçiyanı bulacağım. Burada adamlarımız var, onlar onu bulurlar."</span></p>

    <p class="MsoNormal1"><span class="calibre2">Kasım gün doğarken geldiğinde Memed uyanmış, bazlamasının içine sardığı peyniri yiyor, Temir de ona hayran bakıyordu.</span></p>

    <p class="MsoNormal1"><span class="calibre2">"Buldun mu?"</span></p>

    <p class="MsoNormal1"><span class="calibre2">"Buldum. Az ilerde, yanlarında da altı tane kız keyfediyorlarmış."</span></p>

    <p class="MsoNormal1"><span class="calibre2">Memed:</span></p>

    <p class="MsoNormal1"><span class="calibre2">"Tamam," dedi. "Onlar bu gece uyumamışlardır, sersem sersem, kuşatacağız onları. Sarıçiyanı vurmak yok. Ötekileri, Allah ne kısmet etmişse..."</span></p>

    <p class="MsoNormal1"><span class="calibre2">"Ya teslim olmazsa Sarıçiyan?"</span></p>

    <p class="MsoNormal1"><span class="calibre2">"Teslim olacak."</span></p>

    <p class="MsoNormal1"><span class="calibre2">Yamaçtan aşağıya bir kedi sessizliğiyle indiler. Sarıçiyan çetesi korunmasız bir aralıkta, tabak gibi ortadaydılar.</span></p>

    <p class="MsoNormal1"><span class="calibre2">"Bunlar eşkıya değil, çalıkakıcı," dedi Memed. "Eşkıya olan bir eşkıya böyle yerde konaklar mı?"</span></p>

    <p class="MsoNormal1"><span class="calibre2">"Eşkıya olan bir eşkıya böyle elin ırzına dokunur mu?"</span></p>

    <p class="MsoNormal1"><span class="calibre2">"Ölüm fermanlarının altına bunlar kendi elleriyle basmışlar mührü."</span></p>

    <p class="MsoNormal1"><span class="calibre2">"Temir sen şu yana geç! Kasım sen de şu kayanın üstüne çık! Ben de şu taşın arkasına geçeceğim. İlk önce ortada dolanana ateş edeceğim. Öldürmeye değil. Kısmeti varsa... "</span></p>

    <p class="MsoNormal1"><span class="calibre2">İlk kurşun atıldığında o ortada dolanan zayıf eşkıya bağırarak yere düştü, sonra kalktı, elindeki tüfeğiyle kendi yöresinde döndü. Az sonra da elindeki tüfek fırladı gitti. İnce Memed, Kasım, Temir hiç ses çıkarmadan ardı ardına ateş ediyorlardı. Neden sonradır ki oradan bir karşılık geldi. Sonra onlar da ateş etmeye başladılar. Kızlar oraya buraya koşuşuyorlar, kendilerini taştan taşa atıyorlar, ilk kurşunda vurulmuş eşkıya yerde debelenip duruyordu.</span></p>

    <p class="MsoNormal1"><span class="calibre2">Memed, omuzu gözüken bir tanesini daha vurdu. Vurulan kişi ayağa kalkıp yokuştan aşağıya aldı yatırdı. Temir onu iki bacağından da biçti. Bir kişi daha tüfeğini bırakıp kaçmaya başladı. Temir onu da devirdi, arkasından da:</span></p>

    <p class="MsoNormal1"><span class="calibre2">"Seni kara dinini..." diye sövdü.</span></p>

    <p class="MsoNormal1"><span class="calibre2">"Teslim ol Sarıçiyan, teslim ol Abdik," diye Memed gür, etkili, kayalıklarda uzun uzun yankılanan bir sesle bağırdı. "Sarıldınız, ya teslim olun, ya da hepinizi öldüreceğiz."</span></p>

    <p class="MsoNormal1"><span class="calibre2">"Sen kimsin?" diye sordu Abdik.</span></p>

    <p class="MsoNormal1"><span class="calibre2">"Ben İnce Memedim," dedi Memed.</span></p>

    <p class="MsoNormal1"><span class="calibre2">"Eğer senin İnce Memed olduğun doğruysa teslim olurum."</span></p>

    <p class="MsoNormal1"><span class="calibre2">"Ne bileceksin doğru olup olmadığını?"</span></p>

    <p class="MsoNormal1"><span class="calibre2">"İnce Memedi tanıyan bir arkadaş var içimizde."</span></p>

    <p class="MsoNormal1"><span class="calibre2">"Öyleyse sal da gelsin."</span></p>

    <p class="MsoNormal1"><span class="calibre2">Kayalığın ardından küçücük bir adam çıktı. Tepeden tırnağa bütün bedenine fişeklikler bağlamıştı. Yaklaştı.</span></p>

    <p class="MsoNormal1"><span class="calibre2">"At tüfeğini yere. Tabancalarını da..."</span></p>

    <p class="MsoNormal1"><span class="calibre2">Adam bir anda silahını, tabancalarını yere attı, fişekliklerinden soyundu, ellerini havaya kaldırdı, gülünç bir hal aldı. Tir tir titrediği daha uzaktan belli oluyordu.</span></p>

    <p class="MsoNormal1"><span class="calibre2">"Gel bakalım buraya."</span></p>

    <p class="MsoNormal1"><span class="calibre2">Adam uzandı, İnce Memedi gördü, bir an dondu kaldı, sonra da aşağıya doğru delicesine bağırarak:</span></p>

    <p class="MsoNormal1"><span class="calibre2">"Bu İnce Memed, İnce Memed!" diye koşmaya başladı, kendini Sarıçiyanın yanına dar attı. "İnce Memed, İnce Memed... İnce Memedi gördüm."</span></p>

    <p class="MsoNormal1"><span class="calibre2">"Teslim oluyorum," diye ortaya çıktı Sarıçiyan. "Söz ver, canıma kıyma!"</span></p>

    <p class="MsoNormal1"><span class="calibre2">"Söz veriyorum, canına kıymayacağım."</span></p>

    <p class="MsoNormal1"><span class="calibre2">Sarıçiyan Abdik tüfeğini atmış, onlara doğru geliyordu.</span></p>

    <p class="MsoNormal1"><span class="calibre2">"Temir dışarıya çıktı, Sarıçiyanı yakaladı, tabancalarını alıp bir anda soydu.</span></p>

    <p class="MsoNormal1"><span class="calibre2">"Siz de çıkın."</span></p>

    <p class="MsoNormal1"><span class="calibre2">Kayalığın dibinden altı kişi daha çıktılar. Temir hepsini soydu.</span></p>

    <p class="MsoNormal1"><span class="calibre2">Kasım da, Memed de yerlerinden çıktılar. Memedin sert, öfkeli yüzü ter içinde kalmıştı. Hiç konuşmadan Sarıçiyanın yüzüne onu aşağılayan bir bakışla baktı. Kızlar da bir araya toplanmışlar, koyun gibi biribirlerine sokulmuşlardı.</span></p>

    <p class="MsoNormal1"><span class="calibre2">"Kızlar, gidin de şu yaralıların yaralarını sarın," dedi Kasım.</span></p>

    <p class="MsoNormal1"><span class="calibre2">Kızlar koştular, fistanlarını yırtıp yaralıların yaralarını sardılar.</span></p>

    <p class="MsoNormal1"><span class="calibre2">Memed Kasımın kulağına:</span></p>

    <p class="MsoNormal1"><span class="calibre2">"Bunların hepsini de anadan doğma soyun."</span></p>

    <p class="MsoNormal1"><span class="calibre2">Kasım kızlara baktı.</span></p>

    <p class="MsoNormal1"><span class="calibre2">Memed:</span></p>

    <p class="MsoNormal1"><span class="calibre2">"Ne yapalım," dedi. "Uzun bir ip bulun."</span></p>

    <p class="MsoNormal1"><span class="calibre2">Kasım:</span></p>

    <p class="MsoNormal1"><span class="calibre2">"Kızlar, bunları bağlayacak uzun ipleriniz var mı?"</span></p>

    <p class="MsoNormal1"><span class="calibre2">Kızlar kuşaklarını çıkarıp biribirine uladılar.</span></p>

    <p class="MsoNormal1"><span class="calibre2">Kasımla Temir eşkıyaları anadan doğma soydular, kuşaklarla onları biribirlerine tirkediler.</span></p>

    <p class="MsoNormal1"><span class="calibre2">"Siz Hasanın köyünden misiniz?"</span></p>

    <p class="MsoNormal1"><span class="calibre2">"Oradanız."</span></p>

    <p class="MsoNormal1"><span class="calibre2">"Düşün önümüze."</span></p>

    <p class="MsoNormal1"><span class="calibre2">Köy o kadar uzak değildi, ikindiüstü vardılar. Köylü çoluk çocuk, genç yaşlı olanı biteni duymuşlar, köyün orta yerine toplanmışlar, konuşmuyorlardı.</span></p>

    <p class="MsoNormal1"><span class="calibre2">O yolda İnce Memedle konuşan yaşlı adam kalabalıktan ayrıldı, Memedin karşısına geldi:</span></p>

    <p class="MsoNormal1"><span class="calibre2">"Ben seni tanıdım, sen Hasanın yoldaşı değil misin?" dedi.</span></p>

    <p class="MsoNormal1"><span class="calibre2">"Benim."</span></p>

    <p class="MsoNormal1"><span class="calibre2">"Sen mi yakaladın bunları?"</span></p>

    <p class="MsoNormal1"><span class="calibre2">"Biz."</span></p>

    <p class="MsoNormal1"><span class="calibre2">"Sana kurban olayım," diye ayaklarına kapandı onun yaşlı adam. "Bu İnce Memedi sen ne yapacaksın şimdi?"</span></p>

    <p class="MsoNormal1"><span class="calibre2">"O İnce Memed değil," dedi Memed. "Ona Sarıçiyan Abdik derler." Sarıçiyana döndü: "Söyle bakalım Sarıçiyan, İnce Memed kim?"</span></p>

    <p class="MsoNormal1"><span class="calibre2">Abdik başını önüne eğmiş susuyordu.</span></p>

    <p class="MsoNormal1"><span class="calibre2">"Söyle, İnce Memed kim?"</span></p>

    <p class="MsoNormal1"><span class="calibre2">O karşılık vermiyordu.</span></p>

    <p class="MsoNormal1"><span class="calibre2">"Kim?"</span></p>

    <p class="MsoNormal1"><span class="calibre2">Kasım sert bir dipçikle onu yere düşürdü.</span></p>

    <p class="MsoNormal1"><span class="calibre2">"Söyle, İnce Memed kim?"</span></p>

    <p class="MsoNormal1"><span class="calibre2">Sarıçiyan gözlerini kırpıştırdı. Korkudan dili dönmüyor, sesi çıkmıyordu, İnce Memedi omuzuyla gösterdi.</span></p>

    <p class="MsoNormal1"><span class="calibre2">"Ağalar, kusura bakmayın, İnce Memed benim."</span></p>

    <p class="MsoNormal1"><span class="calibre2">Kalabalık dalgalandı, homurdandı.</span></p>

    <p class="MsoNormal1"><span class="calibre2">"Sen misin İnce Memed?" diye ona sarıldı yaşlı adam. "Oğlumun öcünü aldın."</span></p>

    <p class="MsoNormal1"><span class="calibre2">Bir kadın gelip İnce Memede sarıldı, onu ellerinden öptü. Kalabalık o homurtudan sonra bir ses daha çıkarmadı.</span></p>

    <p class="MsoNormal1"><span class="calibre2">İnce Memed:</span></p>

    <p class="MsoNormal1"><span class="calibre2">"Size bu adamları böyle çırılçıplak köyünüze getirdim diye bana gönüllenmeyin. Benim onlara vereceğim ceza budur. Şimdi ben onları size teslim ediyorum, tüfekleri, fişekleri, öteberileri, giyitleri de aşağıda, onları alın, bunları da alın ne ceza verirseniz verin. Haydi bize allahaısmarladık."</span></p>

    <p class="MsoNormal1"><span class="calibre2">Köylüler onların yolunu kestiler, "Bir yemeğimizi, bir çayımızı içmeden biz İnce Memedi hiçbir yere göndermeyiz," dediler.</span></p>

    <p class="MsoNormal1"><span class="calibre2">"Size ben gücendim," dedi İnce Memed.</span></p>

    <p class="MsoNormal1"><span class="calibre2">"Söyle kusurumuzu," dedi Hasanın babası.</span></p>

    <p class="MsoNormal1"><span class="calibre2">"Siz bana ilendiniz."</span></p>

    <p class="MsoNormal1"><span class="calibre2">"Oğul acısı..." dedi yaşlı adam.</span></p>

    <p class="MsoNormal1"><span class="calibre2">"Irzımız payimal oldu," dedi bir yaşlı kadın.</span></p>

    <p class="MsoNormal1"><span class="calibre2">İnce Memed sesini yükseltti. Çok öfkeli olduğu belliydi.</span></p>

    <p class="MsoNormal1"><span class="calibre2">"Siz beni yaraladınız."</span></p>

    <p class="MsoNormal1"><span class="calibre2">"Biz sana ne yaptık, İnce Memed?"</span></p>

    <p class="MsoNormal1"><span class="calibre2">"İnce Memed hiç Hasan gibi çiçeği burnunda bir genci öldürür mü, daha evlenmemişti bile, değil mi?"</span></p>

    <p class="MsoNormal1"><span class="calibre2">"Evlenmemişti..."</span></p>

    <p class="MsoNormal1"><span class="calibre2">"İnce Memed böylesi bir insana kıyar mı?"</span></p>

    <p class="MsoNormal1"><span class="calibre2">Karşılık vermediler.</span></p>

    <p class="MsoNormal1"><span class="calibre2">"İnce Memed hiç ırza geçer mi, bunu neden hiç düşünmediniz?" Bakın İnce Memed bu eli kanlı ırz düşmanlarını, kendi adını beş paralık edenleri bile size teslim ediyor, benim öcümü de siz bunlardan alın."</span></p>

    <p class="MsoNormal1"><span class="calibre2">Kalabalık donmuş kalmış, kimse bir söze varamıyor, öne düşmüş başlarını kaldıramıyorlardı.</span></p>

    <p class="MsoNormal1"><span class="calibre2">Onlar geçerlerken kalabalık ortadan ikiye ayrıldı, önde İnce Memed, arkada Kasımla Temir köyün içinden ağır ağır çıktılar gittiler.</span></p>

    <p class="MsoNormal1"><span class="calibre2">"Bu köyün adı ne?"</span></p>

    <p class="MsoNormal1"><span class="calibre2">"Bu köye Çamlıyol köyü derler."</span></p>

    <p class="MsoNormal1"></p>
  </div>
</body>
</html>
