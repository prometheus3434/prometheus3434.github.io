<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="WordSection">
    <h1 class="MsoNormal1" style="text-align: center;"><span class="calibre2">10</span></h1>

    <p class="MsoNormal1"><span class="calibre2">Kasabadaki çalkantı bir türlü durulmuyor, hemen hemen her yerde İnce Memedden başka bir şey konuşulmuyordu. Konuşmaların odak yerlerinden başlıcası berber Kör Salihin dükkanı, onun ardından Tevfiğin kahvesi, ondan sonra da Deli Fahrinin arzuhalci dükkanı, pazaryeri, köprübaşı geliyordu.</span></p>

    <p class="MsoNormal1"><span class="calibre2">İnce Memedin ölüsünün candarma kumandanlığının önünden sırra kadem bastığı gecede olan bitenlerdi en çok üstünde durulanlar. O gece on iki yeşil libaslı kişi gelmişti kasabaya. On ikisi de biribirinin tıpkısı... Giyimleri kuşamları, ağızları burunları, hepsinin de iri gözleri, saçları, elleri ayakları, boyları, duruşları tıpı tıpına biribirine benziyordu. Hepsi de biribirinin tıpkısı kır atlara binmişlerdi. Atların koşumları da, dizginleri, eyerleri, üzengileri aynıydı. Atlarına benzer bir kır atı da yedeklerinde getirmişlerdi. Yalnız bu kır at çıplaktı. Bu yeşil donlu adamlardan altısı kasabaya girmişler, İnce Memedin ölüsünü candarmaların gözlerinin önünden almış,çıplak kır atın üstüne atmışlar, candarmalar hiçbir şeyi görmemişlerdi. On ikiler ölüyü Kırklar dağına götürüp Kırk Ermişlere teslim etmişlerdi.</span></p>

    <p class="MsoNormal1"><span class="calibre2">"Sıkıştılar köpekler, yalancılar... İnce Memedi öldürdük, diye de dünyaya ilanat verdiler."</span></p>

    <p class="MsoNormal1"><span class="calibre2">"Ne çıktı altından, ne çıktı?"</span></p>

    <p class="MsoNormal1"><span class="calibre2">"Altından, at hırsızlarının padişahının oğlu Kara Osman Çıktı."</span></p>

    <p class="MsoNormal1"><span class="calibre2">"Kardeşleri geldiler, onun ölüsünü aldılar götürdüler."</span></p>

    <p class="MsoNormal1"><span class="calibre2">"Kırk Ermişler gelmiş de..."</span></p>

    <p class="MsoNormal1"><span class="calibre2">"Yeşil donlu Kırk Ölmez..."</span></p>

    <p class="MsoNormal1"><span class="calibre2">"Almışlar da ellerinin üstüne, uçurmuşlar İnce Memedi Düldül dağının doruğuna..."</span></p>

    <p class="MsoNormal1"><span class="calibre2">"Doruğunun tam üstüne."</span></p>

    <p class="MsoNormal1"><span class="calibre2">"İnce Memed de orada, yeşil donlu da, ela gözlü Kırkların ortasında, bir has bahçenin de içinde gözlerini açmış da, ben neredeyim erenler, bana ne oldu, diye sormuş da..."</span></p>

    <p class="MsoNormal1"><span class="calibre2">"Erenler de demişler ki..."</span></p>

    <p class="MsoNormal1"><span class="calibre2">"Ne demişler, ne demişler... Sen öldün de dirildin, demişler."</span></p>

    <p class="MsoNormal1"><span class="calibre2">"Sen öteki dünyaya gittiydin de, seni oradan, kanadımıza aldık da biz getirdik."</span></p>

    <p class="MsoNormal1"><span class="calibre2">"İnce Memed de ne demiş..."</span></p>

    <p class="MsoNormal1"><span class="calibre2">"Sağ olun var olun, siz olmasaydınız, hele o bindirdiğiniz kır at olmasaymış, ben şimdiye çoktan kara toprağın altında yılanlara çıyanlara yem olmuştum. Var olun, sağ olun Kırk Ermişler, demiş."</span></p>

    <p class="MsoNormal1"><span class="calibre2">"Sizi düzenbazlar sizi, ne olacak şimdi?"</span></p>

    <p class="MsoNormal1"><span class="calibre2">"Nasıl saklarsınız şimdi?"</span></p>

    <p class="MsoNormal1"><span class="calibre2">"İnce Memed yarın dağlardan iner de, gene birinizin tam gözbebeğinin ortasından çivilerse ne dersiniz ha, ne dersiniz?"</span></p>

    <p class="MsoNormal1"><span class="calibre2">"İnce Memed Kırk Ermişlerin sarayından kurtuldu da Düldül dağının tepesinden indi de... "</span></p>

    <p class="MsoNormal1"><span class="calibre2">"Ne dersiniz ne?"</span></p>

    <p class="MsoNormal1"><span class="calibre2">"Bütün bunlar o karnında kırk tilki dolaşan Molla Duran Efendinin başı altından çıkıyor... "</span></p>

    <p class="MsoNormal1"><span class="calibre2">"Ödü kopuyor İnce Memedden..."</span></p>

    <p class="MsoNormal1"><span class="calibre2">"İnce Memed bir gün önce ölsün de..."</span></p>

    <p class="MsoNormal1"><span class="calibre2">"Gerisi ne olursa olsun."</span></p>

    <p class="MsoNormal1"><span class="calibre2">"İsterse yalancıktan ölsün..."</span></p>

    <p class="MsoNormal1"><span class="calibre2">"Hahah, hahaaah..."</span></p>

    <p class="MsoNormal1"><span class="calibre2">"Zülfü de korkuyor."</span></p>

    <p class="MsoNormal1"><span class="calibre2">"Belli etmiyor ya, korkuyor."</span></p>

    <p class="MsoNormal1"><span class="calibre2">"Ya Murtaza?"</span></p>

    <p class="MsoNormal1"><span class="calibre2">"Topal Aliyi fellik fellik arıyormuş da bulamıyormuş."</span></p>

    <p class="MsoNormal1"><span class="calibre2">"Deliye dönmüş korkudan, aramaktan."</span></p>

    <p class="MsoNormal1"><span class="calibre2">"Ağaçoğlu çetesi de İnce Memede katılmış."</span></p>

    <p class="MsoNormal1"><span class="calibre2">"Aydınlı Temir de..."</span></p>

    <p class="MsoNormal1"><span class="calibre2">"Horoz Veli çetesi de ona katılmış."</span></p>

    <p class="MsoNormal1"><span class="calibre2">"Yakında hepsi birleşip..."</span></p>

    <p class="MsoNormal1"><span class="calibre2">"Yürüyeceklermiş kasabanın üstüne..."</span></p>

    <p class="MsoNormal1"><span class="calibre2">"Korkmayıp da ne yapsınlar fıkaralar."</span></p>

    <p class="MsoNormal1"><span class="calibre2">"Can bu!"</span></p>

    <p class="MsoNormal1"><span class="calibre2">"Can dediğin bostan tarlasında bitmez ki..."</span></p>

    <p class="MsoNormal1"><span class="calibre2">"Belki bu kasabayı bırakırlar da giderler."</span></p>

    <p class="MsoNormal1"><span class="calibre2">"Belki büyük şehirlere kaçarlar."</span></p>

    <p class="MsoNormal1"><span class="calibre2">"İnce Memed onları orada da bulur."</span></p>

    <p class="MsoNormal1"><span class="calibre2">"Orada da bulur."</span></p>

    <p class="MsoNormal1"><span class="calibre2">"Orada da..."</span></p>

    <p class="MsoNormal1"><span class="calibre2">Değirmenci Kara Hasanın çırağı Çolak Sabri kasabadaki konuşulanları saati saatine ustasıyla, geldi geleli değirmenden dışarıya adımını atmamış Topal Aliye ulaştırıyordu. Her gelen haber Topal Aliyi biraz daha sevindiriyordu. Kara Hasan da onu tepeden tırnağa bir güzel donatmıştı. Kırmızı postal, kara şalvar, çizgili mintan ve bir de çok güzel, çizgili bir kasket... Yakında Topal Ali dışarıya çıkacak, çarşıyı bir uçtan bir uca dimdik geçecekti. Artık kendine iyice gelmişti. Arada da Murtaza Ağayı düşünmeden edemiyor, değirmenciye soruyordu:</span></p>

    <p class="MsoNormal1"><span class="calibre2">"O alçak ne yapıyor Ustam, şimdi o alçak korkusundan keçilerin tümünü kaçırıp dağlara düşmeyecek mi?"</span></p>

    <p class="MsoNormal1"><span class="calibre2">Kara Hasan gülümsüyor, karşılık vermiyordu.</span></p>

    <p class="MsoNormal1"><span class="calibre2">Değirmenci çırağı Sabri bir haber daha getirdi değirmene.</span></p>

    <p class="MsoNormal1"><span class="calibre2">"Biraz geç gelmiş kulağıma nedense. Ne oldu bu kulaklarıma da hep geç duyar oldum, Ali Ağa, bu günlerde?"</span></p>

    <p class="MsoNormal1"><span class="calibre2">"Bazan öyle olur," dedi Ali. "Sen söyle haberin neymiş?"</span></p>

    <p class="MsoNormal1"><span class="calibre2">"Haberim çok güzel," dedi Sabri.</span></p>

    <p class="MsoNormal1"><span class="calibre2">"Söyle Sabri, söyle kardaşım. Söyle iki gözüm. Şu geç haberini söyle."</span></p>

    <p class="MsoNormal1"><span class="calibre2">Önem verdiği haberlerde Sabri hep böyle nazlanıyor, Topal Aliyi çatlatıyordu.</span></p>

    <p class="MsoNormal1"><span class="calibre2">"Seyran kim."</span></p>

    <p class="MsoNormal1"><span class="calibre2">"İnce Memedin kadını."</span></p>

    <p class="MsoNormal1"><span class="calibre2">"Nerede oturur?"</span></p>

    <p class="MsoNormal1"><span class="calibre2">"Şu aşağıda Anavarza ovasında. Vayvay köyünde."</span></p>

    <p class="MsoNormal1"><span class="calibre2">"İşte o gelmiş İnce Memedin ölüsünü görmeye. Çok güzelmiş."</span></p>

    <p class="MsoNormal1"><span class="calibre2">"Çok güzeldir," dedi Ali, "Seyran bacım."</span></p>

    <p class="MsoNormal1"><span class="calibre2">"Dünya güzeliymiş."</span></p>

    <p class="MsoNormal1"><span class="calibre2">"Öyledir. Şu dünyadaki, oradaki dağlardaki kadınlar içinde bir tane Seyran daha yoktur. Yüreklidir de... İnce Memed gibidir o..."</span></p>

    <p class="MsoNormal1"><span class="calibre2">"İşte o gelmiş candarma kumandanlığına, usulcana, korka korka ölülere yaklaşmış, teker teker hepsine baktıktan sonra..."</span></p>

    <p class="MsoNormal1"><span class="calibre2">"Sonra?"</span></p>

    <p class="MsoNormal1"><span class="calibre2">"Efendime söyleyim, orada durmuş, ellerini beline koymuş, gülmeye başlamış. Ölülerin başında durmuş, gül babam gül ediyormuş. Öyle bir gülüyormuş ki, gülüşüne oradaki seyirci kalabalığı da katılmış. Candarmalar bir bakmış bütün millet gülüyor, onlar da gülmeye başlamışlar. Sonra çarşıya da geçmiş buradaki gülmeler. Çarşıda da kim varsa, karınlarını tuta tuta gülmeye başlamışlar, neye güldüklerini bilmeden. Oradan evlere de geçmiş. Bereket versin ki Seyran Hatun gülmekten yorulmuş da millet de ölülere gülmekten kurtulmuş."</span></p>

    <p class="MsoNormal1"><span class="calibre2">Seyranın İnce Memedin başına gelmesi Topal Aliyi kıvanca boğdu.</span></p>

    <p class="MsoNormal1"><span class="calibre2">"Ulan Sabri," dedi, "bu haberinden sonra sana... Ulan ahdim olsun, seni ben de gümüşletmezsem... Demek öyle gülmüş ha, sevincinden..."</span></p>

    <p class="MsoNormal1"><span class="calibre2">"Sevincinden," dedi Kara Hasan.</span></p>

    <p class="MsoNormal1"><span class="calibre2">"Bütün kasabayı da, köyleri de güldürmüş."</span></p>

    <p class="MsoNormal1"><span class="calibre2">"Böyledir," dedi değirmenci. "Bir kişi bütün dünyayı sevincine katar da güldürür, ağıdma alır da ağlatır. Böyledir bu. Bir tuhaf yaratıktır şu insanoğlu."</span></p>

    <p class="MsoNormal1"><span class="calibre2">"Çok tuhaf," dedi Ali.</span></p>

    <p class="MsoNormal1"><span class="calibre2">"Ben gidiyorum," dedi Sabri.</span></p>

    <p class="MsoNormal1"><span class="calibre2">"Haydi git," dedi Ali. "Aman ha kulağını dört aç. Bakalım İnce Memedden başka bir haber var mı..."</span></p>

    <p class="MsoNormal1"><span class="calibre2">Sabri çıktı, biraz sonra da bir yığın haberle geriye döndü. İnce Memedin atı, azıcık uzaktan, kayalıklardan giderek Yüzbaşıyı, candarmaları izliyormuş. Yüzbaşı da ne biliyorsa bunun İnce Memedin atı olduğunu biliyormuş. Onları izleyen atı öldürmek istiyormuş. Kurşunu sıkıyor, sıkıyor, at orada, olduğu yerde kuyruğunu sallıyormuş.</span></p>

    <p class="MsoNormal1"><span class="calibre2">"İnce Memedi tanımayan Yüzbaşı, o yağız atın İnce Memedin atı olduğunu nasıl biliyormuş?"</span></p>

    <p class="MsoNormal1"><span class="calibre2">"O ünlü bir attır," dedi Topal Ali. "Ali Safa Beyin cinli atıdır. Yani afsunlu. Ona kimse kurşun değdiremez. Ben bile, İnce Memed bile."</span></p>

    <p class="MsoNormal1"><span class="calibre2">"Sonra da Yüzbaşı yataklara düşmüş..."</span></p>

    <p class="MsoNormal1"><span class="calibre2">Yüzbaşı o günden sonra gerçekten yataklara düşmüştü. Asım Çavuştan başka kimseyle konuşmuyor, uyumuyor, doğru dürüst yemek bile yemiyordu. Karısı, çocuklarıyla Ankaraya, bir albay olan babasının evine gitmişti. Bu kasabayı beğenmiyor, insanları çok kaba, yalancı, deli buluyor, fırsatını buldukça çocukları kaptığı gibi soluğu baba ocağında alıyordu. Kocasının İnce Memedin karısını öldürmesini bir türlü yutamamış, o günden bu yana onu küçümsemeye başlamıştı. Yüzbaşı da bunu biliyor, karısıyla bile arasını açan İnce Memede deli oluyordu.</span></p>

    <p class="MsoNormal1"><span class="calibre2">"Asım Çavuş..."</span></p>

    <p class="MsoNormal1"><span class="calibre2">Sesi çok usul çıkıyordu, duyulur duyulmaz.</span></p>

    <p class="MsoNormal1"><span class="calibre2">"Buyur Yüzbaşım."</span></p>

    <p class="MsoNormal1"><span class="calibre2">"O at İnce Memedin atıydı, değil mi?"</span></p>

    <p class="MsoNormal1"><span class="calibre2">"Evet Yüzbaşım. O atı iyi tanıyorum. Senin atını nasıl tanırsam. Kendimi, karımı, kızımı nasıl tanırsam."</span></p>

    <p class="MsoNormal1"><span class="calibre2">"Ben de tanıyorum o atı, unutamam."</span></p>

    <p class="MsoNormal1"><span class="calibre2">"Unutulmayacak bir at.</span></p>

    <p class="MsoNormal1"><span class="calibre2">"O zaman niçin öyle başıboş bırakılmış o at? Ormanda vurduğumuz İnce Memed olmasın?"</span></p>

    <p class="MsoNormal1"><span class="calibre2">"Ben de vurduğumuzu sanıyordum."</span></p>

    <p class="MsoNormal1"><span class="calibre2">"Nereye gitti öyleyse?"</span></p>

    <p class="MsoNormal1"><span class="calibre2">"Orada Yörük obaları var. Belki de yaralandı."</span></p>

    <p class="MsoNormal1"><span class="calibre2">"Köyler yok mu?"</span></p>

    <p class="MsoNormal1"><span class="calibre2">"Köyler de var, aşağıdaki düzlükte."</span></p>

    <p class="MsoNormal1"><span class="calibre2">"Köylüler, Yörükler bizim vurduğumuz İnce Memedin ölüsünü saklayamazlar mı?"</span></p>

    <p class="MsoNormal1"><span class="calibre2">"Saklarlar."</span></p>

    <p class="MsoNormal1"><span class="calibre2">"İnce Memed bizimle alay etmek için Bakırgediği oyununu bize oynayamaz mı, köylüleri kışkırtıp?"</span></p>

    <p class="MsoNormal1"><span class="calibre2">"İnce Memed böyle oyunlara düşmez."</span></p>

    <p class="MsoNormal1"><span class="calibre2">"Kasabalılar da İnce Memedi çok büyüttüler. Sanki Viyanayı almışız gibi bizi karşıladılar. Ankaraya da İnce Memedin öldürüldüğü üstüne çok da telgraf çekilmiş. Şimdi de İnce Memedi Kırk Ermişler almış götürmüşler!"</span></p>

    <p class="MsoNormal1"><span class="calibre2">"Ben kulağımla duydum."</span></p>

    <p class="MsoNormal1"><span class="calibre2">Murtaza Ağa, Zülfü Bey, Molla Duran Efendi, Taşkın Halil Bey, ötekiler Yüzbaşıyı görmeye, ona geçmiş olsun demeye geldiler. Yüzbaşı hiçbirisini istemedi.</span></p>

    <p class="MsoNormal1"><span class="calibre2">Murtaza Ağa zaten öfkesinden deli oluyor, yay gibi gerilmiş, zangır zangır titriyordu.</span></p>

    <p class="MsoNormal1"><span class="calibre2">"Ulan Yüzbaşı," dedi yılan ıslığı gibi bir sesle, "ulan Yüzbaşı, yaktın bizi, mahvettin. Ulan Yüzbaşı seni kahramanlar gibi karşıladık. Ulan Yüzbaşı, Mustafa Kemal Paşa bile İstiklal Mücadelesini kazandığında Ankarada, dokuz eylülde İzmirde böyle karşılanmadı. Ulan Yüzbaşı, Napolyon gibi girdin kasabaya. Ulan, niye söylersin bu yalanı da, bizi bütün dünyaya, İstanbula, Ankaraya rezil edersin? Ulan bütün gazeteler yazdı İnce Memedin öldürüldüğünü, şimdi bunun altından nasıl kalkacaksın?"</span></p>

    <p class="MsoNormal1"><span class="calibre2">"Onlar kalkar," dedi Taşkın Halil Bey. "İt iti ısırmaz."</span></p>

    <p class="MsoNormal1"><span class="calibre2">"Isırır," dedi Molla Duran Efendi. "Isırır ya, biz ne yapacağız bu İnce Memed belasıyla? Yüzbaşı ölse de gitse de o bizi ilgilendirmez, yalnız biz bu belanın elinden nasıl kurtulacağız?"</span></p>

    <p class="MsoNormal1"><span class="calibre2">"Kurtulamayacağız," dedi Halil Bey.</span></p>

    <p class="MsoNormal1"><span class="calibre2">"Bir duruşu vardı muhterem Yüzbaşımızın, başparmağını çenesine koyuyor, sağ ayağını ileriye atıyor, azıcık da belini kamburlaştırıyordu, tam Kocatepedeki Mustafa Kemal Paşa gibi. Vay ocağın bata vay senin Yüzbaşı gibi! Koca bir kasabayı yaktı da ocağımızı söndürdü. Biz böylesine iri bir yalanlardan sonra iflah olur muyuz?"</span></p>

    <p class="MsoNormal1"><span class="calibre2">"Olamayız," dedi Zülfü kesinlikle. "Sende de kabahat var Ağa. Sen de çok heyecanlandın."</span></p>

    <p class="MsoNormal1"><span class="calibre2">"Heyecanlanırım ya, heyecanlanmaz mıyım, hem heyecanlanırım, hem de sevinçten deli olurum. Bakın ne olmuş, nasıl bir olay olmuş, bir halk, bir vatan, bir aile düşmanı, bir Mustafa Kemal Paşa düşmanı, başı fesli bir hainin öldürüldüğünün haberi gelmiş ve hem de... Sen olsan sevincinden delirmez misin, en yakın arkadaşını tam gözbebeğinin ortasından vurup da, beynini duvarlara yapıştıranın ölüm haberini... Siz olsanız benim yerimde ne yapardınız, Zülfü Bey?"</span></p>

    <p class="MsoNormal1"><span class="calibre2">"Ben olsam daha soğukkanlı davranırdım, Murtaza Ağa."</span></p>

    <p class="MsoNormal1"><span class="calibre2">"Ben davranamam Zülfü, davranamam. Bak, şimdi de ne yapıyor, bizi, bu büyük kasabanın eşrafını kabul etmiyor. İşte ben buna dayanamam. Çünkü bizim yanımızda bu götü boklu adam kim oluyor?"</span></p>

    <p class="MsoNormal1"><span class="calibre2">"Kim oluyor?" diye onu onayladı Molla Duran Efendi.</span></p>

    <p class="MsoNormal1"><span class="calibre2">"Afurundan tafurundan yanından geçilmiyordu. Şimdi de yataklara düşmüş milli kahramanımız!"</span></p>

    <p class="MsoNormal1"><span class="calibre2">"Düşer, sen olsan, sen de düşerdin."</span></p>

    <p class="MsoNormal1"><span class="calibre2">"Bu yalandan sonra, kasabamızın gül adını beş paralık ettikten sonra o bu kasabada kalabilir mi, kalsın mı Zülfü Bey? Zatı devletleriniz Arif Saim Beyefendiye bunun aslını astarını anlatmayacak mısın, bu kadar yardımı olsun kasabamıza, çok mu göreceksin?"</span></p>

    <p class="MsoNormal1"><span class="calibre2">"Bu Yüzbaşı Faruk Bey çok yakında İnce Memedin hakkından gelecektir!" Zülfü Beyin sesi çok kızgındı. "Ben, ben, ben bu Yüzbaşı Faruk Beye çok güveniyorum."</span></p>

    <p class="MsoNormal1"><span class="calibre2">"Var sen güven! Sana mübarek olsun böyle bir yalancı."</span></p>

    <p class="MsoNormal1"><span class="calibre2">"Çok onurlu bir delikanlı. Bak, onurundan yataklara düştü. Kimsenin yüzüne bakamıyor. Bir kalkarsa yataktan..."</span></p>

    <p class="MsoNormal1"><span class="calibre2">"Vay başına gele Çiçeklideresi köylülerinin! Hepsinin kemiğini kıracak, un ufak edecek. Vay gele başına şu koskoca Toros dağları köylülerinin..."</span></p>

    <p class="MsoNormal1"><span class="calibre2">"Köylü yalnız dayaktan anlar," diye gene kesin bir sesle konuştu Zülfü.</span></p>

    <p class="MsoNormal1"><span class="calibre2">"Sen öyle bil," diye kızarak onlardan ayrıldı Murtaza Ağa. Evine geldi. Daha kapıdan girer girmez sordu: "Ne haber? TopalAli..?"</span></p>

    <p class="MsoNormal1"><span class="calibre2">Hüsne Hatun:</span></p>

    <p class="MsoNormal1"><span class="calibre2">"Hiçbir haber yok," dedi.</span></p>

    <p class="MsoNormal1"><span class="calibre2">"Onu bulmalıyım. Başka hiçbir çarem yok. Hiç kimse anlamıyor bundan sonra neler olacağını. İnce Memed onların evlerini başlarına yıkacak, haberleri yok. Bir tek, meseleyi Molla Duran Efendi anlıyor. Onun da başında bir eşkıyalık belası var da ondan. Oğlunu öldüren Ağaçlı çetesi Toros dağlarının kayalıklarında kılıcını keskinleştirip durur, onu da boğazlamak için Şimdi anlaşıldı ki Hükümetten hiçbir fayda yok. Yüzbaşımız yarın bize İnce Memeddir diye bir yabandomuzu ölüsü getirirse hiç şaşmamalıyız Hatun. Getirir de, aaah, ben İnce Memedi vurmuştum, yolda gelirken, çıplak atın üstünde, Kırklar Yediler İnce Memedi yabandomuzuna çevirmişler, derse, şaşmam."</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">"Vilayet candarma kumandanı geliyor mu?"</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">"Yarın öğleden evvel burada."</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">"Konuş onunla, her şeyi anlat."</span></p>

    <p class="MsoNormal1"><span class="calibre2">"Anlatırım. O eski bir adam, baba adam. Belki derdimizi anlar. Şu Zülfüye deli oluyorum."</span></p>

    <p class="MsoNormal1"><span class="calibre2">"Ne yaptı gene?"</span></p>

    <p class="MsoNormal1"><span class="calibre2">"Arif Saim Beye, öteki Ağalara Beylere, bu, şu koskocaman ovaları verdiği, kendisinin de bir dünya kadar çiftliği, bahçeleri aldığı yetmiyormuş gibi, bir de benim tekerime taş koyuyor." "Ne diyor, ne diyor o sümsük köpek, o adama benzemez?" "Bu işi sen büyüttün, İnce Memedi sen bu hale getirdin, diyor. Sanki İnce Memed işi küçükmüş gibi! Aaah, Topal Ali aaah!"</span></p>

    <p class="MsoNormal1"><span class="calibre2">"Onun gibi başka bir adam bulamaz mısın?"</span></p>

    <p class="MsoNormal1"><span class="calibre2">"Bulamam, bulamam, aah bulamam. Bulabilsem, bulabilsem o köpeğe hiç bu kadar müdahane eder miydim, o Topal ite. O İnce Memedin düşmanı, İnce Memedden de daha yürekli bir adam. İnce Memed ondan korkuyor. Ben kendi ocağımı kendi elimlen yıktım. Ben kendi idam fermanımı kendi elimlen kendi boğazıma taktım."</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">"Belki bulunur."</span></p>

    <p class="MsoNormal1"><span class="calibre2">"Aaah, gözüm onun gözünü bir görse, ne yapar yapar suçumu ona bağışlatırım. Aaah, onu bir kerecik, bir an için görebilsem... Ben ona büyük suçumu bağışlatmasını bilirim. Ben onu sınadım vallahi Hatun. Ne bilirdim ben onun onuruna bu kadar düşkün birisi olduğunu, aaah ne bilirdim! Keski sınamaz olaydım."</span></p>

    <p class="MsoNormal1"><span class="calibre2">"Bulacağız onu. Bütün kasaba onu on dört koldan arıyor."</span></p>

    <p class="MsoNormal1"><span class="calibre2">Ali kardaşı bulana bir armağan mı versem, bin lira gibi bir para mı koysam onu bulana... "</span></p>

    <p class="MsoNormal1"><span class="calibre2">"Acele etme Ağam, bugün yarın bulurlar onu. Sen Vilayet candarma kumandanına her şeyi, bir yolunu bul da anlat."</span></p>

    <p class="MsoNormal1"><span class="calibre2">Murtaza Ağa o gece hemen hemen hiç uyuyamadı, uyuduğunda da olmayacak düşler gördü. Bir sürü insanı arka arkaya tirkemişler, bir ırmak boyunca dolaştırıyorlardı. Hepsinin de gözlerinden, oluk gibi kanlar akıyordu. Akan kanlar süzülüp gidiyor ırmağa karışıyor, ırmak kıpkızıl oluyordu. Bütün bu insan sürüsünün en önünde de Murtaza Ağa, kendisi, gözbebeklerinden kurşunu yemiş, kurşunlar ensesinden çıkmıştı.</span></p>

    <p class="MsoNormal1"><span class="calibre2">Sabahleyin doğru Kaymakamlığa gidip İl Candarma Komutanı olan Albayı Kaymakamla birlikte beklemeye başladılar. Komutan fazla gecikmedi. Albayın otomobili ilçe konağının önünde durunca, ikisinin de gözleri penceredeydi, hemen koşarcasına aşağıya inip onu karşıladılar.</span></p>

    <p class="MsoNormal1"><span class="calibre2">Murtaza Ağa boşandı, bu halkın eşkıyalardan çektiklerini bir bir, dili döndüğünce anlattı. Babacan bir adam olan Albay çok duygulanmıştı. Neredeyse ağlayacaktı.</span></p>

    <p class="MsoNormal1"><span class="calibre2">"Bu çocuğa da çok üzülüyorum. Kahrolmuştur Yüzbaşı. Gençler böyle işlere hiç dayanamazlar. O yüzden hasta olmuştur. Demek ki eşkıyalar, bu İnce Memed halkımıza bu kadar zulüm ve işkence ediyorlar?"</span></p>

    <p class="MsoNormal1"><span class="calibre2">"Bu kadardan da fazla."</span></p>

    <p class="MsoNormal1"><span class="calibre2">"Bizim gençliğimizde," diye güldü Albay, "candarma kumandanlığına her gün bir Çakırcalı Efe ölüsü getirirlerdi. Halk bizi aldatırdı. Ben o zamanlar çok çok gençtim. Bir gün bizim Yüzbaşı, Çakırcalı yerine bir kaçakçıyı öldürmüş, ölüyü de köylülere göstermiş, onlar da amenna, bu kişi Çakırcalıdır, demişlerdi. Yüzbaşı İzmire gelip de ölünün Çakırcalı olmadığını anlayınca kendini öldürmeye kalkmıştı. Hay gençlik hay! Bizim Yüzbaşı Faruk Bey nasıl, onun hastalandığını duydum da, meseleyi hemen anladım ve de koştum geldim."</span></p>

    <p class="MsoNormal1"><span class="calibre2">"Kimseyle görüşmüyor," dedi Kaymakam.</span></p>

    <p class="MsoNormal1"><span class="calibre2">"Dün biz, kasabanın eşrafı, on beş, yirmi kişi toplandık, ona geçmiş olsuna gittik, bizi kabul etmedi."</span></p>

    <p class="MsoNormal1"><span class="calibre2">"Edemez, edemez," diye gene güldü Albay. "Daha o, bir süre de kimsenin yüzüne bakamaz. Ben kalkayım da onu görmeye gideyim de..." Ayağa kalktı:</span></p>

    <p class="MsoNormal1"><span class="calibre2">"Yine görüşürüz."</span></p>

    <p class="MsoNormal1"><span class="calibre2">"Baş üstüne Miralayım."</span></p>

    <p class="MsoNormal1"><span class="calibre2">Yüzbaşı evinde giyinmiş kuşanmış, tıraş olmuş Albayı bekliyordu. Albayı aşağıda, kapının önünde, çakı gibi selama durarak karşıladı.</span></p>

    <p class="MsoNormal1"><span class="calibre2">Albay:</span></p>

    <p class="MsoNormal1"><span class="calibre2">"Geçmiş olsun Yüzbaşım, evladım," dedi.</span></p>

    <p class="MsoNormal1"><span class="calibre2">O önde Yüzbaşı arkada, onun da arkasında Asım Çavuş yukarıya çıktılar. Albay salonda bir koltuğa çöktü oturdu. Epeyce şişman bir kişiydi, merdivenleri çıkarken soluk soluğa kalmıştı. Ayaktaki Yüzbaşıyla Asım Çavuşa:</span></p>

    <p class="MsoNormal1"><span class="calibre2">"Buyurun oturun," dedi.</span></p>

    <p class="MsoNormal1"><span class="calibre2">Oturdular.</span></p>

    <p class="MsoNormal1"><span class="calibre2">Albay gülmeye başladı:</span></p>

    <p class="MsoNormal1"><span class="calibre2">"Geçmiş olsun," dedi gene.</span></p>

    <p class="MsoNormal1"><span class="calibre2">"Sağ olun kumandanım."</span></p>

    <p class="MsoNormal1"><span class="calibre2">"Böyle işler her candarmanın başına gelir Yüzbaşım."</span></p>

    <p class="MsoNormal1"><span class="calibre2">"Köylüler beni kandırdılar."</span></p>

    <p class="MsoNormal1"><span class="calibre2">Kandırırlar Yüzbaşım. Siz daha çok İnce Memed öldüreceksiniz, çok İnce Memedi yakalayacak, teslim alacaksınız. Bu bizim işimizde yasadır. Halkın sevdiği, koruduğu bir eşkıyayı ele geçirmek, öldürmek zordur."</span></p>

    <p class="MsoNormal1"><span class="calibre2">"Biliyorum komutanım."</span></p>

    <p class="MsoNormal1"><span class="calibre2">"Halk şimdiden bu adamı ermiş mertebesine çıkarmış. Bizim İzmirde Çakırcalı Mehmet Efe hala bir ermiştir. Onun mübarek mezarını ziyaret edenler, mezarının toprağından bir tas suya koyup içenler cümle hastalıklarından piripak olurlar. Bu sizin İnce Memed de..."</span></p>

    <p class="MsoNormal1"><span class="calibre2">"Evet komutanım." "Anlattıkları doğruysa... Ermiş..."</span></p>

    <p class="MsoNormal1"><span class="calibre2">"Doğrudur komutanım ya, ben onun kellesini size, zatınıza getireceğim."</span></p>

    <p class="MsoNormal1"><span class="calibre2">"İnşallah Yüzbaşım. Ama siz böyle küçük olaylara bu kadar çok üzülürseniz... Biz çok şeyler gördük Yüzbaşım. Size bir bölük candarma, üç tane zabit gönderiyorum. Ne kadar gedikli çavuş isterseniz o kadar da gedikli gönderirim. Bütün bu bölgenin mesulü sizsiniz, gönderdiğim bölük de sizin emrinizdedir " Ayağa kalktı. "Geçmiş olsun, üzülmeyin Yüzbaşım."</span></p>

    <p class="MsoNormal1"><span class="calibre2">"Sağ olun komutanım."</span></p>

    <p class="MsoNormal1"><span class="calibre2">Albay ağır ağır merdivenleri indi:</span></p>

    <p class="MsoNormal1"><span class="calibre2">"Allahaısmarladık," dedi, otomobiline bindi.</span></p>

    <p class="MsoNormal1"><span class="calibre2">O gider gitmez de Yüzbaşı cana geldi, dirildi, daireye koştu, masasına otururken:</span></p>

    <p class="MsoNormal1"><span class="calibre2">"Kan kusturacağım o Çiçeklideresi köylülerine," dedi dişlerini sıkarak.</span></p>

    <p class="MsoNormal1"><span class="calibre2">Öğleyin Albayla birlikte Kaymakamın evinde yemek yerlerken, kapı çaldı, Murtaza Ağanın adamlarından birisi gelip karşılarında durdu. Murtaza Ağa her şeyi anlamıştı, kalktı, ayakları biribirine dolanarak ona gitti.</span></p>

    <p class="MsoNormal1"><span class="calibre2">"Buldunuz mu?" diye sordu.</span></p>

    <p class="MsoNormal1"><span class="calibre2">"Bulduk."</span></p>

    <p class="MsoNormal1"><span class="calibre2">"Neredeymiş?"</span></p>

    <p class="MsoNormal1"><span class="calibre2">"Kara Hasanın değirmeninde."</span></p>

    <p class="MsoNormal1"><span class="calibre2">"Onu hemen alıp eve götürün. Ben Miralay gider gitmez evdeyim. Hatuna selam söyle. Ali kardaşıma iyi baksın, ben gelene kadar."</span></p>

    <p class="MsoNormal1"><span class="calibre2">Murtaza Ağa döndüğünde onun yüzünde birdenbire açan sevinç yemektekilerin ilgisini çekmişti.</span></p>

    <p class="MsoNormal1"><span class="calibre2">"Buldum," diye şakıdı Murtaza Ağa. "Onu buldum. Topal Aliyi! İnce Memedin can bir düşmanını. Topal Ali kardaşım candarmamıza çok bir yardımcı olacaktır. Ona küçük bir şaka yapmıştım. Ne onurlu adammış! Onu sınamıştım, anlamayıp hemen evi terk etmişti."</span></p>

    <p class="MsoNormal1"><span class="calibre2">Albaya Topal Alinin kim olduğunu coşmuş anlatıyordu. Önündeki yemeği unutmuş gitmişti. Anımsayıp da önündekileri görüp de bir lokma bile almıyordu. Onun izciliğini, yerdeki karıncanın, gökteki bulutun izini bile sürebildiğini, izine bakıp bir insanın ne düşündüğünü, ne yaptığını, ne yapacağını ve nasıl bir adam olduğunu, onun bilgeliğini, nişancılığını, uçan turnayı gözünden, kaçan tavşanı art ayağından vurduğunu, onun daha nice hünerlerini sayıp döküyordu.</span></p>

    <p class="MsoNormal1"><span class="calibre2">"Tevatür diyeceksiniz ya, tevatür değildir. Onun hünerine yalnız bu kasaba değil, biltekmil Toroslar şahittir."</span></p>

    <p class="MsoNormal1"><span class="calibre2">"Evet," diye onu onayladı Kaymakam, "doğrudur."</span></p>

    <p class="MsoNormal1"><span class="calibre2">"Vardır," dedi Albay gülerek, sevinerek, "vardır böyle on parmağında on hüner adamlar. Böyle adamların bizimle işbirliği yapmaları çok iyi olur."</span></p>

    <p class="MsoNormal1"><span class="calibre2">Ayağa kalktı. Murtaza Ağayı bugün daha yakından tanımış, daha çok sevmişti. Bunun için Kaymakama teşekkür etti.</span></p>

    <p class="MsoNormal1"><span class="calibre2">Albayın otomobili daha kalkmadan o, evinin yolunu tutmuş koşuyordu. Soluk soluğa kalmıştı. Merdivenleri hızla çıktı:</span></p>

    <p class="MsoNormal1"><span class="calibre2">"Nerede, nerede, nerede benim kardaşım? Özürler dilerim yahu. Hani sen de ne onurluymuşun bre kardaşım! Narıbeyza imişsin, yani beyaza kesmiş ateş, yalım gibi imişsin. Biz seni sınamaya kalkmadan..." Odalara giriyor çıkıyordu: "Hüsne, Hüsne," diye bağırdı, "Hüsne, sen nerelerdesin böyle, Hüsneee!"</span></p>

    <p class="MsoNormal1"><span class="calibre2">Hüsne Hatunla, ötekiler salona bir anda doluştular. Yanaşmalar, seyisler, katipler, çocuklar da geldiler. Hepsi de öyle süklüm püklüm, sus pus duruyorlardı.</span></p>

    <p class="MsoNormal1"><span class="calibre2">"Ne susuyorsunuz öyle? Nerede Ali Ağa kardaşımız?"</span></p>

    <p class="MsoNormal1"><span class="calibre2">"Gelmedi," dedi Hüsne Hatun. "Sabahtan beri ona göndermedik adam komadım, gelmiyor. Giden hiçbir adamla da, ağzını açıp bir tek sözcük konuşmuyormuş."</span></p>

    <p class="MsoNormal1"><span class="calibre2">"Allah Allah, ne demek bu, niyeymiş o, Allah Allah! Ne olacak şimdi?" Sedire oturdu, başını önüne eğip düşünmeye başladı. "Siz gidin," dedi ayakta duran ev halkına. "Hüsne, sen kal!"</span></p>

    <p class="MsoNormal1"><span class="calibre2">Hüsne Hatun geldi onun yanına oturdu. Yan yana, öyle bir süre kaldılar, hiç konuşmadılar.</span></p>

    <p class="MsoNormal1"><span class="calibre2">"Ne diyorsun Hüsne, ben mi gideyim o Topal ayağına sıçtığımın ayağına, her şeyi bütün kasaba biliyor, onu giydirip kuşattığımı, sonra da nasıl kovduğumu şu kasabada duymayan kaldı mı? Kalkar da onun ayağına gidersem, şimdi bütün kasaba üstümüze gülmez mi?"</span></p>

    <p class="MsoNormal1"><span class="calibre2">"Varsın gülsünler," diye gülümsedi Hüsne Hatun. "Varsın gülsünler, kim onlar, bir sürü baldırıçıplak. Can pazarı bu. Bizim canımız sırat köprüsünde. Biz kılıcın ağzı üstünde yürüyoruz. O baldırıçıplaklara da ne oluyor? Duydun mu sen, duydun mu hiç, İnce Memed ne olmuş?"</span></p>

    <p class="MsoNormal1"><span class="calibre2">"Allah belasını versin onun."</span></p>

    <p class="MsoNormal1"><span class="calibre2">"On iki yeşil donlu, on iki kır ata binip gelmişler. Onun ölüsünü bir yeşil ipekliye sarıp gene yeşil bir kır ata bindirmişler alıp gitmişler. Bütün bu işler olurken de candarmalar bakıp kalmışlar, ağızlarını bile açamamış, öyle lalüebkem oldukları yerden kıpırdayamayıp onları seyretmişler."</span></p>

    <p class="MsoNormal1"><span class="calibre2">"Yalan. O iş başka..."</span></p>

    <p class="MsoNormal1"><span class="calibre2">"Biliyorum yalan, yalan ya... İnce Memed Düldül dağındaki Kırk Ölmezlerin arasına götürülmüş. Çok değil, yakında, yalınkılıçlı, yeşil donlu bin kişiyle zuhur edecek... Zuhur ve huruç edecek, inecek Çukurovaya, bütün Çukurovayı ele geçirecek. Malı çok olandan alıp, malı olmayanlara verecekmiş. Zuhur ve huruç ettikten sonra Çukurovada, ve hem de koca Toroslarda kurt ile kuzu birlikte yayılacakmış. Herkes çalışacak, herkes eşit kazanıp, eşit yiyecekmiş. Kimsenin kimsede gözü kalmayacakmış. O İnce Memed zuhur ve de huruç edince değil insanın insanı en küçük bir biçimde incitmesi, en küçük bir biçimde de kimse kimsenin gönlünü bile kırmayacakmış. O, zuhur ve huruç edince insan değil insanı, yerdeki karıncayı bile incitmeyecekmiş... O zuhur..."</span></p>

    <p class="MsoNormal1"><span class="calibre2">"Yeter, sus allahaşkına, sus Hüsne Hatun, yalan, bütün bunlar külliyen yalan... O Molla Duranın başının altından çıkıyor bütün bunlar. Ona uydur dedik ya, bu kadar da demedik. Adam şimdiden İnce Memedi bir de ermiş ederse, yandık bittik. Bir eşkıya yetmedi de, bir de biz ermişle mi uğraşacağız? Hay Allah belanı versin Molla Duran, vur dedik diye bu kadar da öldür demedik! Durumumuzu biraz kurtaracak bir şey uydur da halkın ağzına ver, dedik. Bakın hele şimdi... Biz ne söyledik, o ne yapmış!"</span></p>

    <p class="MsoNormal1"><span class="calibre2">"Doğru," dedi Hüsne Hatun. "Bütün bu söylediklerim doğru. On iki yeşil donlu, kır atlı, biribirinin tıpkısı, hepsi de biribirinin burnundan düşmüş gibi, hepsi de İnce Memede benziyorlar. İnce Memede de... İstersen çağır da bizimkilere sor, onlar gözleriyle görmüşler. Bizimkiler niye yalan söylesinler, hem de sabaha karşı, ıhırcık karanlık yiter, tanyerleri ışırken... Bir iyice görmüşler."</span></p>

    <p class="MsoNormal1"><span class="calibre2">"Yalan!"</span></p>

    <p class="MsoNormal1"><span class="calibre2">"Yalan olamaz, kurban olduğum Murtazam. Yalan olamaz bu. Çöldeki devekuşu gibi başımızı kuma sokmayalım. Molla Duran Efendi, taaa Mısırlarda okumuş, o diyormuş ki, İnce Memed zuhur ve huruç edecekmiş."</span></p>

    <p class="MsoNormal1"><span class="calibre2">"Allah bin belasını versin o Molla Duranın... Şimdi biz bu Topal Ali işini ne yapacağız, sen onu söyle bana?"</span></p>

    <p class="MsoNormal1"><span class="calibre2">"Bir adam daha gönderelim. İstersen hatırlı birkaç adam gönderelim. İstersen cami imamını gönder."</span></p>

    <p class="MsoNormal1"><span class="calibre2">"Ben onu biliyorum, tanıyorum, kimi göndersek gelmez."</span></p>

    <p class="MsoNormal1"><span class="calibre2">"Öyleyse sen git de gönlünü al!"</span></p>

    <p class="MsoNormal1"><span class="calibre2">"Olur mu, bu yaştan sonra nasıl giderim o ayağına sıçtığım itin topal ayağına? Aaah, ah, ah," diye dişini sıktı, çenesi çatırdadı. "Yazık, çok yazık ki Topal Aliden başka çaremiz yok. Ne yapmalı?"</span></p>

    <p class="MsoNormal1"><span class="calibre2">"O senin kardaşın değil mi, kardaşını sen gücendirmedin mi, büyük de olsan onun ayağına gitmelisin."</span></p>

    <p class="MsoNormal1"><span class="calibre2">"Ağırıma gidiyor Hatun, ağırıma gidiyor, o Topal bokun ayağına gitmek. Ölsem daha iyi."</span></p>

    <p class="MsoNormal1"><span class="calibre2">"Allah göstermesin."</span></p>

    <p class="MsoNormal1"><span class="calibre2">"Görenler bana ne diyecekler? Bütün kasabanın diline düşeceğim. Buradan kaçıp gitsek de, bu beladan sıyrılsak mı? Birkaç yıl Adanada otursak mı, şu İnce Memed belası ortadan kalkana kadar, ne diyorsun Hatun?"</span></p>

    <p class="MsoNormal1"><span class="calibre2">"Sen bilirsin."</span></p>

    <p class="MsoNormal1"><span class="calibre2">"Ya bu işler, bu atlar, bu çiftlikler... Herkes dünya kadar tarla kapatır, şu ovayı yağma ederken ben ne olacağım? Başka çaresi yok... Aliyi geri getirmekten başka mümkünümüz çaremiz yok. O benim canımı korurdu. Ne gereği vardı, onu sınamanın, böyle bir şakayı yapmanın, her adam her şakayı kaldırabilir mi?"</span></p>

    <p class="MsoNormal1"><span class="calibre2">Susup başını önüne eğdi, uzun bir süre öylece kaldı. Hatun da yanında öyle kalakalmış, o da düşünüyor, İnce Memedin zuhur ve huruç edeceğine, bir gün gelip hanumanları söndüreceğine inanıyordu. Kızlığında, babasının evindeyken, yeşil donlu bir ermişin bir gün ortaya çıkacağını, doğruluğu, iyiliği, eşitliği, kardeşliği yayıp pekiştireceğini, kimsenin kimsede hakkının kalmayacağını, kısa çöpün bile uzundan hakkını alacağını, herkesin, dünyadaki her yaratığın mutlu olacağını, yüzü gülmeyen kişinin, yaratığın kalmayacağını, bütün dağların, ovaların, köylerin, kasabaların, şehirlerin ağzına kadar çiçekle dolacağını, bütün dünyanın bir çiçek bahçesine döneceğini, ölümden başka hiçbir kaygının kalmayacağını, bu adam sayesinde, çok duymuştu. Neden o adam İnce Memed olmasındı? Kanlı bir kişiden, yeşil donlu ermiş olur mu, diye sormaktan da alamıyordu kendini. Beş köyün üstüne kendini tanrı yapar da Abdi Ağa gibi, beş köyün insanına da zulüm ederse, her kim ki o Abdiyi öldürürse ermiş olur ya... Ali Safa Bey gibisini... Ermiş olur ya...</span></p>

    <p class="MsoNormal1"><span class="calibre2">"Ermiş olur ya..."</span></p>

    <p class="MsoNormal1"><span class="calibre2">"Ne diyorsun?" diye sordu Murtaza Ağa, yüzü allak bullaktı.</span></p>

    <p class="MsoNormal1"><span class="calibre2">"Sen git Topal Aliye. Çok düşünme öyle. Nasıl olsa gideceksin."</span></p>

    <p class="MsoNormal1"><span class="calibre2">"Doğru, gideceğim." Ayağa kalktı. "Alinin giyitleri, postalı, fötür şapkası nerede?" "Bir tek postalı evde, ötekilerin hepsini sen seyis Şaban Ustaya vermedin mi?"</span></p>

    <p class="MsoNormal1"><span class="calibre2">"Eeee şimdi ne yapacağız, o sevinçle amma işler yapmışız ha!"</span></p>

    <p class="MsoNormal1"><span class="calibre2">"Canın sağ olsun, geçer."</span></p>

    <p class="MsoNormal1"><span class="calibre2">"Geçer," dedi Murtaza. "Geçer ya şimdi ne yapacağız şu giyit işini?"</span></p>

    <p class="MsoNormal1"><span class="calibre2">"Şaban Usta burada, aşağı evde çalışıyor, şimdi ben bir adam gönderir o giyitleri aldırır getirtirim. Şaban Ustaya da bunun tıpkısı giyit, şapka alırsın. Kundurası da caba."</span></p>

    <p class="MsoNormal1"><span class="calibre2">"Hemen," dedi Murtaza Ağa, sevindi.</span></p>

    <p class="MsoNormal1"><span class="calibre2">Hüsne Hatun bir yanaşma çağırdı. Şaban Ustaya gitmesini, giyitlerini alıp gelmesini, usul usul, en ince ayrıntısına kadar anlatarak buyurdu. Biraz sonra giyitler, kırmızı postal, fötr şapka ipekli bir bohçaya sarmalanmış, Murtaza Ağanın yanına konmuştu.</span></p>

    <p class="MsoNormal1"><span class="calibre2">"Başka hiçbir mümkünüm çarem yok, benim bu Topal ırzı kırığına ölüm gidiyor, ama ne gelir elimden? Söyle de atımı Çeksinler."</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">"At hazır, kapıda seni bekliyor."</span></p>

    <p class="MsoNormal1"><span class="calibre2">"Sağ ol Hatun."</span></p>

    <p class="MsoNormal1"><span class="calibre2">"Allah sözünü geçkil, kılıcını keskin eylesin."</span></p>

    <p class="MsoNormal1"><span class="calibre2">Değirmen kapısında onu saygıyla Kara Hasan Ağa karşıladı, atının başını tuttu, Murtaza attan inince atı götürdü çınar ağacının altına bağladı.</span></p>

    <p class="MsoNormal1"><span class="calibre2">"Hoş gelip safalar getirmişsin Murtaza Ağam, değirmenimize."</span></p>

    <p class="MsoNormal1"><span class="calibre2">"Sağ olasın," dedi Murtaza Ağa, ama bir türlü de değirmene doğru bir adım atıp da yürüyemiyordu. Pervanelere dökülen su, dönen taşlar, şakıldaklar inanılmaz, kulakları sağır edici bir gürültü çıkarıyorlardı. Hasan Ağa onun söylediklerini bir türlü anlayamıyor, ötekiyse avazı çıktığı kadar bağırıyordu.</span></p>

    <p class="MsoNormal1"><span class="calibre2">Hasan Ağa edemedi:</span></p>

    <p class="MsoNormal1"><span class="calibre2">"Dur Ağam," dedi, "şu değirmeni durdurayım da geleyim."</span></p>

    <p class="MsoNormal1"><span class="calibre2">Değirmene koştu, o korkunç gürültü de kirp diye kesildi. Ortalığı derin bir sessizlik sardı. Bu sessizlik daha çok ürküttü Murtaza Ağayı.</span></p>

    <p class="MsoNormal1"><span class="calibre2">"Diyordum ki..." diye kekeledi. "Hani diyordum ki, bizim deli oğlan, kardaşım Ali buradaymış..." Konuşurken gülmeye çalışıyor, gülemiyordu.</span></p>

    <p class="MsoNormal1"><span class="calibre2">Kara Hasan Ağa:</span></p>

    <p class="MsoNormal1"><span class="calibre2">"İçerde canım, içerde o. Keyfi yerinde ya, geldi geleli hiç dışarıya çıkmadı."</span></p>

    <p class="MsoNormal1"><span class="calibre2">"Nasıl çıksın fıkara," dedi Murtaza Ağa. "Ben öyle bir bok yedim ki, o da şakamı anlamadı. Benimkisi de eşek şakasıydı...Yaaa, eşek şakasıydı."</span></p>

    <p class="MsoNormal1"><span class="calibre2">Orada dikilmiş duruyor, içeriye bir türlü yürüyemiyordu. Kara Hasansa undan apak olmuş değirmenin kapısını açmış, "Buyur Ağa," diyerek onu bekliyordu.</span></p>

    <p class="MsoNormal1"><span class="calibre2">"Buyur Murtaza Ağam."</span></p>

    <p class="MsoNormal1"><span class="calibre2">Murtaza Ağa sanki onu duymuyordu.</span></p>

    <p class="MsoNormal1"><span class="calibre2">Belki böyle yarım saatten fazla kapıda durdu kaldı. Güldü gülemedi, konuştu konuşamadı. Kara Hasana abuk sabuk bir şeyler sordu, ondan, bir kulağından girip ötekinden çıkan karşılıklar aldı. Birazıcık kendisine gelince gülebildi. Baktı ki durumu iyice. Birkaç kere daha gülmeyi denedi, bayağı gülebiliyordu, hemen gülerek içeriye girdi, sevinçli bir sesle bağırarak:</span></p>

    <p class="MsoNormal1"><span class="calibre2">"Ben geldim Ali kardaş. Dağ Musaya gelmezse Musa dağa gider. İşte ben geldim. Nasılsın, iyi misin, gül yüzlü kardaşım Ali? Yahu adam Ağasına bir hoş geldin de mi demez? Bak hele şuna, şuna bak, Hasan Ağa. Doğru, hakkın var. Beni affetmeni, bağışlamanı dilemeye geldim senden. Özür dilemeye geldim. Beni eylediğim kusurlardan dolayı canı yürekten bağışlamanı dilemeye geldim, muhterem ve hem de yüce gönüllü kardaşım. Ben seni sınamak istediydim, keski sınamaz olaydım da, dilim ağzımda çürüyeydi. Hani dedim ki, şu yiğit kardaşımızı bir sınayalım, mademki bir ömür boyu kardaş olduk. Abooov, denemez olaydım da, boyum devrileydi. Abooov kardaş, sen ne onurlu adammışsın öyle, beni, şakamı gerçeğe alıp o giyitleri çıkarıp üstümüze atınca, ben bir oldum ki, ben bir oldum kardaş, senden bunu hiç beklemiyordum, çoluk çocuğumun içinde, hatunlarımın önünde ben öyle oldum ki, dondum kaldım. Eğer ki, bir hançeri alıp da yüreğimin başına saplasaydın bir damla kanım çıkmazdı. Ben öyle perişan, öyle perişan oldum ki... Bütün çarşı, kasaba bu senin bana yaptıklarını duymuşlar da, herkes bana acımış, Murtaza Ağa bir kardaş bulduydu kendisine, onu da bok yoluna elinden kaçırıp, şu darı dünyada tek başına, bir başına gene kimsiz kimsesiz kaldı, demişler."</span></p>

    <p class="MsoNormal1"><span class="calibre2">Elindeki mavi ipekten giyit bohçasını görünce anımsadı.</span></p>

    <p class="MsoNormal1"><span class="calibre2">"Kalk," diye sertçe buyurdu. "Kalk da çıkar o üstündekileri, bunları giy de eve gidelim. Kapıda atın seni bekliyor."</span></p>

    <p class="MsoNormal1"><span class="calibre2">Arkaya döndü, Kara Hasan kapıda bekliyordu:</span></p>

    <p class="MsoNormal1"><span class="calibre2">"Bu giyitleri kardaşıma sen mi aldın?"</span></p>

    <p class="MsoNormal1"><span class="calibre2">"Ben aldım Ağam, ben ne yapayım, değirmene geldiğinde çırılçıplaktı."</span></p>

    <p class="MsoNormal1"><span class="calibre2">"İyi yapmışsın. Kardaşıma gösterdiğin bu konukseverlikten dolayı sana candan ve hem de yürekten teşekkür ederim. Ve hem de hürmetlerimi sunarım."</span></p>

    <p class="MsoNormal1"><span class="calibre2">"Sağ ol Ağam. Ben de zatına bin kere hürmet ederim, o mübarek ellerinden öperekten... "</span></p>

    <p class="MsoNormal1"><span class="calibre2">"Kaç para verdin bu giyitlere?"</span></p>

    <p class="MsoNormal1"><span class="calibre2">"Hiçbir kıymeti yok Ağam."</span></p>

    <p class="MsoNormal1"><span class="calibre2">"Ne demek kıymeti yok? Sen fıkara bir adamsın. Ne demek ola ki..." Hemen cüzdanını çıkardı. "Ne demek ola, ne demek ola ki... Sen benim iki gözümden de aziz kardaşımı böyle ağırlamışsın, al, al, al şunu."</span></p>

    <p class="MsoNormal1"><span class="calibre2">Ona bir elli liralık uzattı.</span></p>

    <p class="MsoNormal1"><span class="calibre2">"Aman Ağam, bu çok... Hem de o kadar çok ki... Ben bu parayı bir yılda kazanamıyorum, aman Ağam, kulun kurbanın olayım, ben ne yapacağım bu kadar parayı?"</span></p>

    <p class="MsoNormal1"><span class="calibre2">"Çocukların var. Al ve cebine koy o parayı."</span></p>

    <p class="MsoNormal1"><span class="calibre2">Sesi sert ve buyurucuydu. Kara Hasan onun buyruğundan dışarıya çıkamazdı. Elleri titreyerek, örme bir kese çıkarıp elli lirayı dürdü büktü, içine koydu.</span></p>

    <p class="MsoNormal1"><span class="calibre2">"Kalk Ali kardaşım, çıkar o partalları da kendi giyitlerini kuşan."</span></p>

    <p class="MsoNormal1"><span class="calibre2">Alinin başı önündeydi. Sanki taştan bir adamdı. O ne söylerse söylesin hiçbir tepkide bulunmuyordu.</span></p>

    <p class="MsoNormal1"><span class="calibre2">Murtaza Ağa, Kara Hasana gözlerini dikti, uzun uzun ona baktı. Ondan bir imdat ister gibiydi, sonunda vazgeçti:</span></p>

    <p class="MsoNormal1"><span class="calibre2">"Sen dışarı çık temiz ve hem de saf, iyi yürekli Hasan Ağa. Senin için Molla Duran Beyefendiye de söyleyeceğim, bu yıl kirayı senden almasın olur mu?"</span></p>

    <p class="MsoNormal1"><span class="calibre2">"Sağ ol Ağam."</span></p>

    <p class="MsoNormal1"><span class="calibre2">Bu değirmen Molla Duran Efendinin, öyle değil mi?"</span></p>

    <p class="MsoNormal1"><span class="calibre2">"Onun Ağam."</span></p>

    <p class="MsoNormal1"><span class="calibre2">Murtaza Ağa başıyla kapıyı kapa da git, diye işaret etti. Öteki çıkarken:</span></p>

    <p class="MsoNormal1"><span class="calibre2">"Buralardan da ayrılma," dedi. "Çağırınca duyacak bir yerde ol."</span></p>

    <p class="MsoNormal1"><span class="calibre2">"Olur Ağam."</span></p>

    <p class="MsoNormal1"><span class="calibre2">"Bak Ali kardaşım, biliyorum, seni çok gücendirdim, o gülden nazik, ipekten ince, ışıktan hafif, o güzel yüreciğini kırdım. Biliyorum, yürek bir sırça çiçektir. Bir kere kırılınca o çiçek bir daha öyle bir çiçek olur mu, olmaz, biliyorum olmaz, ama kardaşların sırça gönülleri biribirlerine öylesine sıcaktır ki, kardaşlık yüzünden sırça bile birleşip, ne kadar kırılırsa kırılsın, un ufak olsun, eski haline gelebilir. Her sabah taze, mavi bir sarmaşık çiçeği gibi yeniden açabilir. Yaaa kardaşım..."</span></p>

    <p class="MsoNormal1"><span class="calibre2">Alinin tam karşısına geçip durdu, alttan eğilip yüzüne baktı:</span></p>

    <p class="MsoNormal1"><span class="calibre2">"Ne oluyor sana, niye böylesin kardaşım? Rica ederim bir söze var. Çok çok rica ederim, yalvarırım sana. Oğlunu öldürdüm, ocağına düştüm senin. Ayaklarının altını öpeyim Ali, bana bir şey söyle. Bir küçücük kuşum ben, bir çalıya sığınmışım, o çalı da sensin Ali kardaş, kırma beni, gel kendi evine... Bundan daha çok bir insan bir insana yalvarabilir mi Ali?"</span></p>

    <p class="MsoNormal1"><span class="calibre2">Son sözleri çok kızgın çıkmıştı. Gittikçe de kızıyor, eli ayağı usuldan da titremeye başlamıştı.</span></p>

    <p class="MsoNormal1"><span class="calibre2">"Söyle Ali," diye gırtlağı yırtılırcasma bağırdı, "söyle konuşmayacak, bir söze varmayacak mısın, ulan dinsiz imansız, Allahsız kitapsız Topal, bir can için de olsa bir insan bu kadar yalvartılır mı?"</span></p>

    <p class="MsoNormal1"><span class="calibre2">Değirmeni bir uçtan bir uca gidip geliyor, ayaklarını yere vuruyor, kollarını açıp kapatıyor, avurtlarını şişiriyor, bir o yana, bir bu yana boynunu kıvırıyordu.</span></p>

    <p class="MsoNormal1"><span class="calibre2">"Ulan Topal," diye avazı çıktığı kadar gene bağırmaya başladı, "ulan Topal bacağına sıçtığımın deyyusu, sen iki iz sürmekle kendini bir bokum mu sanıyorsun? Ulan yabandomuzu, domuz taşağı uyuz Topal, ulan sen adam mısın sen..."</span></p>

    <p class="MsoNormal1"><span class="calibre2">Ne kadar küfür varsa arka arkaya sıralıyor, küfürleri de bir türlü bitip tükenmiyor, Topalsa olduğu yerde, olduğu gibi taş kesilmiş, soluk bile almıyor, en küçük bir biçimde kıpırdamıyor, gözlerini bile kırpmıyordu.</span></p>

    <p class="MsoNormal1"><span class="calibre2">Sonra Murtaza Ağa biraz ileri gittiğini anladı, sesini indirdi yumuşattı:</span></p>

    <p class="MsoNormal1"><span class="calibre2">"Bak Ali kardaşım," diye yeniden yumuşacık, kadife gibi bir sesle konuşmaya başladı. "Bak Ali kardaşım, bu kardaşın Murtazaya bir iki söz söyle de, öldürme beni. İstersen kendi evine gelme. Böyle küs durma, ne olursun, yüreğimi, benim bu ince, çocuksu, yiğit yüreğimi ve hem de Topal Alinin öz bir kardaşının yüreğini dilhun ediyorsun, yani kan ağlatıyorsun ve hem de paramparça ediyorsun. Bir tek sözcük söyle kardaşma Ali. Aliii, Aliiii, Aliiiii... Bir şey söyle bana da hiçbir şey yapma."</span></p>

    <p class="MsoNormal1"><span class="calibre2">Önüne vardı, gene eğildi, yüzüne baktı, sevinçle doğruldu:</span></p>

    <p class="MsoNormal1"><span class="calibre2">"Yüzün yumuşadı, o güzel, o gül yüzün yumuşadı! Murtaza kurban olsun o gül yüzlere, Murtaza hayran olsun! Yumuşadığına göre demek konuşacaksın ha? Bekleyeyim bakalım. Biraz bekleyeyim. Hay kurban olduğum Allah, bu güzel günün de mi varmış, Ali kardaşım konuşacak. Çok şükür, çok şükür Allahıma, çok şükür Alimi konuşturana..."</span></p>

    <p class="MsoNormal1"><span class="calibre2">Kapıdan değirmen taşlarına, taşlardan kapıya yürümeye başladı.</span></p>

    <p class="MsoNormal1"><span class="calibre2">"Bekliyorum, bir tek sözcük söyle, o da, Murtaza, diye söyle. O kadar, senden başka bir şey istemiyorum."</span></p>

    <p class="MsoNormal1"><span class="calibre2">Köşeye atılmış, eski, aşınmış bir değirmen taşının üstüne oturdu. Kan ter içinde kalmış, gözlerini de Aliye dikmişti. Kızmaya başlıyor, boğazına bir yumruk geliyor tıkanıyor, Alinin üstüne atılıp onun boğazını sıkmak istiyor, sonra da büyük diretme gücüyle kendisini yeniyordu.</span></p>

    <p class="MsoNormal1"><span class="calibre2">İçini çekerek ayağa kalktı:</span></p>

    <p class="MsoNormal1"><span class="calibre2">"Benimle konuşmayacaksın ha? Ben ne yapayım öyleyse? Ali, bana bak..." Sesini iyice yumuşattı, kendisi de bir iyice kendi sesini dinledi. Sesi sıcaktı, içe işleyici ve yürektendi, sevecendi. "Bak Alim, oğlum, kardaşım, iki gözüm, gözlerimin bebeği, bak, sana söylüyorum, on bir çocuğun ve hem de bir tek avradın var, olur mu, daha gençsin, iki tane gül gibi karı daha alabilirsin. Sana yüz dönümlük bir çiftliği daha şimdiden verdim. Üstüne tapusunu yarın çıkartmazsam anam avradım olsun. İşte Ali, bundan büyük yemin olur mu? Bak Alim, bak oğlum, bak iki gözümün çiçeği, istersen sana bir de ev alacağım. Alacağım değil, aldım! Muhacir Muradın iki katlı konağını... Yüz otuz liraya satıyormuş, onu da sana aldım. Anan sütü gibi sana helal olsun. Yarın onun da tapusu elinde olacak... Bak oğlum Ali, tapu senin elinde olursa ne evi, ne de tarlayı kimse senin elinden alamaz. Al atın da kapıda bekliyor. Evde de yeni fabrikadan çıkmış bir Alaman filintası, kız gibi. Ne diyorsun Ali? Seni maaşa da bağlayacağım/ altın kakmalı tabancamı, altın kordonlu, bana İsmet Paşanın hediyesi saati da sana vereceğim."</span></p>

    <p class="MsoNormal1"><span class="calibre2">Onu usulca omuzlarından tutup sarstı, sırtını sıvazladı.</span></p>

    <p class="MsoNormal1"><span class="calibre2">"Haydi kardaşım kalk evimize gidelim," dedi. "Çok geç oldu. Hatun seni ne kadar sever biliyorsun, kardaştan da ileri şimdi bizi gözleyi gözleyi gözleri dört olmuştur. Ne diyorsun Ali, gelmiyor musun?"</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">Yorulmuştu, köşedeki taşa gitti. Körük gibi soluyordu. Tozlu, örümcek ağlı tavana kırlangıçlar kocaman bir yuva yapmışlar, yuvada da sarı sarı kocaman ağızlı yavrular, kefli ağızlarını açmışlar, kıyameti koparıyorlardı.</span></p>

    <p class="MsoNormal1"><span class="calibre2">Murtaza yerinden kalktı, dinginlemişti. Elini havaya kaldırdı, parmağıyla yuvayı gösterdi:</span></p>

    <p class="MsoNormal1"><span class="calibre2">"Bak şunlara Ali kardaş," diye güldü. "Bak şunlara, kuş yavrusu kuş yavrusu iken bak ağızlarını açmışlar, yem getirecek analarını, babalarını bekliyorlar. Ya senin o dağlardaki on bir yavrun, on bir tane ciğerparen, ne üstte üst, ne başta baş, aç susuz, senin yolunu gözlüyorlar. Onları niçin kurtarmak istemiyorsun?" Sesini yükseltti: "İşte ben sana, hem de öz bir kardaşın, elimi uzatıyorum, bu eli geri çevirme."</span></p>

    <p class="MsoNormal1"><span class="calibre2">Uzatılmış eli öyle havada, Alinin burnunun dibinde duruyordu. El bekledi, bekledi, sonunda da usuldan titremeye başladı.</span></p>

    <p class="MsoNormal1"><span class="calibre2">"Demek bu eli kabul etmiyorsun? Pekiyi kardaşım." Sesini gene yumuşattı, sıcacık, içtendi. "Olur kardaşım, sen bilirsin kardaşım."</span></p>

    <p class="MsoNormal1"><span class="calibre2">Elini indirip dışarıya çıktı.</span></p>

    <p class="MsoNormal1"><span class="calibre2">Alinin içi gidiyordu. Bu adam bu sefer her dediğini yapacaktı ya, Alinin onunla konuşmak, onun yüzüne bir daha bakmak içinden gelmiyordu. Hele dağdaki perperişan çocuklarını anınca Alinin yüreği cızz etmişti. Çocuklarını o korkunç yoksulluktan kurtarabilirdi. Onun çocukları da şu Çukurovada okuyabilir, yanaşmalıktan, çobanlıktan, ırgatlıktan kurtulabilirlerdi... Az daha ayağa kalkıp Murtaza Ağanın boynuna sarılacak, sen benim öz bir kardaşım Murtaza Ağasın, ben, senin beni sınadığını anlamıştım, diyecekti. Çalıştı çabaladı, yapamadı. Yüreği götürmedi. Kendini yenemedi. İşte Murtaza Ağa da gitti O da ömrünün en büyük fırsatını kaçırdı.</span></p>

    <p class="MsoNormal1"><span class="calibre2">Topal Ali içerde kendisiyle böyle cebelleşirken, Murtaza Ağa Kara Hasanın elinden tutmuş içeriye girdi, gürleyerek, sevinçli bir sesle:</span></p>

    <p class="MsoNormal1"><span class="calibre2">"Şuna bir akıl ver Kara Hasan," dedi. "Seni Allahın huzurunda yemin edeceğim için şahitliğe çağırdım. Ben şimdi ne söylüyorsam, Kurana el basarım ki ve de Allahın büyük adı üstüne yemin ederim ki, şu söylediklerimin hepsini Topal Ali nam kardaşıma vereceğim."</span></p>

    <p class="MsoNormal1"><span class="calibre2">Vereceklerinin hepsini bir bir saydıktan sonra Kara Hasana sordu:</span></p>

    <p class="MsoNormal1"><span class="calibre2">"Saydıklarımın hepsini aklında tutabilir misin?"</span></p>

    <p class="MsoNormal1"><span class="calibre2">"Tutabilirim Ağam."</span></p>

    <p class="MsoNormal1"><span class="calibre2">Murtaza Aliye döndü, elini sırtına koydu. Ağlamaklı bir sesle:</span></p>

    <p class="MsoNormal1"><span class="calibre2">"Konuş Ali," dedi. "Kalk da evimize gidelim."</span></p>

    <p class="MsoNormal1"><span class="calibre2">Elinin altındaki Alinin sırtının ürperdiğini sezinledi. Ardından da onun titrediğini anladı.</span></p>

    <p class="MsoNormal1"><span class="calibre2">"Haydi Ali, Hüsne Hatunun zatını gözleyi gözleyi gözleri dört olmuştur."</span></p>

    <p class="MsoNormal1"><span class="calibre2">Konuşmasını sürdürdü. Yalvardı, kızdı, sövdü, bağırdı, çağırdı, sızlandı, yumuşadı, bir su gibi sesi aydınlandı. Ali taş kesilmiş konuşmuyordu.</span></p>

    <p class="MsoNormal1"><span class="calibre2">Açık kalmış kapıdan ok gibi giren kırlangıcı görünce sesini kirp diye kesti. Kuş gelmiş yuvasının yöresinde dönüyor, yavrular da ağızlarını kocaman kocaman açmışlar, yaygarayı basarak, analarının vereceği yemi bekliyorlardı.</span></p>

    <p class="MsoNormal1"><span class="calibre2">Aliye vardı, kocaman elleriyle onun başını tutup hızla yukarı kaldırdı:</span></p>

    <p class="MsoNormal1"><span class="calibre2">"Bak şu kuşa," dedi, "bak şuna... Bak bak şuna... Bak yavrularına nasıl sevinerek yem getirmiş de veriyor, bak! O bir hayvan, sen de insansın. İyi bak!"</span></p>

    <p class="MsoNormal1"><span class="calibre2">Alinin kararmış yüzü terlemişti, gözleri de ıpıslaktı.</span></p>

    <p class="MsoNormal1"><span class="calibre2">"Haydi Hasan Ağa, biz dışarıya çıkalım, o da şu kuşa baksın da insanlığından utansın. Utansın da aklı başına gelsin. Ben az sonra gene geleceğim."</span></p>

    <p class="MsoNormal1"><span class="calibre2">Ali onun arkasından koşmaya çalıştı, ayağa kalkamadı, konuşmak istedi, ağzında dili dönmedi. Sanki dili şişmişti. Gözlerini de gidip gelen, yavrularının ağzına bir şeyler koyan kırlangıçtan ayıramıyordu.</span></p>

    <p class="MsoNormal1"><span class="calibre2">Murtaza Ağa geriye döndüğünde onu öyle bıraktığı gibi başı havada, gözleriyle yavrularını doyuran kuşu izler buldu.</span></p>

    <p class="MsoNormal1"><span class="calibre2">"Konuşmayacak mısın Ali?"</span></p>

    <p class="MsoNormal1"><span class="calibre2">Alinin başı gene önüne düştü.</span></p>

    <p class="MsoNormal1"><span class="calibre2">"Konuşmayacaksın demek Topallar Topalı Ali... Ben de senin başına bir işler getireceğim ki felek de maşallah desin! O Adanadaki candarma Miralayı kim, benim canı azizim, ve hem de öz bir biraderim değil mi, işte ben sana yakında bir kulp takacağım ki kulp derim sana. Beni iyi, iyi dinle Topal Ali, Ferhat Hocayla Yobazoğlunun bir suçları var mı, neden yatıyorlar içerde? Ferhat Hoca gibi bir Allahın mübarek adamı hiç adam öldürür mü, fıkara Ademi öldürüp ne yapsın o, neden öldürsün Ademi o, bir sebebi ve de bir sebebül hikmeti var mı? O şimdi içerde, belki de onu asarlar. Neden bu hale getirdiler onu, çünkü biz bir istihbarat aldık ki o, İnce Memedi himaye ediyor. Bir de o, ne olduğu belirsiz bir kimsedir, casus mu, Bolşevik mi, nereden geldiği belirsiz bir kişidir. Onun pis vücudunun tezelden, derakap ortadan kalkması gerek. Ya Yobazoğlu? Neden yatıyor, o fıkara bok yoluna, o, İnce Memedin bindiği Ali Safanın atı yüzünden yatıyor. Ali Safa Beyin ölümüne de o sebep oldu. Hepimizin ölümüne, kasabamızın adının şu koskocaman Türkiyede kötüye çıkmasına o sebep oldu. Onu, İnce Memede at verdiğinden dolayı meydanın ortasında asacaklar. Bak Ali, Miralay kardaşım sana iş teklif ediyor, demek ki sen yüce bir devlet memuru olacaksın. Ve biz Ağalar, Beyler, hepimiz senin yanına şapkamız elimizde salavatla varacağız. Miralayım bana dedi ki, mademki senin kardaşın Topal Ali Efendi böyle hünerli bir adamdır, yeryüzünün en büyük izcisidir, yerdeki karıncanın, ağındaki örümceğin, gökteki kuşun izini sürer, biz de onu devlet memuru yapıp ölünceye kadar maaşa bağlayacağız. Ve hem de yüzbaşı maaşına, öyle uzatmalı kel onbaşı maaşına değil. Sen öldükten sonra da çocukların alacaklar bu maaşı. Seni hükümet izcisi yapacağıma, maaş bağlatacağıma da Kurana, o yüce kitabımıza el basarak ant içerim. Miralay dedi ki senin izci kardaşın sayesinde bu dağlarda ne eşkıya kalacak, ne de hırsız... İzlerini sürüp yerini derakap bize bildirecek, biz de..."</span></p>

    <p class="MsoNormal1"><span class="calibre2">Geldi elini Alinin omuzuna koydu:</span></p>

    <p class="MsoNormal1"><span class="calibre2">"Kalk," dedi, "kalk da gidelim ala gözlü kardaşım. Kalk, kul kusursuz olmaz, demiş atalar. Bir kusur işledik diye beni de, kendini de, çocuklarını da mahvetme. Bak o kırlangıcı gördün ya... İşte, bir küçücük hayvanı, senin ancak bir parmağın kadar var o kırlangıç, ondan örnek alalım da biz insanlığımızdan utanalım. Bir kırlangıç, küçücük bir kırlangıçken, bak nasıl da bakıyor yavrularına."</span></p>

    <p class="MsoNormal1"><span class="calibre2">Sevindi, gülümsedi.</span></p>

    <p class="MsoNormal1"><span class="calibre2">"Sen hiç uçarken gördün mü kırlangıçları, görmez olur musun, gökte bir inerler, bir çıkarlar, ok gibi bir süzülür, bir göğe ağarlar, ne yaparlar böylece, söyle, sen herkesten daha iyi bilirsin, söyle, ne yaparlar?"</span></p>

    <p class="MsoNormal1"><span class="calibre2">Biraz geriye çekilerek onun sorusuna karşılık vermesini bekledi. Belki kendinde olmadan ağzından bir sözcük kaçardı bu inatçı, alçak adamın.</span></p>

    <p class="MsoNormal1"><span class="calibre2">"Söyle, söyle, söyle ne yaparlar?"</span></p>

    <p class="MsoNormal1"><span class="calibre2">Baktı ki bu oyuna düşmedi Topal Ali, bağırmaya başladı:</span></p>

    <p class="MsoNormal1"><span class="calibre2">"Söyle Topal mendebur, topal bacağına sıçtığım, ne yaparlar, sinek toplayıp yavrularına getirmezler mi, söyle topal bacağına sıçtığımın, topal sineği... Ulan sen kimsin, bir sinekten de kıymetsiz bir mahlukat değil misin?"</span></p>

    <p class="MsoNormal1"><span class="calibre2">Kapıya koştu, açacaktı vazgeçti, geriye döndü.</span></p>

    <p class="MsoNormal1"><span class="calibre2">"Bak sana son sözümü söylüyorum, iyi dinle beni, günah kalktı benden. Yakında bu değirmenin kapısında bir adam öldürülecektir. O da tam gözbebeklerinden kurşunlanarak, işkence edilerek, derisi yüzülerek, bir çuvala koyularak şu değirmenin abarasına atılacaktır. Bunun cezası idamdır. Sonra beş adam gelecek, amenna, biz kendi gözümüzle gördük, bu adamı Topal Ali öldürdü diyecekler. Bu şahitlerden birisi de sana iyilik eden, burada günlerdir karnını doyuran değirmenci Kara Hasan olacak, isterse şahitlik etmesin, bu değirmenin sahibi kim biliyor musun, Molla Duran Efendi. Anladın mı şimdi? Seç şimdi ikisinden birisini, ya asılmak, ya da devlet memurluğu, ya da çiftlik sahipliği, seç birisini..."</span></p>

    <p class="MsoNormal1"><span class="calibre2">Sesini son perdesine kadar yükseltti:</span></p>

    <p class="MsoNormal1"><span class="calibre2">"Ben şimdi gidiyorum. Konuş, konuş Aliiii..." Sanki kilometrelerce öteye bağırıyordu. Ali sözcüğünü öylesine uzatıyordu, "İşte ben gidiyorum. Bundan sonrasını artık sen düşün. Elimden de kurtulacağını hiç sanma." Güldü. "Dağa çıksan çıkamazsın, orada İnce Memed, ovada da ben... Ben de şimdi gidiyorum, demek eve gelmiyorsun?" Dişlerinin arasından ıslık gibi bir ses çıkardı: "Sen görürsün!"</span></p>

    <p class="MsoNormal1"><span class="calibre2">Kapıyı öylesine hızla çarptı ki, bütün değirmen sallandı, Aliyi de irkiltti.</span></p>

    <p class="MsoNormal1"><span class="calibre2">Az sonra da kapıyı yavaşça açarak geriye döndü:</span></p>

    <p class="MsoNormal1"><span class="calibre2">"Bak Alim, kardaşım, ne geldi aklıma, beni şimdi iyi dinle, bundan sonra sana Topal Ali demeyecekler. Belki, alışkanlık, sana Topal Ali diyecekler ya, sen topallamayacaksın. Neden ki dersen, Alamanın payitahtı Berlinde ayak gibi ayak yapıyorlarmış, etten kemikten. Ben sana Alaman kardaşlarımızdan, Alaman bizim kardaşımız değil mi, bir milyona da olsa bir ayak getirtip taktıracağım. Yok, ille ayağı biz ancak Alamanyada takarız derlerse, biz de seninle Alamanın payitahtına gider, yeni ayağını orada taktırırız." .</span></p>

    <p class="MsoNormal1"><span class="calibre2">Bu buluşuna çok güveniyordu. Buna da hayır diyebilirse bir insan, artık o insandan daha aşağılık birisi olamazdı.</span></p>

    <p class="MsoNormal1"><span class="calibre2">"Sen de bundan sonra yeni ayağınla taşların kayaların üstünden, ağaçların tepesinden, dağların doruğundan keklik gibi sekersin. Sekersin de ne izler sürersin, değil mi kardaşım?" Sözünü kesip, birdenbire bir sevinç çığlığı koparttı: "Bak, bak Ali kardaş, bak! Kırlangıç gene geldi, bak bak, bak Ali kardaş, yavrular ağızlarını nasıl açtılar bak, kafam girer ağızlarına, sarı sarı, boyunlarını da nasıl uzatıyorlar, bak, bir karış, kerataların boyunları kopacak..."</span></p>

    <p class="MsoNormal1"><span class="calibre2">Ali onun, bak bak, demesiyle başını kırlangıç yuvasına çevirmiş, gülümseyerek kıyameti koparan yavrulara, onların yöresinde uçarak dönen ana kırlangıca bakıyordu.</span></p>

    <p class="MsoNormal1"><span class="calibre2">"Ali konuş!"</span></p>

    <p class="MsoNormal1"><span class="calibre2">Ali hemen başını gene önüne indirdi. Bu sefer Murtaza Ağa tam zıvanadan çıkıp kendini paralamaya başladı:</span></p>

    <p class="MsoNormal1"><span class="calibre2">"Ulan senin derini yüzdüreceğim ulan," dedi. "Ulan seni kazığa oturtacağım, yaptıramaz sanıyorsun, değil mi, seni ayağına, bacağına sıçtığımın Topalı seni! Ulan biz İstiklal Mücadelesini kazanmış kişileriz. Bir Topal Ali, topal bacağına sıçtığım aşağılık mahlukat vız gelir."</span></p>

    <p class="MsoNormal1"><span class="calibre2">Artık köpürmüş, kendini kapıp koyvermişti, ağzına ne gelirse söylüyordu.</span></p>

    <p class="MsoNormal1"><span class="calibre2">Alinin karşısında böyle, değirmenin içinde dört dönerek ne kadar sövdü saydı, kendi de, Ali de, değirmenci Hasan da farkında değildi. Bu ara değirmene gelenler, içerdeki sesi, şamatayı duyuyorlar, bahçenin bir köşesine çekilip siniyorlardı.</span></p>

    <p class="MsoNormal1"><span class="calibre2">Sonunda:</span></p>

    <p class="MsoNormal1"><span class="calibre2">"Ağzına sıçtığımın topal deyyusu, sana insanlık değil, ölüm, zulüm layık," dedi, kapıdan bir ok gibi çıkıp atına yürüdü. Değirmenci Kara Hasan hemen koştu, atın başını tuttu, üzengiye yapıştı. Atına atlayan Murtaza Ağa, kapkara kesilmiş bir yüzle birazıcık eğildi, yavaşça:</span></p>

    <p class="MsoNormal1"><span class="calibre2">"Söyle ona," dedi, "çok öfkelendim inadına, ahmaklığına, kardaşı değil miyim, elbet de öfkelenirim. Söyle ona, Vali onu Hükümetin maaşlı başizcisi yapacak, ben onun topal ayağına yeni bir ayak taktıracağım, eskisinden daha iyi olacak ayağı. Kara Hasan, eğer Ali kardaşımın gönlünü eder de evime gönderirsen, ben de bu değirmeni alır sana veririm. Sen de bana taksit taksit ödersin. Bilirsin, ben sözümün babayiğidi bir kişiyim. Onu bu gece evde bekliyorum."</span></p>

    <p class="MsoNormal1"><span class="calibre2">Değirmenden içeriye ok gibi süzülen kırlangıcı Kara Hasana gösterdi:</span></p>

    <p class="MsoNormal1"><span class="calibre2">"Bak," dedi, "bak, şu kuşa bak, yavrularına yem getiriyor."</span></p>

    <p class="MsoNormal1"><span class="calibre2">Atını sürdü.</span></p>

    <p class="MsoNormal1"></p>
  </div>
</body>
</html>
