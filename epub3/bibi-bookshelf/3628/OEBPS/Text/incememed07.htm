<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="WordSection">
    <h1 class="MsoNormal1" style="text-align: center;"><span class="calibre2">3</span></h1>

    <p class="MsoNormal1"></p>

    <p class="MsoNormal1"><span class="calibre2">Dün geceden bu yana, daha kurşun sesleri duyulur duyulmaz Ali Safa Beyin avlusu insanla dolmuştu. Kara haber en uzak köylere kadar ulaşmış, yakın köylerin ağıtçı kadınlarının bir kısmı çoktan gelmişler, işlerine başlamışlardı bile. Ali Safa Beyin kanlı ölüsü başında ağıtlarını söyleyerek ığranıyor, ölüyü göklere çıkarıyorlar, onun görkemli yaşamını, iyi niteliklerini, insanlığını sayıp döküyorlar, onu öldüren eli kanlı, yüreği kara İnce Memedi de yerin dibine batırıyorlardı. Memedi candarmalar az sonra yakalayacaklar kasabaya getireceklerdi. Arif Saim Beyle Taşkın Bey onu caminin avlusundaki çınar ağacına bağlayacaklar, Ali Safa Beyin hatununun, kardeşlerinin, akrabalarının, tüm kasabanın gözlerinin önünde onun diri diri derisini yüzeceklerdi. Onu, o kan içiciyi, o din düşmanını bu kartal gibi beyler yaşatırlar mıydı hiç? Kesmez, doğramazlar mıydı onu? Bari Ali Safa gibi bir yiğidi, bir çiftlik sahibini, hükümetin gözünün bebeğini de öldüren de keski bir insan olsaydı. O, İnce Memed dedikleri de fıkara, yalınayak, kabak yiye yiye karnı şişmiş, boyu bir karış da, boynu çöp gibi ince, gözleri pörtlemiş, karıncadan ürken bir öksüz köylü. Böyle bir yiğidi, Ağayı, adamoğlu adamı da vuran, fakir fıkaranın sığıncası da öldüren bir adam olsa, bir sümüklü de bir sürgün oğlan... İnsan gibi bir insan olsa Ali Safa Beyi öldüren de insanın yüreği yanmaz...</span></p>

    <p class="MsoNormal1"><span class="calibre2">Avludaki kalabalık bir anda çoğalmış, avludan yola, yoldan da aşağıya, caminin avlusuna taşmıştı. Kalabalık öğleye doğru bütün çarşıyı, çarşının altındaki alanı doldurmuş, oradan da suyun kıyısına kadar inmeye başlamışlardı. Atlar, arabalar, kağnılar suyun kıyısındaki pazaryerini doldurmuşlardı.</span></p>

    <p class="MsoNormal1"><span class="calibre2">Ölüyü bir kısım akrabaları, kasaba ileri gelenleri hemen gömdürmek istiyor, Safa Beyin karısıyla, Karadağlıoğlu Murtaza, Çoymakzade Bekir, Taşkın Halil Bey, Muallim Rüstem Bey buna razı gelmiyorlardı. Ötekiler, yazıktır, hava sıcak, ölü daha şimdiden şişti, koktu, diyorlar, berikilerse, koksun, şişsin ama, onun kanlı ölüsünü cümle alan görsün, böyle kutsal bir ölünün cenaze törenine bütün insanlar katılsınlar, diye dayatıyorlardı.</span></p>

    <p class="MsoNormal1"><span class="calibre2">Karısının dediği oldu ve ölü ertesi gün bile gömülmedi. Kasabada ne kadar kolonya bulmuşlarsa, çarşıda, evlerde hepsini getirmiş, Ali Safa Beyin kutsal ölüsünün üstüne bir güzelce boşaltmışlardı. Ölü gene de şişmiş, davul gibi olmuş, kokusu da evden, avludan taşıp ta aşağılara, çayın kıyısına, pazaryerine kadar ulaşmış, şişmiş ölü kokusu suya, ağaçlara, toprağa, insanların bedenlerine sinmişti. Bu arada cenaze törenine de milletvekili Arif Saim Bey, candarma alay komutanı, Adana Vali yardımcısı, öteki ileri gelen memurlar, Ali Safa Beyin Adanadaki büyük çiftçi arkadaşları, Kozandan, Osmaniyeden, Ceyhandan eski Türkmen Beyleri, daha bir sürü insan gelmişlerdi. Karadağlıoğlu Murtaza Ağa ortalığa düşmüş dövünüyor, inliyor, önüne gelenle konuşuyordu.</span></p>

    <p class="MsoNormal1"><span class="calibre2">"Öldürdü," diyordu, "öldürdü bir karış boylu da, armut boyunlu öksüz İnce Memed, Ali Safa Bey gibi bir aslanı. Öldürdü arkadaşlar, akrabalar, hısımlar. Öldürdü koca İstiklal Savaşı yiğidini, Tufan Paşanın, Doğan Paşanın arkadaşını. Buna yürek nasıl dayanır. Kokuttu ölüsünü de bu sarısıcakta. Buna da yürek hiç dayanmaz. Daha önce de Abdi Ağamızı öldürmüştü. Beş köyün ağasını, dinimizin direğini. Onu da böyle, kasabamızı basarak öldürmüştü. Fıkarayı ala gözlerinden kurşunlayarak... Daha kimleri, kimleri öldürmedi bu İnce Memed... Hançeriyle Ağa kadınlarının karnını deşip bebeklerini dışarı çıkarıp, ölü bebekleri de nişan tahtası yapıp kurşunluyormuş. Zenginlere böyle yapıyormuş, o neysem ne, ya fıkaralara ne diyelim, onların da kızlarının, karılarının ırzlarına bir iyice geçtikten sonra kellelerini kesip kazıklara çakıyor, onları da yollar boyunca diziyormuş. Şimdi buradan dağlara gitmiş, Çiçeklideresine, İstiklal Mücadelesi kahramanımız Çiçekli Mahmut Ağayı öldürmeye. Ahdetmiş o İnce Memed, işte bu söylüyor, bu. Bu namlı Topal Ali ki, gökte uçan kuşun yerdeki izini sürer. Bu Topal Ali ki Abdi Ağanın has bir adamıydı. Bu Topal Ali ki, o kafir bunun eline bir geçerse etini kebap edecek. İşte bu Topal Ali ki, bu bile onunla başa çıkamadı."</span></p>

    <p class="MsoNormal1"><span class="calibre2">Eliyle önüne gelene gösterdiği, övgülere boğduğu Topal Ali başı önünde, derin kederlere gömülmüş, onun sağ başından bir adım gerisinde, gözleri yaş içinde kalmış yürüyor, övgülere ilgisizmiş gibi yüzünde en küçük bir kıpırdama, değişiklik olmadan Ağasını dinliyordu.</span></p>

    <p class="MsoNormal1"><span class="calibre2">"Candarmalarımız yetişmezse oraya, o Çiçeklideresine gidene kadar, Çiçekli Mahmut Ağa da, İstiklal Mücadelesinin göğsünü düşmana karşı tunç siper etmiş yiğidi de ölecek. Öteki tunç siper göğüslü Ağalar da... Kadınlarımız, vay kızlarımız... Sonra İnce Memed arkasına taktığı ipten kazıktan kurtulmuş, ipe kazığa müstahak canavar kişilerle dağlardan inecek, önce bizim kasabamızı basacak, sonra Adanayı, Mersini, Kozanı, tüm Çukurovayı alacak... Hepimizin bir bir derimizi yüzüp, kellemizi kesecek. Vay avratlarımıza, vay kızlarımıza, vay tarlalarımıza... Vay vay vay başımıza gelenlere... Biliyorum, o bütün Çukurovayı alsa da, biz gene İstiklal Mücadelemizde olduğu gibi Fransızları bu vatanın harimi ismetinde, Toros dağlarında nasıl boğmuşsak bunu da, bu İnce Memedi de öyle, öyle boğacağız."</span></p>

    <p class="MsoNormal1"><span class="calibre2">O böyle konuştukça Topal Ali bir duruyor, bir tuhaf tilki gözleriyle kaşlarını yukarıya kaldırıp ona yandan şöyle bir bakıyor, hemen o anda da yürümeye başlıyordu.</span></p>

    <p class="MsoNormal1"><span class="calibre2">Karadağlıoğlu Murtaza Ağanın durumu gerçekten kötüydü. Bütün bu söylediklerine yürekten inanıyor, İnce Memedden ödü kopuyor, bu kan içici, bu canavar adamdan dolayı gözlerine uyku girmiyordu. Hele Ali Safanın öldürüldüğünü de duyunca iyice zıvanadan çıkmış, kendisini bir ölüm korkusuna kaptırmıştı. Tek sığmcası, güvenci, sarıldığı tek dal Topal Aliydi. O da olmamış olsaydı Karadağlıoğlu Murtaza Ağa çoktan korkudan çıldırmış, dağlara düşmüştü. Topal Aliyi yere göğe koyamıyor, onu bir an için bile olsa yanından ayırmak istemiyordu. O yanında olmayınca bir korku karanlığının, boşluğunun içine yuvarlanıyordu. Aliye inanıyordu. Eğer Ali candarma karakoluna vardığında, "yetişin, yetişin, İnce Memed Ali Safa Beyi öldürmeye gidiyor," diye bağırdığında candarmalar harekete geçmiş olsaydılar, Ali Safa Bey şimdi yaşıyor olurdu, aaah, yaşıyor olurdu... Topal Ali ağlamış, inlemiş, kendini paralamış, candarmaları bir türlü yerinden kıpırdatamamıştı. O elinde çıplak filinta, çıplak ata binili İnce Memed de gitmiş Ali Safa Beyi öldürüvermişti. O sebepten Topal Ali bir yiğit, bir fedakar kişi, bir güvenilir adamdır. O her şeyi, dağları, ovaları, kurdun kuşun yattıkları yeri, tekmil insanların yüreklerini bilir.</span></p>

    <p class="MsoNormal1"><span class="calibre2">"Ben yılanın başı daha küçükken ezilmelidir, diye çok söyledim. İşte ezilmedi. İşte, koskoca yedi düvelle, on beş devletül azimeyle dövüşmüş ve hem de onların ocağına incir dikmiş koskoca Türkiye Cumhuriyetini parmağına takmış oynatıyor. Parmağına, parmağına, ve hem de parmağının ucuna... Şimdi eğer biz bir orduyla yarından tezi yok dağları sarmazsak ve hem de o İnce Memedi ve hempalarını derakap yakalamazsak bu iş büyüyecek, bütün dağlara, oradan da tüm Anadoluna yayılacak, ondan sonra da bu baldırıçıplaklarla hiçbir zaman başa çıkılamayacak. Yoktan var ettiğimiz, düveli muazzamanın o kokmuş ellerinden aldığımız gül gibi vatanımız yok olacak. İşte bu, işte bu izci Topal Ali yiğidimiz olmamış olsaydı, zaten bu vatan çoktan elimizden uçmuş gitmiş, kellelerimiz dahi sırıkların ucunda köy köy dolaştırılmıştı."</span></p>

    <p class="MsoNormal1"><span class="calibre2">Murtaza Ağa dudakları uzayarak, titreyerek, ter içinde kalarak konuşuyor, yırtınıyor, bağırıyordu. Arzuhalci Siyasetçiden Kaymakama, Kaymakamdan Taşkın Halil Beye gidiyor geliyor, kasabanın içinde, kalabalığın arasında dört dönüyordu.</span></p>

    <p class="MsoNormal1"><span class="calibre2">Arzuhalci Siyasetçi önünde daktilosu, başında da Ağalar, durmadan Adanaya, Ankaraya telgraflar yazıyor, posta müdürü de bekletmeden o telgrafları üst üste Adanaya, Ankaraya çekiyordu. Siyasetçi hem telgrafları yazıyor, hem de bir yandan dili diline dolaşarak konuşuyordu:</span></p>

    <p class="MsoNormal1"><span class="calibre2">"Ancak bir alay bu adamla baş edebilir. Bir tümen asker. Şimdi Torosta her çalı bir İnce Memed olmuştur. Murtaza Ağa efendimizin hakkı alisi var ki var derim size."</span></p>

    <p class="MsoNormal1"><span class="calibre2">Ve bunu her söylediğinde de Murtaza Ağa onun cebine gizliden bir on lira atıyordu. O da yalnız Murtaza Ağa gözükünce dükkanının önünde, ne konuşursa konuşsun, hemen sözünü kesiyor, "Murtaza Ağa zatıalilerinin dağlar kadar hakkı var, Torosta her çalı bir İnce Memed oldu daha şimdiden," diye bağırıyordu. "Bu vatanı onlara, o çarıklı köylülere payimal ettirmeyeceğiz. Değeri bin altın eden her adamımızı boğazlıyorlar, o ayak yalınlar, ama görecekler, Ankaradan bir alay gelince...</span></p>

    <p class="MsoNormal1"><span class="calibre2">Bir yandan da ter içinde kalarak ardı arkası gelmeyen arzuhallerini yazıp başında bekleyen adamlardan birisine veriyor, para pusulasını yazıp masasının çekmecesine, içinden İnce Memede dualar ederek atıyor, yeni bir arzuhale de hemen başlıyordu.</span></p>

    <p class="MsoNormal1"><span class="calibre2">Arzuhalci Deli Fahriyeyse Ağalardan hiç kimse uğramıyordu. Deli Fahri de, dükkanı fabrika gibi işleyen Siyasetçiye yan gözle bakıyor, Ağalara, Siyasetçiye basıyordu küfürü.</span></p>

    <p class="MsoNormal1"><span class="calibre2">"Gelmezler, gelmezler bana. Onlar bana düşman oldular. Çünküleyim ki ben İnce Memedin Hatçesini bir arzuhalle mahpustan kurtardım. Çünküleyim ki gül yüzlü, Allah adamı, mahpusanedeki adı güzel, kendi güzel Ferhat Hocanın arzuhalini yazıyorum. Çünküleyim ki, benim mermer taşa geçen arzuhallerim onu kurtaracak. Yalan, Ferhat Hocanın adam öldürdüğü... İftira ediyorlar Allahın ermişine... Yalan, İnce Memedin adam öldürdüğü..."</span></p>

    <p class="MsoNormal1"><span class="calibre2">Dükkanın önündeki kalabalık kaynaşınca da Deli Fahri çok ileri gittiğini anlıyor, sözünü değiştirir gibi ediyor, sonra kendini yenemiyor, yeniden veryansın ediyordu.</span></p>

    <p class="MsoNormal1"><span class="calibre2">"Belki, belki," dedi, "Ali Safa Beyi öldüren İnce Memeddir, belki. Belki Safa Beyin hakkını yediği bir ırgat, belki de tarlasını elinden aldığı bir köylü öldürmüştür. Nedir bu şamata, bu rezalet... Bir insan için Ankaradan bir ordu çıkarmışlar, bir insan için kocaman bir orduyu buraya getirmek günah değil mi? Bir koca ordu bir tek İnce Memedi nerede bulur ki? Çok insanın, çok fıkara köylünün canını yakacaklar, çok..."</span></p>

    <p class="MsoNormal1"><span class="calibre2">Tam bu sırada Murtaza Ağanın başı dükkanın kapısının ardından çıkıverdi:</span></p>

    <p class="MsoNormal1"><span class="calibre2">"Ulan köpek, deli köpek," diye bağırdı. "Şu parmağımı, şu iki gözüne sokunca pörtletiveririm." Parmağını bir ok gibi onun gözüne uzattı. Fahri sakınmasaydı Ağanın parmağı onun gözünü çıkaracaktı, öyle sert, hızlı gelmişti parmak onun gözüne doğru. "Sus köpek."</span></p>

    <p class="MsoNormal1"><span class="calibre2">Deli Fahri sapsarı kesilerek:</span></p>

    <p class="MsoNormal1"><span class="calibre2">"Aman Ağam sustum," dedi. Sonra da boynunu büküp: "Ben ne dedim ki," diye ekledi.</span></p>

    <p class="MsoNormal1"><span class="calibre2">"Ne dediğinin hepsini duydum köpek," diye gürledi Murtaza Ağa, öfkeden boyun damarları şişerek... "Ulan bu konuştuklarını bir hükümet adamı duysa seni ipe çekerler ulan, hem de derakap... Hem de şu meydandaki şu ağaca, derakap. Ulan senin o sarhoş kulakların ne dediğini hiç duymuyor mu ulan?"</span></p>

    <p class="MsoNormal1"><span class="calibre2">Deli Fahri ayağa kalkıp boyun bükmüş, iki büklüm olup ellerini de göğsüne kavuşturmuştu.</span></p>

    <p class="MsoNormal1"><span class="calibre2">"Aman Ağam, aman eline ayağına düştüm, elaman Ağam... Tövbe, tövbe... Siz de bana hiç arzuhal yazdırmıyorsunuz ki... Hep Siyasetçi, hep Siyasetçi... Zengin oldu Siyasetçi... Sabahtan beri hep o yazıyor, hep o..."</span></p>

    <p class="MsoNormal1"><span class="calibre2">"Sus! Daha konuşuyor uyuz köpek, sus!"</span></p>

    <p class="MsoNormal1"><span class="calibre2">"Sustum Ağam... O kafir İnce Memed diyordum Ağam, bu akşam değil de, yarın akşam dağdan yüz on bir adamıyla inecek, bizim gül kasabamızı yakacak, diyordum. Sor sor, işte şunların hepsi duydu." Dükkanın önündeki köylülere yalvarırcasına baktı. "Söyleyin kardaşlar, ben öyle demiyor muydum?"</span></p>

    <p class="MsoNormal1"><span class="calibre2">Murtaza Ağa:</span></p>

    <p class="MsoNormal1"><span class="calibre2">"Neee?" diye telaşlandı. "Sen nerden aldın bu haberi?"</span></p>

    <p class="MsoNormal1"><span class="calibre2">Deli Fahri rahatladı:</span></p>

    <p class="MsoNormal1"><span class="calibre2">"Ben duyarım, hem de çok sağlam yerlerden."</span></p>

    <p class="MsoNormal1"><span class="calibre2">"Dur öyleyse," diye yöresine bakındı Murtaza Ağa. Gözüne kestirdiği yaşlı köylüye: "Sen gel buraya," dedi. Köylü onun yanına doğru kalabalığı yararak yürüdü.</span></p>

    <p class="MsoNormal1"><span class="calibre2">"Buyur Murtaza Ağa."</span></p>

    <p class="MsoNormal1"><span class="calibre2">"Sen şimdi Fahri Efendinin yazacağı telgrafı Ankaraya çekeceksin. Okuryazarlığın yoksa parmak basacaksın."</span></p>

    <p class="MsoNormal1"><span class="calibre2">Fahri hemen sandalyasına çöküp kağıdı makinaya geçirirken:</span></p>

    <p class="MsoNormal1"><span class="calibre2">"Sen hiç küsüm etme Ağam," dedi. "Ben telgrafı bir donatırım ki, Ankaranın dağı taşı ve de Mustafa Kemali ve de ordusu, candarması hep dile gelir."</span></p>

    <p class="MsoNormal1"><span class="calibre2">"Ne yazacaksın?" diye yumuşayarak sordu Murtaza Ağa.</span></p>

    <p class="MsoNormal1"><span class="calibre2">"Aman Murtaza Ağa Efendim, aman yüksek Beyim, Deli Fahri ne yazacağını bilmez mi?"</span></p>

    <p class="MsoNormal1"><span class="calibre2">"Ne yazacaksın?" diye gene sertleşti Murtaza Ağa. "Ne yazacaksın?"</span></p>

    <p class="MsoNormal1"><span class="calibre2">Fahri yeniden ayağa kalkıp elpençe divan durdu, telaşlı, kanlı gözleri yuvalarında korkuyla dönerek.</span></p>

    <p class="MsoNormal1"><span class="calibre2">"Ne yazacaksın?"</span></p>

    <p class="MsoNormal1"><span class="calibre2">"İnce Memedin bütün dağları adamlarıyla tuttuğunu... Bütün yolları belleri...Kızların, gebe kadınların... Yetmiş yaşında kocakarıların..."</span></p>

    <p class="MsoNormal1"><span class="calibre2">"Yok olmaz. Onlar hep yazıldı. Başka, başka, başka... Çalıştır kafanı..."</span></p>

    <p class="MsoNormal1"><span class="calibre2">"İnce Memed bu gece emrindeki üç yüz atlısıyla gelerek... Kasabamızı..."</span></p>

    <p class="MsoNormal1"><span class="calibre2">"Oldu," diye güldü Murtaza Ağa. "İşte şimdi oldu. Şimdi sen on kişi daha bul, her birisine bir telgraf yaz, önlerine de düşüp telgrafhaneye götür. Bizim orada hesabımız var, telgraf müdürüne ver o kağıtları... Parmak bastırmayı da unutma. Şu parayı da al..." Eline epeyce yüklü bir para sıkıştırırken de: "Deli kavat," dedi, "az daha, ben yetişmesem, bu deli kafanla sen ipi boyluyordun."</span></p>

    <p class="MsoNormal1"><span class="calibre2">"Baş üstüne Ağam, var ol Beyim, Allah sana zeval vermesin."</span></p>

    <p class="MsoNormal1"><span class="calibre2">Fahrinin paraları tutan eli titriyordu.</span></p>

    <p class="MsoNormal1"><span class="calibre2">Murtaza Ağa oradan hızla uzaklaştı. Arzuhalci de kapıdaki birikmiş kalabalığa bağırdı:</span></p>

    <p class="MsoNormal1"><span class="calibre2">"İçeriye gelin," dedi, "sen sen, sen... Kaçmak yok... Bu telgraflara parmak basmayanın cezası çok büyüktür. Sonra hepimiz cunhalı düşeriz. Bakın, işte şimdi gözünüzün önünde oldu. Az daha ipi boyluyorduk."</span></p>

    <p class="MsoNormal1"><span class="calibre2">On beş kadar sessiz köylü geldiler, küçük dükkana sığıştılar, kağıdı daktiloya geçirmiş Deli Fahri de çatır çutur yazmaya başladı.</span></p>

    <p class="MsoNormal1"><span class="calibre2">"Pişman oldular," diye konuştu. "Pişman olup sonunda bana geldiler. O Siyasetçi ne bilir telgraf yazmayı, telgraf yazıp da Ankarayı tavlamayı. Benim telgrafımı Ankarada okuyan her kişi iki gözü iki çeşme ağlamazsa..." Önündeki eski, dökülen makinayı kaldırdı, "Ben de bu makinayı, işte böyle kaldırır taşa çalar paramparça ederim. O Siyasetçi ne bilirmiş arzuhal yazmayı... O, götünün deliğini bile bilemez. Onun arzuhaline eğer Ankara bir tek candarma bile gönderirse, ben de ona anlı şanlı güzel Ankara demem. Şimdi görün bakalım, yarın, ve hem de yarından da daha yakın ordumuz nasıl geliyor da çullanıyor şu Torosların üstüne..."</span></p>

    <p class="MsoNormal1"><span class="calibre2">Yaratarak, gülümseyerek yazıyordu. Arzuhallerinin o yüksek yerlerdeki büyük etkisini çoktandır biliyor, bununla da övünüyordu. Şimdi ne kadar bulabilirse o kadar parmak bastıracaktı. Ve de çok şükür, bu kasabada parmakları olan çok adam vardı. Bir yandan telgrafları özenle yazıyor, bir yandan da eksilen adamların yerine yenisini bulup oturtuyordu. Bu minval üzere Fahri Efendi durmadan akşama kadar yazdı. Eğer Murtaza gelip de:</span></p>

    <p class="MsoNormal1"><span class="calibre2">"Yeter bre Fahri Efendi biraderim, yeter artık, ocağımızı batırdın. Senin bugün yazdığın telgraflara giden parayla alimallah ben bir çiftlik alırdım. Yeter bre Fahri Efendi kardaşım, hiç din iman, insaf denen nesnenin zerresi yok mu sende?" demeseydi, hızını almışken sabahlara kadar yazacaktı.</span></p>

    <p class="MsoNormal1"><span class="calibre2">Fahri Efendi onun bu sözlerine çok kızdı. İçinden, bunlar nankör adamlar, diye geçirdi. Bunlar iyilik bilmezler... Başını kaldırdı, kanlı gözleriyle ona gücenmiş bir köpeğin hüzünlü gözleriyle baktı, yorgun bir sesle de yumuşacık:</span></p>

    <p class="MsoNormal1"><span class="calibre2">"Benim bu yazdığım telgrafları acaba Adanadaki, Ankaradaki, İstanbuldaki bütün avukatlar bir araya gelseler yazabilirler mi? Ben canımı, yüreğimi, ciğerimi koydum bu telgraflara." Küskün, başını geri indirdi.</span></p>

    <p class="MsoNormal1"><span class="calibre2">Murtaza Ağa söylediklerine pişman oldu:</span></p>

    <p class="MsoNormal1"><span class="calibre2">"Tamam," dedi gülerek, "tamam Fahri Efendi arkadaşım. Ne de alıngansın bre ulan..." Sırtına okşarcasma bir tokat indirdi, ardından da usul usul sıvazladı. "Gücenme bre kardaşım."</span></p>

    <p class="MsoNormal1"><span class="calibre2">Fahri:</span></p>

    <p class="MsoNormal1"><span class="calibre2">"Ben gücenirim arkadaş," dedi. "Ben çünküleyim ki işimin erbabıyım. Çünküleyim ki şu benim kalemimin üstüne... Bizi mahveden bu sarhoşluk, sarhoşluk..." diye ekledi arkasından. Dudakları büzüldü, yüzü gerildi, gözlerine yaş doldu. "Aaah, sarhoşluk... "</span></p>

    <p class="MsoNormal1"><span class="calibre2">"Bak arkadaş, sana da hiç şaka edilmiyor. Bak arkadaş, şimdi Ankarada yeryüzü gökyüzü senin telgraflarına kesti. Şimdi bütün Ankara o senin her birisi taşa geçen, insanları dilhun eden o yüce telgraflarından dolayı feryadı figan içinde. Elin dert görmesin, sağ ol, var ol... Yarın da, daha gün ışımadan, aynı faaliyeti hulusu kalbile sürdürmelisin. Ne kadar gücün varsa o kadar yaz. Sen ki bu kasabanın birinci, hem de baş birinci, her arzuhali çeliğe işler arzuhalcisi Fahri Efendisisin, ne kadar biliyorsan o kadar yaz ki, şu İnce Memedin ölüsü bir eşeğin üstüne atılmış kasabaya getirilene kadar yaz. Yaz ki yaz... Ve hem de benim şakalarıma gücenme. İnsan hiç ağası Murtazaya gücenir mi?"</span></p>

    <p class="MsoNormal1"><span class="calibre2">"Gücenmem," diye güldü Deli Fahri. "Ben senin sözlerine hiç alınır mıyım? Ben hiçbir şeye gücenmem muhterem Karadağlızade Murtaza Ağaefendi. Ben sana, velinimetim Efendime, Ağalar sultanına hiç gücenir miyim ki, Allah benim, sana nankörlük edersem, şu iki gözümü önüme akıtmaz mı ki... İyi oldu, çok, çok iyi oldu yazdığım arzuhaller, bu sefer senin yüzünden ve hem de gül yüzünden dolayı birer arzuhal numunesi oldu ki, okuyanın dili boğazına akar şaşkınlığından. İşte bana böylesi arzuhalleri sen, sen yazdırdın. Sana hiç insan gücenebilir mi ki, ağaların sultanı?"</span></p>

    <p class="MsoNormal1"><span class="calibre2">Ayağa kalktı, söylev çeker gibi sağ kolunu ileriye uzattı:</span></p>

    <p class="MsoNormal1"><span class="calibre2">"Bu gece, bu gece, benden arzuhal bekle," diye bağırdı. "Geceler altın sabahlara gebedir. Ve hem de altın arzuhallere... Şimdi ben bu gece hayatım boyunca yazdığım en güzel, en tesirli, en usta arzuhalleri bulacağım, bir de büyük üstatların yazdıklarını göz önüne alarak, akla hayale gelmedik arzuhaller yaratacağım ki okuyanın karnını çatlata. Ve de o İnce Memed canavarını tutalar, ve hem de o kan içiciyi ve de onun ala gözlerine mor sinekler çokuşmuş ölüsünü uyuz eşeklerin ve hem de Çıplak ve uyuz eşeklerin sırtına ataraktan kasabaya getireler. Ve hem de ve de altmış yedi köyün ortasında onun derisi yüzülmüş ölüsünü ve hem de Kozanda, Kadirli ve hem de Adana vilayetinin tüm köylerinde, Ankaranın, İstanbulun içinde dolaştıralar, sonra da oturup Büyük Millet Meclisinin önünde keskin kasap bıçaklarıyla güzel güzel derisini yüzeler."</span></p>

    <p class="MsoNormal1"><span class="calibre2">Fahri Efendi bütün bu güzel, kanatlı ve de görkemli sözleri yaratırken şimşekler çakan gözlerini Murtaza Ağanın gözlerine dikmiş onun beğenisini bekliyordu. Murtaza Ağaysa biraz alaycı, biraz kederli bir yüzle onu dinliyor, arada bir de usuldan, belli belirsiz başını sallıyordu. Fahri Efendi soluyarak yerine oturunca Murtaza Ağa konuşmak zorunluğunu duydu:</span></p>

    <p class="MsoNormal1"><span class="calibre2">"Evet," dedi, "yerden göğe kadar haklısın. İnşallah dediğin olur da şu İnce Memedin derisini yüzerler de ötekilere de ders olur."</span></p>

    <p class="MsoNormal1"><span class="calibre2">"Ders olur," diye ayağa fırladı Deli Fahri, sonra da gene yorgun, soluyarak yerine oturdu. Ardından da hayıflı hayıflı başını sallayıp, "Ah, ah," dedi, "aaah, ah! Ben böyle olacak adam mıydım, ben arzuhalci kalacak kişi miydim... Felek gözün kör olsun, evin yıkılsın Felek... Yerin dibine gömül sarhoşluk ve hem de yoksulluk... Her kötülüğün başı yoksulluk..."</span></p>

    <p class="MsoNormal1"><span class="calibre2">"Kader böyle imiş Fahri Efendi, ne yapalım, kader. İnsanın elinden her kötülük gelir, arkadaş. Bak işte kanı ciğeri on para etmez bir ayağı yalın köylü çocuğu bizim Milli Mücadelemizin en yiğit kahramanını gözünü kırpmadan öldürüyor, sonra da elini kolunu sallaya sallaya dağlarımızda dolaşıp duruyor." Murtaza Ağa bunları ona acımış, sevgi dolu bir sesle söylerken sırtını da usul usul okşuyordu. "Bu kasaba senin bu büyük iyiliklerinin altında kalmayacak. Seni mükafatlandıracak. Sen yeter ki çalış kasabamız için ve de Ankara üstüne ateşe devam."</span></p>

    <p class="MsoNormal1"><span class="calibre2">"Devam!" diye gürledi Fahri Efendi. "Devam ki devam. Ve hem de havan topu ateşiyle ve hem de dağlar aşırı... Yangın yerine çevireceğim Ankarayı."</span></p>

    <p class="MsoNormal1"><span class="calibre2">"Evet arkadaş, çevir ki çevir yangın yerine dünyayı. Senin, benim, vatanımızın ve bilcümle halkımızın, toprağımızın, tekmil mahlukatımızın hayatı büyük tehlike içinde."</span></p>

    <p class="MsoNormal1"><span class="calibre2">Karadağlıoğlu ona biraz daha para uzattıktan sonra kaykılarak yürüdü, köprü başına doğru gitti. Onu gören köylüler saygılıca hazır ola geçer gibi yapıyorlar, bir köşeye çekilip geçmesini bekliyorlardı. O da göğsü ilerde, başı dik önünden geçtiği köylülere tepeden bir selam verip geçiyordu. Topal Ali de sessizce onun üç adım arkasından geliyordu.</span></p>

    <p class="MsoNormal1"><span class="calibre2">Köprünün üstüne gelip bir süre çok aşağılarda akan çayın sularına baktı. Suyun içinden biribirleri arkasına tirkenmiş kıvrak, ürkek balıkları görünce sevindi. "Daha gözlerim gençliğimdeki gibi görüyor," diye kendi kendine söylendi. "İşte bu iyi," diye de bıyıklarını burdu. Böyle sevinerek bir süre aşağıdaki suya baktı. İnce Memedi düşünüyordu. Niye böylesine düşman kesilmişti bu çocuğa, bu kadar mı korkuyordu ondan, ne gelirdi böylesi kimsiz kimsesiz, üstelik de öksüz, dediklerine göre de boyu küçücükmüş onun, küçücük, okuryazar bile olmayan bir çocuğun elinden? Ateş olsa cirmi kadar yer yakardı. Yakardı ya, bütün dağların, bütün köylüleri tutuyorlardı onu. İşte Ali Safa Bey bu yüzden gitmedi mi? Vayvay köylüleri saklamadı da kim sakladı İnce Memedi, kim öldürttü ona Ali Safa Beyi? İnce Memedin Ali Safayla ne ilgisi olabilirdi ki, durup dururken niçin öldürmüştü adamcağızı? Demek, demek bütün Ağalara düşmandı o. Demek Çukurovadaki her iyi insanın kanına susamıştı. Belki beni de, diye düşünürken Murtaza Ağa, tepeden tırnağa ürperdi. Demek ki benim de kanıma susamış o İnce Memed. O yalınayak köylüler hepimizin kanına susamıştır. Bu İnce Memed eğer o dağlarda bir yıl daha kalırsa olmaz, olamaz. Alıştırır köylüleri. Bize düşman olmaya da alışırlarsa köylüler, işte sen o zaman seyreyle gümbürtüyü. Yıkmadık ev, söndürmedik ocak koymazlar Çukurovada. O köylüler, o dünyanın en ikiyüzlü insanları ellerine bir fırsat geçmesin, derimizi havada yüzerler. Ankarayı böyle telaşa vermek iyidir ve de gerçektir. Yılanın başı küçükken ezilmeli dedik. Söyleye söyleye dilimizde tüy bitti. İnce Memed köylüye önder oldu, yetişin imdada dedik, kimsecikler inanmadı. Amanın vatan gidiyor, dedik, kulak asan bile olmadı. Bir oğlancık dediler geçtiler. Alın size oğlancığı, alın işte Ali Safa Beyi de öldürdü. Daha da kimleri öldürecek... Ve kendi öldürülüşünü getirdi gözünün önüne. Soysuz adam, insanlıktan nasibi olmayan bu canavar kurbanlarının tam gözlerinin bebeğine sıkıyormuş kurşunu. Zavallı Abdi Ağayı da böyle öldürmüştü. Hem de üç saat yalvartarak, Abdi Ağaya ayaklarını öptürerek, yalatarak, onu yerde yılanlar gibi süründürerek. Ali Safa Bey de ona çok yalvarmış, yakarmış, çiftliklerim, malım mülküm, şu dünyada neyim varsa senin olsun, demiş, bir tek canımı bağışla İnce Memed... Çok ağlamış, zarılamış, diller dökmüş, yerlerde onun ayaklarının dibinde sürünmüş, çarıklarının altını yalamış, o pis çarıklarının, öteki Nuh demiş de Peygamber dememiş. Onu bir gece sabaha kadar yalvarttıktan sonra, tam şafağın yeri ışırken, şu doğan güne bak Ağa, demiş, bir daha göremeyeceksin. Tüfeği gözüne dayamış, çökmüş tetiğe, Ali Safanın da başı bin parça olmuş, başının etleri kemikleri de, dilim dilim, odanın duvarlarına yapışmış. İşte bir tek bunu duysa, Ankara kıyameti koparır, bu vatan batmış der. Öyle köylü telgraflarıyla olmaz bu iş. Bu vatanın altı oyuluyor, şimdi bir tane İnce Memed, yarın iki öbür gün üç... Sonra sonra yüz, iki yüz, üç yüz, bin... İki bin, on bin, yüz bin... Çık çıkabilirsen başa! Her köylü bir İnce Memed kesilir... Böyle düşünerek köprüden aşağıya doğru yürüdü. Yöresindeki köylü kalabalığına korkuyla, öfkeyle, biraz da iğrenmeyle bakıyordu. Allah bunlara kel versin de tırnak vermesin, diyordu. Dosdoğru, koşarcasına Taşkın Halil Beyin konağına vardı, konağın avlusunda otomobiller duruyordu. Buna çok sevindi, yüksek Beyler daha gitmemişlerdi. Onlara söyleyeceği, yürek paralayıcı çok sözleri olacaktı. Taşkın Halil Bey, sen çok konuşma Murtaza, demişti ya, varsın desin. Konuşmamıştı da, kibar konuşmuştu da ne olmuştu? İşte Ali Safa Bey öldürülmüştü. Daha da çok kişi bu canavarın gözlerine sıktığı kurşunlarla can verecekti.</span></p>

    <p class="MsoNormal1"><span class="calibre2">"Sen burada bekle," dedi Aliye. Avlu kapısının yanındaki zeytin ağacını gösterdi. Biraz çekinerek, yüreği çarparak Taşkın Halil Beyin büyük kapısı açık duran konağının merdivenlerine tırmandı. Halil Bey onu merdivenin çıktığı salonun ortasında karşıladı:</span></p>

    <p class="MsoNormal1"><span class="calibre2">"Aman ha aman Murtaza," dedi, "sen sen ol, Arif Saim Bey, Vali Muavini, Candarma Albayı bir şey söylemezlerse İnce Memed lafını açayım deme. Aman ha aman, Arif Saim Bey dün akşamdan bu yana yağıp gürlüyor, adam deli divaneye dönmüş. Ankara bunu duyarsa bütün Çukurovayı yaktırır, diyor da başka bir şey demiyor. Amanın Murtaza, aman ha usul ol."</span></p>

    <p class="MsoNormal1"><span class="calibre2">"Olur," dedi Murtaza Ağa suratını asarak. "Peki bu İnce Memed ne olacak?"</span></p>

    <p class="MsoNormal1"><span class="calibre2">"Arif Saim Bey onu iş edindi, onun işi tamam artık. Bugün değilse yarın... Sen onun için hiç korkma. Dağlar candarmayla doldu."</span></p>

    <p class="MsoNormal1"><span class="calibre2">"Korkuyorum Halil," dedi Murtaza Ağa. "Ben çok korkuyorum. Hani geçen sefer de Abdi Ağa öldürüldüğünde de tamamdı bu oğlanın işi?"</span></p>

    <p class="MsoNormal1"><span class="calibre2">"Bu sefer tamam," dedi Taşkın Halil Bey. İçeriye girdiler. Murtaza Ağa ceketinin düğmelerini ilikleyip iki büklüm olaraktan önce Arif Saim Beye koşup ellerine sarıldı. Bey elini hızla çekmeseydi öpecekti. Sonra Vali Muavinine geçti. Ardından da Albaya. Odada tanımadığı birkaç adam, üç de candarma yüzbaşısı vardı. Onların teker teker ellerini sıktıktan sonra köşeye geçip büyük pencerenin altındaki ak patiskadan kırmızı gül işlemeleri olan sedire gitti oturdu. Odada ceviz ağacından oymalı boş birkaç koltuk vardı ya, Murtaza Ağa kocaman milletvekilinin oturduğu koltuk gibi bir koltuğa oturamazdı. Böylesi bir davranış saygısızlık olurdu.</span></p>

    <p class="MsoNormal1"><span class="calibre2">Arif Saim Beyin yüzü azgındı. Hep önüne bakıyor, konuşmuyordu. O konuşmayınca ötekiler de konuşamazlardı. Derken Molla Duran Efendi, onun arkasından Mustantık Rüştü Bey, arkasından da Kozanoğlu Fahri Bey ve Tapucu Zülfü geldiler. Arif Saim Bey hiç kimseye başını kaldırmadı, ellerini uzatanların ellerini iki parmağıyla tutup bıraktı. Tapucu Zülfü gelincedir ki ayağa kalkıp boynuna sarıldı ve gülümseyerek de sordu:</span></p>

    <p class="MsoNormal1"><span class="calibre2">"Nerdesin be kardeşim Zülfü, ne alemdesin? Çoktandır senden bir haber alamadım. Bizim hanım da üzülüyor, geçen gün Zülfüye ne oldu, diye sorup duruyordu. Sahi, ne oldu sana Zülfü be?"</span></p>

    <p class="MsoNormal1"><span class="calibre2">"İyiyim Bey, bir kederimiz yok Beyim," derken Zülfü onun gösterdiği gül kabartmalı ceviz ağacından koltuğa oturdu, ayak ayaküstüne attı. "Eeee, sen nasılsın Bey arkadaşım. Bizim burada durumumuz iyi. Senden başka bir kederimiz olur mu ki... Derdimiz günümüz siz Bey kardeşimizi düşünmektir. Hanımefendiye selam söyle, onun mübarek ellerinden öperim. Onunla birlikte diktiğimiz nar ağaçları büyüdü. İnsan başı kadar çok pembe narlar verdi. Narlar o kadar kocaman ki incecik dallar o narları götüremiyor da altına destek koyuyorum. Yakında büyük bir sepet nar göndereceğim ona ki hiçbir narı kesmeye kıyamayıp Hanımefendi, karşısına koyup onları günlerce seyredecek. Bir parıltılı pembe ki narların her birisi, böyle bir pembe, şafağın yerinde, günün batımında bile yok. Gönderdiğim incirleri aldı mı Hanımefendi kardeşim?"</span></p>

    <p class="MsoNormal1"><span class="calibre2">Gülerek, sevinerek:</span></p>

    <p class="MsoNormal1"><span class="calibre2">"Aldık," dedi Arif Saim Bey. "Aman Allah ben hayatımda böyle incirler görmedim. Eve Aydın mebusu arkadaşımız gelmişti, incirleri gördü, o da hayretinden öyle kalakaldı. Ne Aydında, ne de İzmirde ben böyle incirleri görmedim, dedi. Aman efendim, aman efendim, çok memnun oldum. Hanım da sevincinden göklere uçtu. Bizim Hanım bu Zülfüyü kardeşi gibi sever. Kardeşi ne demek, çocuğu, anası, babası gibi sever. Evet efendim, biz gelelim incirlere. Nah, her birisi bunun kadar." Yumruğunu sıkıp gösterdi. "İşte bunun kadar. Afedersiniz her birisinin kıçından, afedersiniz kıçından şıp şıp bal damlıyor. Bal damlaları ki, her birisi ışıltılı, sarkmışlar sarı, kehribar incirlerin afedersiniz kıçlarından, afedersiniz kehribar. İşte bu bizim Zülfü hergelesi böyle incirler yetiştirir. Narları da göreceğiz, göreceğiz ki ne Fransa, ne Almanya ne de İngiltere böyle narlar yetiştirmemiş, ne de yetiştirebileceklerdir."</span></p>

    <p class="MsoNormal1"><span class="calibre2">"Ne de İtalya," diye onu tamamladı Tapucu Zülfü.</span></p>

    <p class="MsoNormal1"><span class="calibre2">"Ne de İtalya," dedi Arif Saim Bey sevinç içindeki yüzüyle.</span></p>

    <p class="MsoNormal1"><span class="calibre2">Arif Saim Beyin bu Tapucu Zülfüyle hukukları çok eskiydi. Zülfü küçük bir kasaba tapucusuydu ama, anasının gözü bir kişiydi. Sırasında bir kaymakam, bir vali, bir milletvekili kadar etkiliydi. İttihatçılarla çalışmış, sonra Çukurovanın işgalinde Fransız askerleriyle birlikte Adanaya girmiş, Fransız kumandanının yanına bir yaver gibi kapılanmış, işte bu sırada da Adananın bir ilçesinde candarma kumandanı olan Arif Saim Beyi tanımış, onunla kardeş olmuşlardı. Fransızların Çukurovadan çekileceklerini bütün ovada ilk anlayan Zülfü olmuş, işbirliği yaptığı arkadaşı Arif Saim Beye bunu anında bildirmişti. Kozanda üç gün üç gece oturmuşlar, uyku uyumadan, yemek yemeden konuşmuşlar, sonunda da Kuvayı Milliyecilerin saflarına katılmışlardı. Uzun bir süre Fransızların buyruğunda çalıştıktan sonra, her ikisi için de Kuvayı Milliyecilere katılmak kolay olmamıştı. Ama Zülfünün cin gibi aklı her bir zorluğu yenmiş, bunlar da Mülkilerle birlikte savaşa katılmışlardı. Arif Saim Bey almış yürümüş, Başkumandan Paşanın en güvendiği üç adamından birisi olmuştu. Zülfüye gelince o, devletten hiçbir şey istememiş, salt ilçe tapuculuğunu ona yeniden vermelerini istemişti. Ve başta Arif Saim Bey olmak üzere, Toros dağlarında müstevliye karşı kanlarını akıtmışlara, kanlarının karşılığı, her avucu bir kan eder toprakları büyük bir uzmanlık rahatlığıyla pay etmişti. Bu kan pahası topraklardan en büyük pay da Arif Saim Beyle canı biraderi Zülfüye düşmüştü. Fransızlar Çukurovadan çekildikten, Kurtuluş Savaşı bitip yeni hükümet kurulduktan sonra o kadar çok kişi kahraman kesilmişti ki, bunların toplamı Toroslarda çarpışanların belki de on mislini geçmişti. İşte burada da Zülfü, Arif Saim Beyin, yeni kurulan devletin yardımına yetişmiş, kim Toroslarda çarpışmış, kim askerden kaçmış, inanılmaz bellek gücüyle, onları bir bir ayırmıştı. Ve öyle de bir hüneri vardı ki Zülfünün, kim savaşa katılmış, kim yalan söylüyor hemencecik ayırt ediyordu. Eğer Zülfü isteseydi şimdiye çoktan milletvekili, dahası da bakandı. Ama Zülfü bunların hiçbirisini istemiyor, şu küçücük üç bin beş yüz kişilik kasabanın küçücük tapucusu olmayı üne, bütün onurlandırmalara yeğ tutuyordu. O, öyle bir adamdı ki, Arif Saim Beyin bütün yakarılarına, dayatmalarına karşın İstiklal Madalyası için bile başvurmamış, bunu ona Arif Saim Bey bizzat Başkumandana söyleyerek verdirtmişti. Onun bir tek derdi vardı, o da topraktı. Bu verimli topraklarda dünyanın en güzel meyvelerini, çiçeklerini yetiştirecekti. Pamukçulukta da ovada devrim yapacaktı. Ahdetmişti. Bunun üstesinden kesinlikle gelecekti. Bu Arif Saimde de öyle sanıldığı kadar da iş yoktu. Paşanın gözünün bebeği olduğu halde gönderdiği, afedersiniz, kıçlarından kehribar gibi ballar damlayan, afedersiniz her birisinin kıçlarındaki damlaların üstüne bakanların sureti çıkar, işte böyle incirleri azıcık yüreklilik gösterip de Paşaya ulaştıramamıştı. Zülfü bu incirleri Paşaya öyle yaranmak, bir şeyler koparmak için göndermemişti Allah bilir, salt, ülkemizde de böyle cennet meyveleri yetişiyor demek için, bu ulusun en büyüğü yürekten sevinsin diye göndermişti.</span></p>

    <p class="MsoNormal1"><span class="calibre2">"Asmalar diktim beyler, her asmayı teker teker aşıladım. Sonra İspanyadan turunç getirtip limon aşılattım. Limon, portakal aşılamak tecrübe isteyen işlerdir, kendime güvenemeyip ta Rodos adasından usta aşıcılar getirttim. Sonra efendim, narları da kendim aşılıyorum. Yakında bütün Akdenizi dolaşıp... Aaah Arif Saim Bey aaah, ah kardeşim, o incirleri Paşaya bir ulaştırsaydın, Paşa Çukurovamn ballı incirlerini bir tatsaydı, ya da o ballı incirleri, afedersiniz, şeylerinden kehribar bal damlayanları hiç olmazsa bir görseydi, belki de bu ülkenin başı olaraktan mutlu olurdu."</span></p>

    <p class="MsoNormal1"><span class="calibre2">Arif Saim Bey sapı altın bastonunu üç kere yere vurarak:</span></p>

    <p class="MsoNormal1"><span class="calibre2">"Paşa senin incirlerini münasip bir zamanda görecek," dedi. Sözleri kesindi. Zülfü buna çok sevinip bahtiyar oldu. "Belki de Paşayı senin bahçelerine, çiftliğine getireceğim. Paşa böyle müteşebbis adamları görüp tanıyınca bahtiyar olup sevincinden gözleri yaşarıyor. Hele bu müteşebbis insanlar onun cephe arkadaşları olunca sevincinden ne yapacağını bilemiyor. Seni tanıyor Zülfü." Göbeğini hoplata hoplata güldü. Göbeğiyle birlikte elindeki altın başlı bastonu da hopluyordu. "Seni, seni tanıyor."</span></p>

    <p class="MsoNormal1"><span class="calibre2">Arif Saim Bey sonra ciddileşti, kaşlarını çattı, dalıp pencereden görünen Sülemiş tepesine bir süre baktı. Karadağlı Murtaza onun yüzündeki bu değişikliğe sevindi. Şimdi artık Ali Safa Beyin ölümüne gelecek, İnce Memedden söz edecek, diye düşündü. Yüreği ağzında, Arif Saim Beyin konuşmasını bekliyordu. O meseleyi açınca artık konuşmak onun için farz olurdu. Şu namussuz, Allahın belası Zülfü de bir türlü açmıyor ki İnce Memed sözünü. Ulan deyyus, bir kerecik olsun İnce Memed desen, Ali Safa Beyi gözbebeğinin tam ortasından vurdular, kızıl kanlara belediler onu, diye söylesen ne olur. Öfkeden deliye dönmüş, dişi dişini yiyor, içi alıp alıp veriyor, ulan iki bin yüzlü Zülfü, ben ne bilirdim senin Beyle bu kadar laubali olduğunu, diye düşünüyordu, yoksa seni Erciyesin ejderhası gibi kuşatır, sana İnce Memedin şu fıkara millete yaptıklarını bir bir ezberletirdim, sen de onun yüksek huzurlarında şimdi bülbüller gibi öterdin. Aaah, bir yanılıp yazılsa da surdan bir tanesi bir Ali Safa Bey lafı açsa... İşte sen o zaman gör Karadağlıoğlu Murtaza Ağayı ki, ne sözler söyler Başkumandanın öz bir arkadaşına ki söz derim sana.</span></p>

    <p class="MsoNormal1"><span class="calibre2">Arif Saim Bey daldığı karşıki tepenin doruğundan gözlerini içeriye getirdi. Bir süre gene dalgın, amaçsız yöreye bakındıktan sonra birden anımsamış gibi durdu, bastonunu yerden bir karış kaldırdı:</span></p>

    <p class="MsoNormal1"><span class="calibre2">"Hazır ol Zülfü," dedi, "önümüzdeki bahara hazır ol. Seni bir ziraat heyetinin başında Avrupaya göndereceğim. Gider misin?"</span></p>

    <p class="MsoNormal1"><span class="calibre2">"Gider misin de ne demek," diye güldü Zülfü. "Gider misin de ne demek, can atarım."</span></p>

    <p class="MsoNormal1"><span class="calibre2">"Öyleyse hazır ol Zülfü."</span></p>

    <p class="MsoNormal1"><span class="calibre2">"Hazırım."</span></p>

    <p class="MsoNormal1"><span class="calibre2">"Herkesi, bütün savaşa katılan kahramanları bu millet mükafatlandırdı. Bir tek kişi, bir alçakgönüllü kahraman bu mükafatlardan payını alamadı, o da benim canı azizim Zülfü biraderim, kahramanım. O da şurada gördüğünüz işte bu kişi, bir kasaba tapucusu. Onu Tapu Genel Müdürü yapsak, Ziraat Vekili yapsak, Zülfü bunların hiçbirisine tenezzül etmez. İşte bu adamdır o. İşte bu canı azizim olan Zülfüdür. Paşa beni ne zaman görse sorar, Zülfüyü gördün mü, Zülfü nerde, Zülfü ne yapıyor diye... İncirleri, afedersiniz her birisinin kehribar renkli kıçından bal akan incirleri Paşa Hazretleri, vatan kurtarıcı ulu insan bir görse, deli olur. İşi gücü bırakıp doğru Çukurovaya koşar."</span></p>

    <p class="MsoNormal1"><span class="calibre2">Karadağlıoğlu içinden söylendi, gelsin de görsün Çukurovayı. Gelsin de Zülfü deyyusunun portakal bahçesi dediği o çalılığın içinde iki gözbebeğinin ortasından İnce Memedin kurşunlarını yesin. Yesin de aklınız başınıza gelsin. Ulan Arif Saim Bey, ulan dürzü, ulan şu meymenetsiz Zülfüden bile beter ikiyüzlü, bekle bakalım bekle. Altı ay sonra İnce Memed gelip de Ankarayı basmazsa ben de o ayağı yalın, götü açık İnce Memed Çocuğuna İnce Memed demem. Senin iki kaşının arasından vurmazsa... İnce Memed seni gözbebeğinden değil de iki kaşının arasından vursun ki, seni kim öldürdü göresin.</span></p>

    <p class="MsoNormal1"><span class="calibre2">"Evet Paşamız böyle işlere çok meraklı. Kendileri Dörtyolda bizzat bir portakal bahçesi kurdular. Kendileri toprağa çok meraklıdırlar. Şimdiye kadar binlerce dönüm toprak aldılar. Kendileri toprağı ne yapacaklar, salt numuneyi imtisal olmak için fertlere, bunu yaptılar. Ve bizler de numuneyi imtisal olmak için alıyoruz toprakları."</span></p>

    <p class="MsoNormal1"><span class="calibre2">Zülfüye döndü, ona sevgiyle, sevecenlikle gülümsedi:</span></p>

    <p class="MsoNormal1"><span class="calibre2">"Sen daha toprak alıyor musun?"</span></p>

    <p class="MsoNormal1"><span class="calibre2">"Hiç almaz olur muyum Bey! Tabii alıyorum. Ben de bu Çukurova köylülerine canlı, gözlerinin önünde, öyle bir numuneyi imtisal oluyorum ki... Şu portakal, şu nar, şu incir bahçelerini kuraraktan öyle bir numuneyi imtisal olacağım ki... Pamuk çiftliklerini kurup Avrupalıların gözlerini kamaştıracağım. Sen sağ olasın, var olasın Bey. Allah senin sayini üstümüzden eksik etmesin."</span></p>

    <p class="MsoNormal1"><span class="calibre2">"Teşekkür ederim Zülfü. Hele seni bir Avrupaya gönderelim de, ilmini artırarak oradan bir dön de..."</span></p>

    <p class="MsoNormal1"><span class="calibre2">"Çok şeyler öğreneceğim Beyim yüksek sayenizde... O kadar, o kadar çok ki... Ne, ne yapıyorum biliyor musun Bey?"</span></p>

    <p class="MsoNormal1"><span class="calibre2">"Ne yapıyorsun Zülfü?"</span></p>

    <p class="MsoNormal1"><span class="calibre2">"Şimdi Bey, beni iyi dinle, beni iyi dinledikten sonra da bana delisin deme." "Demem."</span></p>

    <p class="MsoNormal1"><span class="calibre2">"Bütün kasaba bana deli diyor."</span></p>

    <p class="MsoNormal1"><span class="calibre2">"Desinler. Ben demem."</span></p>

    <p class="MsoNormal1"><span class="calibre2">"Şimdi ben... Biliyor musun, bütün paramı zeytin fidanlarına harcıyorum. Köylülere dağlardan zeytin fidanları söktürüp getirtiyor ve de diktiriyorum. Çukurova bir de sayenizde bir büyük zeytinlik olacak. Ne kadar çok zeytin fidanı diktim biliyor musun, çoğu da tuttu?"</span></p>

    <p class="MsoNormal1"><span class="calibre2">"Ne kadar?"</span></p>

    <p class="MsoNormal1"><span class="calibre2">"Otuz bin."</span></p>

    <p class="MsoNormal1"><span class="calibre2">"İşte Cumhuriyet bizden böyle yenilikler istiyor. Sen ne dilersen dile Paşadan, senin için yok yok."</span></p>

    <p class="MsoNormal1"><span class="calibre2">"Biliyorum Beyim ya, burada çok dedikodu yapıyorlar. Onlara göre ben bütün bu yaptıklarımı vatanın hayrı için değil de salt toprak almak için yapıyormuşum."</span></p>

    <p class="MsoNormal1"><span class="calibre2">Arif Saim Bey göbeğini hoplata hoplata uzun uzun güldükten sonra:</span></p>

    <p class="MsoNormal1"><span class="calibre2">"Hay Allah," dedi, "senin ne ihtiyacın varmış böylesi uydurmalara ki... Bütün Çukurova senin. Dilediğin yerde dilediğin kadar büyük çiftlik kurabilirsin. Bu beyler bunu bilmiyorlar mı? Bu vatanı biz kurtardık. Azıcık, bir çiftlik kadar toprağın da hakkımız olduğunu bilmiyorlar mı? Aldırma sen onlara. İşine bak. Ne kadar toprak istersen, beğendiğin yerden o kadar toprak alabilirsin, bu kasabalılar bunu bilmiyorlar mı? Bunun için kimse sana bir şey söyleyemez. Bu yüzden sana bir tek kelime söyleyeni vatan haini ilan eder ve hem de astırırım. Sen kimsin sen, bunlar seni bilmiyorlar mı? Sen de bunu bilmiyor musun?"</span></p>

    <p class="MsoNormal1"><span class="calibre2">"Biliyorum Beyim."</span></p>

    <p class="MsoNormal1"><span class="calibre2">Murtaza Ağa karşıda, sedirin üstünde hırsından çatlıyor, Taşkın Halil Beye, Molla Duran Efendiye, ötekilere kaşla gözle, elleri ayaklarıyla işaretler yağdırıyordu İnce Memedden söz açılsın diye. Ötekiler put kesilmişler, derin bir huşu içinde Zülfüyü dinliyor, hayranlık dolu gözlerini bir an için olsun Arif Saim Beyden ayıramıyorlardı. Murtaza Ağaysa içinden alıp alıp veriyor, Arif Saim Beyi, oradakileri baştan aşağı kalaylıyor, öfkesinden patlayacak gibi oluyor, sonra birden Ali Safa Bey, İnce Memed sözünü biri açacak diye umutlara düşüyor, bekliyordu. Ötekilerse hiç oralı olmuyorlar, arada sırada da öfkeyle Murtaza Ağaya bakıp boyun kıvırıyorlar, içlerinden de bu adam bizi Beyin huzurunda rezil rüsvay edecek, diye geçiriyorlar, korkuyorlardı.</span></p>

    <p class="MsoNormal1"><span class="calibre2">Öğleyi az geçe odanın ortasına birkaç masa getirilip birleştirildi, üstlerine de ak patiskadan turuncu iri gülle işlenmiş örtüler atıldı. Rakılar, şaraplar getirildi karla doldurulmuş kovaların içinde. Tandır kebapları, ayranlar, pilavlar, öteki kebaplar, bahçede eşkıya kebabı bile yapılmıştı, türlü türlü yemekler aşağıdaki mutfaktan sofraya taşınıyordu. Getirilen yemeklerden, rakısını içen Arif Saim Bey şöyle bir tadıyor, çiğnerken duruyor, düşünüyor, eğer yüzü azıcık asılmışsa, önündeki kalaylı sahan hemen kaldırılıp yerine bir başkası konuyordu.</span></p>

    <p class="MsoNormal1"><span class="calibre2">Öğle yemeği tam akşama kadar sürdü. Arif Saim Bey eşkıya kebabını çok sevmişti:</span></p>

    <p class="MsoNormal1"><span class="calibre2">"Yahu Taşkın Ağa," dedi, "yahu biz Toroslarda düşmana karşı çarpışırken, sen o dağlarda bize eşkıya kebabını niçin hiç yapmıyordun?"</span></p>

    <p class="MsoNormal1"><span class="calibre2">Taşkın Ağa sevinç içinde güldü:</span></p>

    <p class="MsoNormal1"><span class="calibre2">"Dövüşmekten yemek yemeye fırsat mı bulabiliyorduk, sen söylesene Bey?"</span></p>

    <p class="MsoNormal1"><span class="calibre2">"Doğru, doğru," diye güldü Arif Saim Bey. "Yerden göğe kadar hakkın var."</span></p>

    <p class="MsoNormal1"><span class="calibre2">Murtaza Ağa içinden veryansın ediyordu, şu deyyuslara bakındı hele şu deyyuslara, düşmanla öylesine çarpışmışlardı Toros dağlarının doruklarında ve hem de kovuklarında yemek yemeye fırsat bulamamışlar! Yalancının o güzel avradını cümle alem düdüklesin mi? Hem böyle düşünerek sövüyor, hem de oradakilerin gözlerinin içlerine anlamlı anlamlı bakıyordu. Oradakiler onun yüzünden epeyce tedirgindiler. Bir ara Murtaza, elleri karnında iki büklüm yerinden kalkıp Zülfünün yanına geldi, kulağına eğildi:</span></p>

    <p class="MsoNormal1"><span class="calibre2">"Ulan Zülfü," diye fısıldadı. "Ulan ocağın bata bre ulan senin. Ulan zeytin çiftliklerinin sırası mı? Ülkenin asayişi bozulmuş. İnce Memed önüne geleni gözbebeğinin tam ortasından kurşunluyor. Dağlar taşlar eşkıyayla, insanları tam gözlerinin bebeklerinden vuranlarla doldu, amanın Zülfü, amanın oğlunu öldürdüm ocağına düştüm, amanın bu ne haldır, söyle Beye ki, bir alay, bir fırka, bir kolordu göndersin ki... Dağlar taşlar, tüm köylüler hali isyanda..."</span></p>

    <p class="MsoNormal1"><span class="calibre2">"Sus ve git," diye kaşlarını çattı Zülfü. "İnşallah Bey duymadı bu konuştuklarını."</span></p>

    <p class="MsoNormal1"><span class="calibre2">Beyse pencereden dışarıya bakıyor, eşkıya kebabından bir parçasını gövdeye indirdikten sonra uzun uzun parmaklarını yalıyordu. Yalamayı bitirince de kadehine yapışıp gözlerini kapatıp rakısını bir tapınmada mest olarak içiyordu.</span></p>

    <p class="MsoNormal1"><span class="calibre2">"Gidiyorum Zülfü," diye inledi Murtaza. "Gidiyorum ama sen de bunu unutma."</span></p>

    <p class="MsoNormal1"><span class="calibre2">Odadan dışarıya çıktıktan sonra kapının yanına çekilip orada durdu. Arif Saim Bey onu saklandığı yerde göremiyordu. Öteki de canını dişine takmış işaretlerle Zülfüyü çağırıyor, yanına gelmesini istiyor, ona önemli, çok önemli bir şeyler söyleyeceğini anlatmaya çalışıyordu. Zülfüyse gelmemekte diretiyor, yüzünü buruşturuyor, onu elleriyle kovuyordu.</span></p>

    <p class="MsoNormal1"><span class="calibre2">Aralarındaki sessiz tartışma uzun sürdü. Sonunda Murtaza öyle bir işaret yaptı ki Zülfü artık yerinde kalamazdı, hemen yerinden fırlayıp kapıya vardı:</span></p>

    <p class="MsoNormal1"><span class="calibre2">"Ne istiyorsun be Allahın belası kafasız herif, senin elinden hiçbir yerde bize rahat yok mu?" diye dişlerini sıkarak yılan gibi fısıldadı. "Söyle ne istiyorsun benden?"</span></p>

    <p class="MsoNormal1"><span class="calibre2">Murtaza gözlerini belerterek:</span></p>

    <p class="MsoNormal1"><span class="calibre2">"Farkında değil misin Zülfü kardeşim, biz hepimiz ölüyüz. Bugün Ali Safaya, yarın bana, öbür gün de sana. Kurdun ağzına kan bulaştı. Toros dağlarını tuttu İnce Memed. Dağlar hali isyanda. Yılanın başını daha küçükken ezmezsek, bir İnce Memed iki, iki İnce Memed dört, dört İnce Memed... Çok kalabalık var şu dağların arkasında, şu kocaman Anadolunda, çok insan, çok insan... Amanın gün geçirip fırsat vermemeli zamana. Aman ha... Şimdi söyle Beye ki... Halimiz duman... Şimdi bizim halimiz duman, altı ay sonra da onların... İnce Memed altı ay sonra Ankaranın kapısına dayanmazsa... "</span></p>

    <p class="MsoNormal1"><span class="calibre2">"Suuusss," diye onun ağzını kapattı Zülfü. "Sus, Bey bunu duymasın, seni ipe çektirir. Kim oluyormuş İnce Memed de Ankaranın kapısına dayanıyormuş. Sus, kimsecikler duymasınlar bunu, suuus!"</span></p>

    <p class="MsoNormal1"><span class="calibre2">"Ama biz öldük."</span></p>

    <p class="MsoNormal1"><span class="calibre2">"Kimseye bir şey olmaz, sus, delirme."</span></p>

    <p class="MsoNormal1"><span class="calibre2">Murtaza Ağa yalvardı yakardı, Zülfünün ayaklarının altını öptü, o aldırmadı. O konuştukça, öteki gülüyordu.</span></p>

    <p class="MsoNormal1"><span class="calibre2">"Kendi düşen ağlamaz," diye sonunda merdivenlere atıldı Murtaza Ağa. Koşarak dışarıya çıktı. Topal Ali onu zeytin ağacının altında bekliyordu. Ali Safanın evine yürüdüler. Ev, avlusu, salonu, balkonu, odalarıyla ağzına kadar uzaklardan gelen konuklarla zınkazınk dolmuştu.</span></p>

    <p class="MsoNormal1"><span class="calibre2">"Ne kadar çok insan, ne kadar çok insan," diye şaşkınlığını söyledi Murtaza Ağa.</span></p>

    <p class="MsoNormal1"><span class="calibre2">"Ne kadar çok da seveni varmış," diye karşılık verdi Topal Ali. "Abooov!"</span></p>

    <p class="MsoNormal1"><span class="calibre2">Murtaza Ağa bir süre durdu, düşündü:</span></p>

    <p class="MsoNormal1"><span class="calibre2">"Ali Safa eceliyle ölse, onun cenazesine bu kadar insan gelir miydi Ali?"</span></p>

    <p class="MsoNormal1"><span class="calibre2">"Gelmezdi Ağam!"</span></p>

    <p class="MsoNormal1"><span class="calibre2">"Gelmezdi Ali, gelmezdi. Pekiyi Ali, sen bu dünyanın en akıllı adamısın, malım da sana kurban, canım da... Sana bir sual soracağım, amma sen korkmadan benim bu sualime karşılık vereceksin."</span></p>

    <p class="MsoNormal1"><span class="calibre2">"Veririm Ağam."</span></p>

    <p class="MsoNormal1"><span class="calibre2">"Eğer Ali Safayı İnce Memed değil de başka birisi öldürmüş olsaydı, bu cenazeye bu kadar kalabalık gelir miydi?"</span></p>

    <p class="MsoNormal1"><span class="calibre2">"Gelmezdi."</span></p>

    <p class="MsoNormal1"><span class="calibre2">"Gelmezdi yaaa. Bunun yüzde biri bile gelmezdi. İnce Memed sayesinde Ali Safa Bey İran Şahı gibi gömülüyor."</span></p>

    <p class="MsoNormal1"><span class="calibre2">Avlu kapısından döndüler.</span></p>

    <p class="MsoNormal1"><span class="calibre2">"Çok kokuyor Ali."</span></p>

    <p class="MsoNormal1"><span class="calibre2">"Kokuyor."</span></p>

    <p class="MsoNormal1"><span class="calibre2">"Koku burnumun direğini kırdı."</span></p>

    <p class="MsoNormal1"><span class="calibre2">"Benim de," dedi Ali.</span></p>

    <p class="MsoNormal1"><span class="calibre2">"Ali!"</span></p>

    <p class="MsoNormal1"><span class="calibre2">"Buyur Ağam."</span></p>

    <p class="MsoNormal1"><span class="calibre2">"Gayret dayıya düştü. Kurda ne demişler?" Gözlerini ok gibi Alinin gözlerinin içine dikti baktı.</span></p>

    <p class="MsoNormal1"><span class="calibre2">"Demişler ki, senin boynun niye böyle çok kalın, bu değil mi Ağam?"</span></p>

    <p class="MsoNormal1"><span class="calibre2">"Kurt da demiş ki Ali, kendi işimi kendim görürüm de... Onun için Ali biz kendi işimizi kendimiz görmeliyiz. Ne candarmadan, ne Ankaradan, bize hiçbir yerden bir hayır yok."</span></p>

    <p class="MsoNormal1"><span class="calibre2">"Yok," dedi Ali.</span></p>

    <p class="MsoNormal1"><span class="calibre2">"Bundan sonra İnce Memed kimi öldürecek?"</span></p>

    <p class="MsoNormal1"><span class="calibre2">"Kimi olacak Ağam, elbette seni."</span></p>

    <p class="MsoNormal1"><span class="calibre2">"Keski bulaşmayaydım bu kadar bu İnce Memede."</span></p>

    <p class="MsoNormal1"><span class="calibre2">"Keski," diye içini çekti Ali."</span></p>

    <p class="MsoNormal1"><span class="calibre2">"Bundan sonra sıra bende."</span></p>

    <p class="MsoNormal1"><span class="calibre2">"Sende," dedi Ali.</span></p>

    <p class="MsoNormal1"><span class="calibre2">"Onun için ne yapıp yapmalı İnce Memedi öldürtmeliyiz."</span></p>

    <p class="MsoNormal1"><span class="calibre2">"Öldürtmeliyiz."</span></p>

    <p class="MsoNormal1"><span class="calibre2">"Bu geceden itibaren evde de kalmamalıyız. Her gece başka bir yerde... Seni de öldürür mü İnce Memed?"</span></p>

    <p class="MsoNormal1"><span class="calibre2">"Senden sonra da beni öldürecek."</span></p>

    <p class="MsoNormal1"><span class="calibre2">"Ne biliyorsun?"</span></p>

    <p class="MsoNormal1"><span class="calibre2">"Bilirim. O İnce Memed var ya... O, bela bir adamdır."</span></p>

    <p class="MsoNormal1"><span class="calibre2">"Bilirim beladır."</span></p>

    <p class="MsoNormal1"><span class="calibre2">"O her şeyi görür, bilir. Şimdi bizim burada ne konuştuğumuzu bile görür, duyar. Onun her yerde gözü, kulağı vardır. Ona her şey ayan beyandır. Gökteki uçan kuş, yerdeki yürüyen karınca bile bu dünyada ne olup bitiyor, ona ulaştırır. O, şu dağın arkasına baksın, gözleri dağı deler geçer ve arkasında ne var, görür."</span></p>

    <p class="MsoNormal1"><span class="calibre2">"Şimdi bizim burada şu konuştuğumuzu bile duymuş mudur?"</span></p>

    <p class="MsoNormal1"><span class="calibre2">"Duymuş mudur da ne demek, elbette duymuştur. Onun duymadığı bir şey olamaz.</span></p>

    <p class="MsoNormal1"><span class="calibre2">Şu ağaçlardaki yapraklar onun gözüdür. Şu akan sular, biten otlar, yağan yağmurlar, esen yeller onun kulağıdır."</span></p>

    <p class="MsoNormal1"><span class="calibre2">"Tevatür. Tevatür değilse de biz yandık."</span></p>

    <p class="MsoNormal1"><span class="calibre2">"Biz yandık Ağa. Biz ölmüşüz de üstümüze ağıt yakan yok."</span></p>

    <p class="MsoNormal1"><span class="calibre2">"Tevatür. Böyle bir insan bu dünyaya gelmemiştir."</span></p>

    <p class="MsoNormal1"><span class="calibre2">"Hayır, hiç gelmemiştir."</span></p>

    <p class="MsoNormal1"><span class="calibre2">"O zaman işte, o her şeyi duyuyor, görüyorsa, biz de bir kapalı yere sığınıp işaretlerle konuşalım, gene de duyar mı?"</span></p>

    <p class="MsoNormal1"><span class="calibre2">"Onun orasını bilemeni Ağa."</span></p>

    <p class="MsoNormal1"><span class="calibre2">"Tevatür."</span></p>

    <p class="MsoNormal1"><span class="calibre2">"Tevatür Ağa."</span></p>

    <p class="MsoNormal1"><span class="calibre2">Kasabayı çıkmışlar Kabasakıza doğru yürüyorlardı. Uzun bir süre konuşmadan yürüdüler. Murtaza Ağanın alnı kırışmış, derin düşüncelere dalmıştı. Arada bir de durup tepeden tırnağa, üç adım arkasından gelen Topal Aliyi süzüyordu. Kimi hayranlıkla, kimi de küçümser bakıyor, Ali onun aklından nelerin geçtiğini bir türlü anlayamıyor, o da İnce Memedi düşünüyordu. Acaba kaçmış kurtulmuş, selamete erişmiş miydi, yoksa candarmalar onu yakalamışlar vurmuşlar mıydı? Ya da bir kovukta aç susuz, kimsiz kimsesiz sıkışmış kalmış mıydı? Doğrusu Ali çok endişe ediyordu. Dağ taş candarmayla dolmuştu. Bir de Memedin sığınacak belli bir yeri yoktu. Çok deneysiz bir çocuktu. Onunla gitmediğine kimi zaman bin pişman oluyor, kimi zaman da seviniyordu. Bundan sonra bu kasabada Karadağlıoğlu Murtaza Ağanın yanında İnce Memede çok yardım edebilir, onu çok belalardan kurtarabilirdi. Ama işte bu günler kötü günlerdi. Memed bu günleri bir atlatabilse gerisi kolaydı. İnşallah Yörüklerin içine düşmüştür. Yörükler Kerimoğlundan dolayı onu severler. Belki onlar candarmaya vermezler Memedi. Kim bilir, insanoğlu belli olmaz ki, belki de bütün bu dağların adamları gözlerinin bebeği imişçesine korurlar onu. Belki de hemencecik yakalar candarmalara veriverirler onu. İçinde onulmaz bir acı, bir pişmanlık, ne demişti de onunla birlikte dağlara gitmemişti... Birlikte olsalardı, onları şu koskocaman dağlarda kim yakalayabilirdi. Onun şu mor dağlarda bilmediği kovuk, delik, mağara, tanımadığı insan mı vardı...</span></p>

    <p class="MsoNormal1"><span class="calibre2">Az daha durmasa, önüne gelmiş dikilmiş, tepeden tırnağa onu süzen Murtaza Ağaya çarpacaktı. Murtaza Ağa gözlerini sert, dimdik onun gözlerine dikmiş bakıyordu.</span></p>

    <p class="MsoNormal1"><span class="calibre2">"Söyle Topal Ali," diye bağırdı. "Bana doğruyu bir bir söyleyeceksin ki..."</span></p>

    <p class="MsoNormal1"><span class="calibre2">Alinin birden yüreği cızz etti, acaba bu Murtaza Ağa her şeyi biliyor muydu, biliyor da kendisiyle eğleniyor muydu, böyle eğlene eğlene şu ilerde kendisini öldürecek miydi? Bir daha da İnce Memedi hiç göremeyecek miydi? Alinin üstünde tabancası yoktu. Bir küçücük hançeri, bir çakısı bile yoktu. Tetik bulunmalıydı, o tabancasını çekince belki elinden alabilir, onu vurabilirdi. Böylelikle İnce Memed bir Ağa daha öldürmüş olurdu.</span></p>

    <p class="MsoNormal1"><span class="calibre2">Yay gibi gerilmiş Topal Ali:</span></p>

    <p class="MsoNormal1"><span class="calibre2">"Buyur Ağa," dedi. "Zatına her şeyi bir bir söylerim." Sesi bir meydan okumaydı.</span></p>

    <p class="MsoNormal1"><span class="calibre2">"Söyle bakalım, sen İnce Memede niçin bu kadar düşmansın?"</span></p>

    <p class="MsoNormal1"><span class="calibre2">Topal bunu hiç beklemiyordu. Sevinmesiyle çözülmesi bir oldu. Sendeledi. Hemencecik de kendine geldi.</span></p>

    <p class="MsoNormal1"><span class="calibre2">"Ağama bak hele Ağama, kara gözlü de yiğit, cömert Ağama, sen benim İnce Memede niçin düşman olduğumu bilmiyor musun?"</span></p>

    <p class="MsoNormal1"><span class="calibre2">"Bilmiyorum."</span></p>

    <p class="MsoNormal1"><span class="calibre2">"Bil öyleyse. Abdi Ağa, o gül yüzlü, mezarında ışıklar içinde yatası, fıkaralar babası, insanlar cömerdi, yüreği insanlık dolu, o, dünyamızın biriciği, o Hazreti Ali ayarı Ağa kimin ağasıydı, kimin gözünün bebeği, yüreğinin bağıydı, benim... Onu öldüren, dört kitaptan murtat, dört kitapta katli vacip olan kim, İnce Memed... Yeter mi?"</span></p>

    <p class="MsoNormal1"><span class="calibre2">"Yetmez," dedi, başını kaldırmış, gözlerini onun gözlerinin içine dikmiş Murtaza Ağa.</span></p>

    <p class="MsoNormal1"><span class="calibre2">"Ağamı öldürdüğü yetmez mi, ekmek kapımı, çoluğumun çocuğumun, benim sıtaramı öldürdüğü yetmez mi?"</span></p>

    <p class="MsoNormal1"><span class="calibre2">"Yeter," diye güldü Murtaza Ağa.</span></p>

    <p class="MsoNormal1"><span class="calibre2">"Şimdi de canımı alacağı yetmez mi?"</span></p>

    <p class="MsoNormal1"><span class="calibre2">"Yeter," dedi Murtaza Ağa, kendine bir ortak bulduğuna sevinerek.</span></p>

    <p class="MsoNormal1"><span class="calibre2">"Yıllardır ölüm korkusundan, Allah düşmanımın başına vermesin ölüm korkusunu, dünyada bir şey vardır her şeyden beter, ölümden de zalim, o da ölüm korkusu, ben ölüm korkusundan ölmüşüm, tükenmişim, ölmüşüm. Benim kıymetli Ağam Abdi Ağa öldürülmeden çok önceleri zaten ölüm korkusundan dolayı ölmüş gitmişti."</span></p>

    <p class="MsoNormal1"><span class="calibre2">"Öyleyse, biz de Abdi Ağaya, Ali Safa Beye benzemeden İnce Memedin hakkından gelmeliyiz. Sen bundan sonra benim öz bir kardaşımsın, oğlumsun, gözümün bebeğisin. Demek bunca yıl bu kadar korktun?"</span></p>

    <p class="MsoNormal1"><span class="calibre2">"Korkudan öldüm ve hem de ölüyorum."</span></p>

    <p class="MsoNormal1"><span class="calibre2">"Ben de..."</span></p>

    <p class="MsoNormal1"><span class="calibre2">"Bu adamın vücudu ortadan kalkmadan..."</span></p>

    <p class="MsoNormal1"><span class="calibre2">"Bize bu dünyada yaşamak haram."</span></p>

    <p class="MsoNormal1"><span class="calibre2">"Haram," dedi Topal Ali.</span></p>

    <p class="MsoNormal1"><span class="calibre2">Geriye dönüp ağır ağır kasabaya yürümeye başladılar. Gün Çok aşağılara inmiş gölgeler uzamıştı. Kasaba evlerinin camlanndan bir ışık, bir parıltı seli çağlıyor, evler, ağaçlar, tepeler bir aydınlığın ortasında, buğusunda dönüp duruyorlardı.</span></p>

    <p class="MsoNormal1"><span class="calibre2">"Ali!" Sesi yumuşacık, sevecendi.</span></p>

    <p class="MsoNormal1"><span class="calibre2">"Buyur Ağam?"</span></p>

    <p class="MsoNormal1"><span class="calibre2">"Ali sen bu izciliği kimden öğrendin?"</span></p>

    <p class="MsoNormal1"><span class="calibre2">"Hiç kimseden Ağam."</span></p>

    <p class="MsoNormal1"><span class="calibre2">"Sen anandan izci mi doğdun?"</span></p>

    <p class="MsoNormal1"><span class="calibre2">"Doğmadım ama, ona benzer bir şey."</span></p>

    <p class="MsoNormal1"><span class="calibre2">"Ne demek ona benzer bir şey, ya doğdun, ya doğmadın."</span></p>

    <p class="MsoNormal1"><span class="calibre2">"Hem doğdum, hem doğmadım."</span></p>

    <p class="MsoNormal1"><span class="calibre2">"Peki nereden öğrendin sen bu hüneri?"</span></p>

    <p class="MsoNormal1"><span class="calibre2">"Baka baka..."</span></p>

    <p class="MsoNormal1"><span class="calibre2">"En çok neye baktın?"</span></p>

    <p class="MsoNormal1"><span class="calibre2">"En çok izlere baktım."</span></p>

    <p class="MsoNormal1"><span class="calibre2">"İzlerde ne gördün?"</span></p>

    <p class="MsoNormal1"><span class="calibre2">"İzler sahiplerine benzer. Bir at izine baksam, üç aşağı beş yukarı o atın nasıl bir at olduğunu anlarım. Yelesini, kuyruğunu, boyunu boşunu sana gerçeğine yakın söyleyebilirim. Hele insan izlerini... İzlerden insanların yüreğini okurum. Hangi yöne gitmişler, ne düşünerek, nasıl düşünerek gitmişler bilirim. Sevinçli mi, öfkeli mi, küskün mü, kederli mi, içi karanlık mı bilirim. Aydınlık mı, dost mu, düşman mı bilirim."</span></p>

    <p class="MsoNormal1"><span class="calibre2">"Tevatür."</span></p>

    <p class="MsoNormal1"><span class="calibre2">"Tevatür değil Ağam."</span></p>

    <p class="MsoNormal1"><span class="calibre2">"İzime bak öyleyse. Bak ve ne düşündüğümü söyle."</span></p>

    <p class="MsoNormal1"><span class="calibre2">Ali hemen gerisin geri dönüp eğildi, izleri inceleye inceleye sel yatağına kadar geldi:</span></p>

    <p class="MsoNormal1"><span class="calibre2">"Öyleyse şimdi beni dinle Ağa," dedi. "Bak, önce kuşkulusun. İnce Memedden daha çok benden korkuyorsun, doğru mu?"</span></p>

    <p class="MsoNormal1"><span class="calibre2">"Doğru..."</span></p>

    <p class="MsoNormal1"><span class="calibre2">"Gittikçe korkun azalıyor. Sonra, ne İnce Memedden korkuyorsun, ne de benden. İçinde şahlanmış bir yürek. Bütün dünyayla tek başına cenk edebilirsin. Arkasından birden gene onulmaz, dehşet bir korkunun içine düşüyorsun. Birileri seni aşağılıyor, sen susuyor, yutuyorsun bunu. Sonra yalvarıyorsun ona. Sonra da öfkeden deliriyor, patlıyorsun. Birden yanındaki adama kanın kaynıyor, o, ben olacağım, gönlün sağ yana doğru Ş/ bütün kuşkuların bitiyor, ona kardeş gibi bağlanıyorsun."</span></p>

    <p class="MsoNormal1"><span class="calibre2">Birden Topal Ali olduğu yerde durdu kaldı. Sarı çiçekli bir dikenin dibindeki ize takıldı, yüzü sapsarı kesildi. Ağzı kurumuştu, zor konuştu, sözler ağzından yarım yamalak döküldü.</span></p>

    <p class="MsoNormal1"><span class="calibre2">"İşte bu izde beni öldüreceğin yazılı." Doğruldu, yalvararak Murtaza Ağanın gözlerinin içine baktı. "Beni niçin öldürmeye karar verdin Ağa?" diye sordu. "Ben ne yaptım sana?"</span></p>

    <p class="MsoNormal1"><span class="calibre2">Murtaza Ağa telaşlandı, çabuk çabuk konuştu:</span></p>

    <p class="MsoNormal1"><span class="calibre2">"Doğru, amennah... Korkuyorum senden. Şimdi bile. Ben İnce Memedden değil, senin o gözlerinin dibindekilerden korkuyorum. Doğru, seni öldürmeliyim ben."</span></p>

    <p class="MsoNormal1"><span class="calibre2">"Öyleyse ben gideyim Ağam," diye boynunu büktü Topal Ali. "Adam adamdan korkar, anlarım. Adam benden hiç korkar mı?"</span></p>

    <p class="MsoNormal1"><span class="calibre2">"Korkar korkar, adam senden korkar ya, sen bir sonraki izlere bak... Seni öldürmekten vazgeçtiğimi görürsün."</span></p>

    <p class="MsoNormal1"><span class="calibre2">Ali öteki izlere bakınca sevindi:</span></p>

    <p class="MsoNormal1"><span class="calibre2">"İşte böyleee," dedi, Ağanın kolundan sevgiyle tuttu. "İşte burada kardeş olmuşuz." Bir izleri araştırıyor, bir Murtaza Ağanın yüzüne durup bakıyordu.</span></p>

    <p class="MsoNormal1"><span class="calibre2">"Vazgeç Ali," dedi Murtaza Ağa. "Bundan böyle sen benim can bir kardaşımsın."</span></p>

    <p class="MsoNormal1"><span class="calibre2">"Kardaşmım."</span></p>

    <p class="MsoNormal1"><span class="calibre2">"Anamsın, babamsın."</span></p>

    <p class="MsoNormal1"><span class="calibre2">"Bu kadar da korkma Ağa İnce Memedden. Bundan sonra yanında ben varım."</span></p>

    <p class="MsoNormal1"><span class="calibre2">Ağa, sevinç içinde kalmış gülüyordu:</span></p>

    <p class="MsoNormal1"><span class="calibre2">"Ali sen kuşun kanadının izini..?"</span></p>

    <p class="MsoNormal1"><span class="calibre2">"Evelallah."</span></p>

    <p class="MsoNormal1"><span class="calibre2">"Sudaki balığın izini..?"</span></p>

    <p class="MsoNormal1"><span class="calibre2">"Evelallah!"</span></p>

    <p class="MsoNormal1"><span class="calibre2">"Ali sen Arif Saim deyyusunun izini..?"</span></p>

    <p class="MsoNormal1"><span class="calibre2">"Evelallah!"</span></p>

    <p class="MsoNormal1"><span class="calibre2">"Yahu Ali kardaşım, böyle de insanlık olur mu? Koskocaman, Ali Safa Bey gibi bir Milli Savaş kahramanı öldürülmüş... "Alinin kolundan tuttu. "Şimdi herkes, Zülfü bile, Arif Saim bile milli kahraman, fıkara, korkak, karıncadan ürken Ali Safa neden kahraman olmasın... Kim bilir İnce Memedi görünce ne kadar da korkmuştur fıkara... Daha tüfeğini görünce İnce Memedin, daha Memed tetiğe basmadan canı çıkıvermiştir fıkaranın, korkudan. Eşkıya da ölüye sıkmıştır kurşunu. Gittim gördüm ölüsünü, bir damla kan çıkmamış. Kafası parçalanmış, odanın duvarlarına yapışmış, dediğim gibi, tevatür. Ölülere kurşun sıkarsan bir damla kanları çıkmaz."</span></p>

    <p class="MsoNormal1"><span class="calibre2">"Bilirim, çıkmaz," diye onu onayladı Topal Ali.</span></p>

    <p class="MsoNormal1"><span class="calibre2">"İşte bu zavallı, karıncadan ürken fıkarayı kurşunlamadan öldürmüş de İnce Memed, onlar da oturmuşlar onun cenazesi üstüne keyfediyor, rakı içiyorlar. Ulan bir tanesi, yazık oldu şu karıncadan ürken Ali Safaya demiyor, bu nasıl insanlık?"</span></p>

    <p class="MsoNormal1"><span class="calibre2">"Bu nasıl insanlık?"</span></p>

    <p class="MsoNormal1"><span class="calibre2">"Ama gelecekler İnce Memedler, koyunlarından önce karılarını alıp dağa kaldıracaklar. Buna sevinirler."</span></p>

    <p class="MsoNormal1"><span class="calibre2">"Sevinirler," dedi Topal Ali.</span></p>

    <p class="MsoNormal1"><span class="calibre2">"Ardından da gelecekler, mallarını mülklerini yağma edecekler."</span></p>

    <p class="MsoNormal1"><span class="calibre2">"Ardından da," dedi Topal Ali, "kellelerini kesecekler."</span></p>

    <p class="MsoNormal1"><span class="calibre2">"Öyleyse şimdi gülsünler onlar Safanın mezarının üstüne. Duvarlara yapışmış beyniyle alay etsinler... Gene de şu fakir fıkaraya bak Ali, sanki her birisinin kardaşı ölmüş, sanki her birisinin evinden bir ölü çıkmış gibi yas içindeler. Ağıt yakıp ağlıyorlar. Eeee, fırsat bulunca da bizi bunlar parçalamayacaklar mı?"</span></p>

    <p class="MsoNormal1"><span class="calibre2">"Parçalamazlar Ağam."</span></p>

    <p class="MsoNormal1"><span class="calibre2">"Ne dedin, ne dedin, parçalamazlar mı?"</span></p>

    <p class="MsoNormal1"><span class="calibre2">"Parçalamazlar. Onlar insana kıymazlar. Onlar insana kıysalardı bu dünya böyle olmaz başka türlü olurdu. Onlar çok yumuşaktırlar, tıpkı ipek gibi."</span></p>

    <p class="MsoNormal1"><span class="calibre2">"İpek gibi," diye derin, rahat bir soluk aldı Murtaza Ağa. "Demek onlar günü gelince bizi parça parça doğramazlar?"</span></p>

    <p class="MsoNormal1"><span class="calibre2">"Doğramazlar," dedi Ali göğsü kabararak, kıvançla.</span></p>

    <p class="MsoNormal1"><span class="calibre2">Murtaza Ağanın yüzü ışıdı, olduğu yerde durup Alinin yanına gelmesini bekledi:</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">"Ben de biliyorum Ali," dedi, "onlar bizi doğramazlar. Doğrasalardı zaten bu dünya böyle olmazdı." Sesini hemencecik kesti, başını yere dikip derin düşüncelere daldı. Epeyce sonra başını yerden kaldırdığında yüzü keder içinde kalmıştı. "Sen Kuyucu Murat Paşa diye birisini duydun mu?"</span></p>

    <p class="MsoNormal1"><span class="calibre2">"Duymadım," dedi Topal Ali.</span></p>

    <p class="MsoNormal1"><span class="calibre2">"Bir zamanlar, belki bundan iki yüz yıl önce şu Toros dağları azmış, gene böyle baş kaldırmıştı. O senin kimseyi öldürmez dediğin, benim de öyle bildiğim baldırıçıplaklar konaklar yıkıyor, evler yakıyor, kelleler kesiyor, azgınlaştıkça azgınlaşıyordu. Başlarında gene böyle boyu bir karış İnce Memedler, gene böyle Ferhat Hocalar. O Ferhat Hoca var ya, ne idiği bellisiz bir kişi. Belki de casus. Onu astıracak Arif Saim Bey. O asılacak ki biz rahat edelim. O, İnce Memedin akıldanesi imiş, doğru mu?"</span></p>

    <p class="MsoNormal1"><span class="calibre2">"Doğru," dedi Ali.</span></p>

    <p class="MsoNormal1"><span class="calibre2">"İnce Memedi Ağalara karşı o kışkırtıyormuş."</span></p>

    <p class="MsoNormal1"><span class="calibre2">"Biliyorum, doğru."</span></p>

    <p class="MsoNormal1"><span class="calibre2">"Sen İnce Memedi görsen tanır mısın?"</span></p>

    <p class="MsoNormal1"><span class="calibre2">"Tanırdım."</span></p>

    <p class="MsoNormal1"><span class="calibre2">"Şimdi tanıyamaz mısın?"</span></p>

    <p class="MsoNormal1"><span class="calibre2">"Bilmem ki, ben onu bildiğimde küçücük bir şeydi. Sümüklü bir çocuktu. Diyorlar ki şimdi koskocaman olmuş, boyu kavak gibi uzamış. Yüzüne bakılamıyormuş korkudan."</span></p>

    <p class="MsoNormal1"><span class="calibre2">"Öyle diyorlar. Ben de öyle duydum. Sen demek Kuyucu Murat Paşayı duymadın?"</span></p>

    <p class="MsoNormal1"><span class="calibre2">"Duymadım," diye sıkılarak söyledi Topal Ali.</span></p>

    <p class="MsoNormal1"><span class="calibre2">"Gene bunlar gemi azıya almışlar. Gene İnce Memed, Ferhat Hoca başlarında, gene tekmil Toros dağları, Urum toprakları ayağa kalkmışlar. Kızgın millet, öfkeli, kızgın boğalar gibi düşmüşler ovaya, taş üstünde taş, omuz üstünde baş bırakmamışlar. Kimse de bu durumu Padişahımıza söyleyemiyormuş. Padişahımız gazaba gelir diye ürküyorlarmış. Sonunda bunlar öylesine azıtmışlar ki İstanbulu almaya, Padişahımızın kellesini kesmeye ant içip İstanbula yönelmişler. Padişahımızdır ki olanı biteni duymuş... Ben bunları büyük tarihlerde okudum Ali Ağa kardaşım."</span></p>

    <p class="MsoNormal1"><span class="calibre2">"Biliyorum Ağam, senin yüksek okumuş olduğunu, aklının her bir şeye erdiğini. Yalnız ben değil, bütün cümle alem biliyor senin ne kadar akıllı bir kişi olduğunu. Ne kadar okumuş..."</span></p>

    <p class="MsoNormal1"><span class="calibre2">"Sağ ol Ali kardaş, var ol Ali kardaş. İşte bunu duyan Padişahımız çok korkmuş. İstanbulun üstüne yürüyen bir kişi, iki kişi değil ki, yüz bin, yüz milyon kişi. İşte o zaman Padişahımız seraskeri Murat Paşayı çağırmış, ya Murat, demiş, bu ne haldır, koca Toros dağları, Konya, Sivas ovaları, Akçadeniz, Karadeniz kıyıları ve Van gölü üstümüze yürümüş ki yer götürmez insan ile. Tez hazırlan, doludizgin git Torosa. Yılanın başı oradaymış, var git oraya ve de oradaki yılanın başını ez! İnsaf, merhamet yok. Bütün Torosu yediden yetmişe kılıçtan geçir."</span></p>

    <p class="MsoNormal1"><span class="calibre2">Topal Ali:</span></p>

    <p class="MsoNormal1"><span class="calibre2">"Tevatür."</span></p>

    <p class="MsoNormal1"><span class="calibre2">"Kuyucu Murat Paşadır çekmiş ordusunu, gelmiş Torosa, çıkmış dağlara. Önce birkaç gün yatıp dinlenmiş ordusuyla çamların altında, ak çağşaklı, yarpuz kokulu pınarların başında. Kestirmiş emlik kuzuyu, yemiş kebabı. Murat Paşadır bu, seksen, doksan yaşındadır. Tecrübeli bir adamdır ki, Osmanlı İmparatorluğunu kurtaran. Üç gün sonra orduyu ayağa kaldırmış, ellerine kazma kürekler vermiş, nerede bir düzlük görmüşse oraya kuyular kazdırmış. Bunu gören, duyan millet de şaşırmış, Padişah da... Amanın şu ihtiyar Murat Paşa aklını kaçırmış olmasın? Paşa durmadan kuyu kazdırıyormuş. Torosta kuyu kazdırmadık yer bırakmamış, bir iki hafta durmadan kuyu kazdırmış. Sonra da orduyu çekmiş asilerin üstüne. Asileri dağların doruklarına kadar kovalamış, hepsini de yakalamış. Başlamış çoluk çocuk doğramaya, doğrayıp kazdırdığı kuyulara doldurtmaya. Başkaldıran insan o kadar çokmuş ki, kazdırdığı kuyular yetmemiş. Yeni kuyular kazdırmış, o da yetmemiş. Kumandanları demiş ki, kıymetli seraskerimiz, bu kadar insanı kuyulamakla nasıl başa çıkarız? Murat Paşadır, dini bütün Müslüman bir adam, buna çok öfkelenmiş, bağırmış, bağırtısından, öfkesinden taşlar sallanmış, toprak çatlamış, ben, demiş, hiçbir Müslümanın ölüsünü açıkta bırakıp kurda kuşa yem edemem. Orduyu ikiye ayırmış bundan sonra, yarısı kuyu kazıyor, yarısı da çoluk çocuk, genç yaşlı, kadın kız demeyip Müslümanları doğruyormuş. Murat Paşa elhamdülillah Müslüman adam, dini bütün adam, o savaşta, tepeden tırnağa kana batmış çıkmışken bile bir kerecik olsun namazını kazaya bırakmamış Murat Paşa öyle dini bütün bir Müslümanmış ki bir kuyuya kadını erkeği bir arada gömdürmezmiş. Müslümanlıkta kadınla erkeğin bir arada, üst üste yatması var mı?" Alinin gözlerinin içine baktı.</span></p>

    <p class="MsoNormal1"><span class="calibre2">Ali:</span></p>

    <p class="MsoNormal1"><span class="calibre2">"Yok," dedi.</span></p>

    <p class="MsoNormal1"><span class="calibre2">"İşte dini bütün Murat Paşamız da doğradığı Müslümanların bebelerini ayrı bir kuyuya, çocuklarını, kızlarını, kadınlarını, yaşlılarını, gençlerini de ayrı ayrı kuyulara gömdürmüş. Sonra da başlarını yakalamış asilerin, sormuş, niye yaptın sen bunu, demiş. O da zulüm gördük biz, demiş. Bize Müslümanlık harici işler yaptılar, sipahiler, Padişahın adamları dinimize tecavüz ettiler, son meteliğimize, son koyunumuza, son kadınımıza kadar elimizden aldılar, kızlarımızın da ırzlarına geçtiler. Murat Paşa sormuş, vay ocağın yıkıla, siz bunun için mi başkaldırdınız? Bunun için demiş asilerin başı. Sen Padişah olmak için başkaldırmadın mı? Adam çok yakışıklı, büyük ela gözlü, gençten birisiymiş. Çok da utangaçmış. Adam şaşkın şaşkın, ben nasıl Padişah olurum, ben Padişah efendimizin kemter bir kuluyum. Benim Padişah olmak aklımın köşesinden geçmez. Benim Paşa olmak bile aklımdan geçmedi. Bize zulmettiler, biz de ayaklandık. Kuyucu Paşa efendimiz de bunu duyunca bir aah çekmiş ki dağlar inlemiş. Vah, demiş, vah benim kara başım, bu kadar insanı ben bunun için mi kuyuladım, vah, vah bana ki vaaah! Ocağım yıkıla ki benim, bu kadar insanı kuyuladım. Çok acımış, çok zarılamış ama dini bütün Murat Paşamız, iş işten geçmiş. yanına almış asiler başını Padişaha götürmüş, hal keyfiyet böyle böyle Padişahım, demiş. Toros dağlarında insan, kurt kuş, börtü böcek hiçbir canlıyı bırakmayıp kuyuladım ama, iş başkaymış. Olanı biteni Padişaha anlatmış. Padişahtır gözlerinden kanlı yaşlar dökerek zarılamış, oy vatandaşlarım, kuyuların içinde yatan vay vatandaşlarım, demiş. O kadar üzülmüş ki, cennet mekan Padişahımız, asiler başını çağırıp iki gözlerinden öpmüş. Duydun mu Ali kardaş?"</span></p>

    <p class="MsoNormal1"><span class="calibre2">"Duydum," dedi Topal Ali. "İki gözlerinden öpmüş."</span></p>

    <p class="MsoNormal1"><span class="calibre2">"Öpünce de, oğlum asiler başı, sana üç değil, yedi değil, dokuz tuğlu vezirlik verdim ve de seni hem de Anadolu üstüne, bilcümle Urum üstüne Beylerbeyi yaptım, demiş. İşte böyle bu dünya kardaşım, öz bir kardaşım Topal Ali. Urum dediği de o Kayseri, Sivas yöreleri."</span></p>

    <p class="MsoNormal1"><span class="calibre2">"Böyle," dedi Topal Ali boyun kırarak. "Tam böyle."</span></p>

    <p class="MsoNormal1"><span class="calibre2">"Sonra ne olmuş?"</span></p>

    <p class="MsoNormal1"><span class="calibre2">"Ne olmuş?" diye sordu Ali.</span></p>

    <p class="MsoNormal1"><span class="calibre2">"Sonra da efendim, o asiler başı var ya, ordulara serasker olmuş, o da Van dağlarında başkaldıranların üstüne yürümüş. Varınca Van dağlarına ne yapmış dersin?"</span></p>

    <p class="MsoNormal1"><span class="calibre2">"Ne yapmış?"</span></p>

    <p class="MsoNormal1"><span class="calibre2">"Ne yapacak, o da ilk önce kuyu kazdırmış. Şimdi Ankara duyacak bu işi, İnce Memedi... Nasıl olsa duyacak, bütün Toroslar ayağa kalkınca. İsmet Paşa da, Deli Sinan Paşa kumandasında, Deli Sinan Paşa buraları çok iyi bilir, bir kucak da sakalı vardır. Sen hiç onun adını duydun mu?"</span></p>

    <p class="MsoNormal1"><span class="calibre2">"Duydum," dedi Ali.</span></p>

    <p class="MsoNormal1"><span class="calibre2">"Sen onun ne deli bir bela olduğunu biliyor musun?"</span></p>

    <p class="MsoNormal1"><span class="calibre2">"Biliyorum," dedi Ali yüzünde en küçük bir değişiklik olmadan.</span></p>

    <p class="MsoNormal1"><span class="calibre2">"İşte bu delinin kumandasında bir büyük, yer götürmez orduyu gönderecek İsmet Paşa Torosa. Deli Sinan Paşa ne yapacak, önce kuyular kazdıracak."</span></p>

    <p class="MsoNormal1"><span class="calibre2">Ali:</span></p>

    <p class="MsoNormal1"><span class="calibre2">"Allah göstermesin!"</span></p>

    <p class="MsoNormal1"><span class="calibre2">"Allah gösterecek," diye göğsünü kabarttı Murtaza Ağa. "Böyle giderse, İnce Memed de dağlarda padişah olursa, bu vatanın altını oymaya devam ederse Deli Sinan Paşa gelecek ve hem de en önce bin tane kuyu kazdıracak."</span></p>

    <p class="MsoNormal1"><span class="calibre2">"Allah göstermesin!"</span></p>

    <p class="MsoNormal1"><span class="calibre2">"Yılanın başı küçükken ezilmeyince Allah gösterecek."</span></p>

    <p class="MsoNormal1"><span class="calibre2">"Ölüyü ne zaman gömecekler Ağam?"</span></p>

    <p class="MsoNormal1"><span class="calibre2">"Hemen olmaz," diye dönüp yürüdü Murtaza Ağa. Ham yolda rugan kunduraları toza batıp çıkıyor, yöreye sıcak tozlar fışkırtıyordu. "Hemen olmaz Ali kardaşım. Beklemeli ölü. Alemi ibret için ölüyü bilcümle Türkiye Cumhuriyeti vatandaşları görmeliler, duymalılar."</span></p>

    <p class="MsoNormal1"><span class="calibre2">"Ölü kokuyor, hava çok sıcak."</span></p>

    <p class="MsoNormal1"><span class="calibre2">"Koksun varsın. Onun ölüsü beklemeli, bekleyecek. Üç , bir hafta..."</span></p>

    <p class="MsoNormal1"><span class="calibre2">"Kasabada kokudan kimse duramaz. Ölü bugün de kalırsa hepimiz ölü kokusundan dolayı soluğu dağlarda alırız. Ölü kokusu kötüdür. Ölü yarına kalırsa bu kasabada kokudan kuş, böcek, karınca, köpekler bile duramaz. Çok sıcak var."</span></p>

    <p class="MsoNormal1"><span class="calibre2">Murtaza Ağa durdu, havaya, yolun kıyısındaki kavrulmuş, toz altında kalmış otlara, bitkilere baktı, birden de ceketini çıkarıp koluna aldı.</span></p>

    <p class="MsoNormal1"><span class="calibre2">"Amma da terlemişim. Gerçekten de çok sıcak var." Sonra da tepeden tırnağa, ilk olarak görüyormuşçasına Aliyi süzmeye, ikircikli, kuşkulu, korku dolu gözlerle ona bakmaya başladı. Önce parmağını Alinin başına dayayıp: "Bu böyle olamaz Alim, kardaşım," dedi. "Sen benim öz kardaşım mısın, bunu kabul ediyor musun?"</span></p>

    <p class="MsoNormal1"><span class="calibre2">Ali hemen toparlanıp hazır ola geçti.</span></p>

    <p class="MsoNormal1"><span class="calibre2">"Ne demek ola ki... Senin ayağının vardığı yere bizim başımız varamaz. Zatınız bizi kardaşlığa kabul ettikten sonra..."</span></p>

    <p class="MsoNormal1"><span class="calibre2">"İşte ol sebepten Ali Efendi kardaşım, Karadağlıoğlu, İstiklal Savaşının gözünü daldan budaktan esirgememiş, göğsü tunç siper kahramanı Murtazanın kardaşımın başında böyle yırtık bir takke olamaz."</span></p>

    <p class="MsoNormal1"><span class="calibre2">"Ne yapayım Ağam, fıkaralık..."</span></p>

    <p class="MsoNormal1"><span class="calibre2">"Şimdi, derakap sana bir fötür şapka alacağız ki, o Arif Saim alçağı bile giymemiş ola." Sonra da onu yırtık, bir zamanlar sırmalı olan çizgili, yarım kollu Maraş abasının kolundan tuttu: "Bu ne?"</span></p>

    <p class="MsoNormal1"><span class="calibre2">"Abadır Ağam."</span></p>

    <p class="MsoNormal1"><span class="calibre2">"Bu da olmaz. Benim kardaşım... Hemen şimdi çarşıya... Doğru terziye." Gözlerini şalvara indirince bir iyice öfkelendi. Sonra da acıyla güldü: "İşte bu hiç olmadı Ali kardaşım. Benim can bir biraderim böyle el dokuması, bir iplik çeksen bin yama dökülür bir şalvarı nasıl giyer?"</span></p>

    <p class="MsoNormal1"><span class="calibre2">"Ne yapalım, fıkaralık, evi yolu yıkılsın fıkaralığın."</span></p>

    <p class="MsoNormal1"><span class="calibre2">"Bundan sonra sen fıkara olamazsın, değilsin. Söyle, değilsin.</span></p>

    <p class="MsoNormal1"><span class="calibre2">Alinin yüzü soldu:</span></p>

    <p class="MsoNormal1"><span class="calibre2">"Değilim..." Dili diline dolaştı. "Sayende değilim, değilim, olmayacağım da..."</span></p>

    <p class="MsoNormal1"><span class="calibre2">"Doğru terziye. Bu mintan, Maraş inanışından, benim yanaşmalarım bile bunu giymiyorlar. Olur mu Ali?"</span></p>

    <p class="MsoNormal1"><span class="calibre2">Ali artık konuşmuyor, susuyordu.</span></p>

    <p class="MsoNormal1"><span class="calibre2">"Peki, bu kırmızı postallar nedir Ali? Ayağını kaldır bakalım, kaldır hele, allalem bunların dibi de delik! Göster, göster hele tabanlarını. Utanma göster bakalım."</span></p>

    <p class="MsoNormal1"><span class="calibre2">Ali utanarak önce topal, eğri, yamru yumru olmuş ayağını gösterdi. Postalın altından yumruk gibi kocaman bir nasır parçası gözüktü. Karadağlıoğlu Murtaza Ağanın gözleri yaşardı:</span></p>

    <p class="MsoNormal1"><span class="calibre2">"Vay kardaşım vay," dedi, "biz ne düşüncesiz adamlarmışız, vay kardaşım vay... Ben böyle Avrupadan hususi getirilmiş giyitler içinde gezeyim, sen de çıplak gez... Ben böyle İstanbulda hususi surette yapılmış kunduralar giyeyim de ayağıma, sen postallarla dolaş, böyle kardaşlık olur mu? Doğru çarşıya!"</span></p>

    <p class="MsoNormal1"><span class="calibre2">"Yalnız Ağam..."</span></p>

    <p class="MsoNormal1"><span class="calibre2">"Ne yalnızı?"</span></p>

    <p class="MsoNormal1"><span class="calibre2">"Ben postallardan başkasını giyemem. Bu ayağıma hususi postal gerek."</span></p>

    <p class="MsoNormal1"><span class="calibre2">"Şimdi gideriz köşker kocamana, akşama kadar sana bir postal diker, hem de Maraşta bile görülmemiş."</span></p>

    <p class="MsoNormal1"><span class="calibre2">Çabuk çabuk yürüyerek çarşıya geldiler, kumaşçıya gittiler, kumaşçı çok yaşlı, bir deri bir kemik, beli kırmızı göçmen kuşaklı bir adamdı.</span></p>

    <p class="MsoNormal1"><span class="calibre2">"Çabuk çabuk, bir kat elbiselik, benim öz bir kardaşıma. Bak, bak Ali, beğen beğen beğendiğini al. Bak bak, ne kadar çok kumaş var."</span></p>

    <p class="MsoNormal1"><span class="calibre2">Bir yandan topları gözden geçiriyor, bir yandan Alinin yöresinde dönüp kumaşları gösteriyor:</span></p>

    <p class="MsoNormal1"><span class="calibre2">"Bunu mu istersin?" diye soruyordu.</span></p>

    <p class="MsoNormal1"><span class="calibre2">Ali suskun, dili boğazına akmış, hayran kumaş toplarına bakıyor.</span></p>

    <p class="MsoNormal1"><span class="calibre2">"Bunu mu?"</span></p>

    <p class="MsoNormal1"><span class="calibre2">Ali konuşmuyor.</span></p>

    <p class="MsoNormal1"><span class="calibre2">"Bunu mu Ali kardaş, bak, çizgileri mor, halis yün."</span></p>

    <p class="MsoNormal1"><span class="calibre2">Ali susuyor, öteki boyuna gösteriyor.</span></p>

    <p class="MsoNormal1"><span class="calibre2">Sonunda dükkancı baktı ki bunlar doğru dürüst bir kumaş seçemeyecekler, en üstteki kumlu, koyu mavi kumaş topunu indirdi.</span></p>

    <p class="MsoNormal1"><span class="calibre2">"Kumaş arıyorsanız, işte bu. Ben Murtaza Ağa gibi bir soylu Beye bu kumaştan başkasını bu dükkanda layık göremem."</span></p>

    <p class="MsoNormal1"><span class="calibre2">Murtaza Ağa dükkancının bu davranışına sevindi:</span></p>

    <p class="MsoNormal1"><span class="calibre2">"Beğendin mi, beğendin mi Ali Kardaş," diye onun yöresinde birkaç kez döndü.</span></p>

    <p class="MsoNormal1"><span class="calibre2">Ali bir çocuk gibi utanarak kızararak:</span></p>

    <p class="MsoNormal1"><span class="calibre2">"Beğendim," dedi. "Beğendim ama ne zahmet. Yazık değil mi bir çuval paraya?"</span></p>

    <p class="MsoNormal1"><span class="calibre2">Kumaşçı:</span></p>

    <p class="MsoNormal1"><span class="calibre2">"Ağa, sen paraya bakma," dedi. "Murtaza Ağada para ton kadar."</span></p>

    <p class="MsoNormal1"><span class="calibre2">Murtaza Ağa da onu onayladı başını sallayarak:</span></p>

    <p class="MsoNormal1"><span class="calibre2">"Hiçbir kıymeti yok."</span></p>

    <p class="MsoNormal1"><span class="calibre2">Kumaşı alıp dükkandan çıktılar. Murtaza Ağa kumaşı alırken para vermemiş, salt, "Yaz deftere," demişti kumaşçıya.</span></p>

    <p class="MsoNormal1"><span class="calibre2">Terzi dükkanı iki dükkan ötedeydi. Hemen oraya vardılar. Terzi posbıyıkları ağarmış kısa boylu, yuvarlak yüzlü, küçük gözleri fıldır fıldır yuvalarında dönen birisiydi.</span></p>

    <p class="MsoNormal1"><span class="calibre2">"Hemen, hemen, hemen yarın isterim bu elbiseyi terzi başı. Hemen yarın. Paraya pula bakma, hemen yarın. Bu benim öz bir kardaşım Ali Ağadır. Böyle bir adam şu Çukurova toprağına şimdiye kadar gelmemiş, bundan böyle de hiçbir zaman gelmeyecektir."</span></p>

    <p class="MsoNormal1"><span class="calibre2">"Aman Ağam, buyruğun baş üstüne ama, yarın akşama yetişmez."</span></p>

    <p class="MsoNormal1"><span class="calibre2">"Yetiştireceksin."</span></p>

    <p class="MsoNormal1"><span class="calibre2">"Yetişmez."</span></p>

    <p class="MsoNormal1"><span class="calibre2">"Yetişecek."</span></p>

    <p class="MsoNormal1"><span class="calibre2">Terzi bir anda yumuşadı, uzun uzun Topal Aliye baktıktan sonra:</span></p>

    <p class="MsoNormal1"><span class="calibre2">"Olur Ağa," dedi. "Ne yapalım, bir elbise için senin hatırını kıracak değiliz ya... Gece sabaha kadar uğraşır bitiririz."</span></p>

    <p class="MsoNormal1"><span class="calibre2">"Sağ olasın, var olasın," diye coşan Karadağlıoğlu Murtaza Ağa, terzinin sırtına bir tokat indirdi.</span></p>

    <p class="MsoNormal1"><span class="calibre2">Oradan köşkere uğradılar, sonra gömlekçiye. Ustalar yarın akşam biltekmil her şeyi vereceklerdi.</span></p>

    <p class="MsoNormal1"><span class="calibre2">Murtaza Ağa önde, Ali arkada çarşıyı birkaç kere bir uçtan bir uca geçtiler. Koca çınarın altındaki nalbantın yanında bir süre durdular. Murtaza Ağa saraca Aliyi, "Şu Çukurova ülkesine böyle bir adam gelmedi, bundan sonra da kıyamet kopsa gelemez," diye tanıttı. Saraç, "Vasuphanallah," diye hayretini gizleyemedi.</span></p>

    <p class="MsoNormal1"><span class="calibre2">Bunun arkasından camiye gidip, uzun uzun aptes aldıktan sonra namaza durdular. Namazdan sonra da ölü evine uğradılar. Ölü evi sessizdi, ne ağıt sesi, ne de herhangi bir ses. Ortalıkta çıt yoktu.</span></p>

    <p class="MsoNormal1"><span class="calibre2">Kasabanın içindeki köylü kalabalığı da çekilmiş, ortalık bomboş kalmıştı.</span></p>

    <p class="MsoNormal1"><span class="calibre2">Ali:</span></p>

    <p class="MsoNormal1"><span class="calibre2">"Demedim mi?" diye Murtaza Ağanın gözlerinin içine baktı.</span></p>

    <p class="MsoNormal1"><span class="calibre2">"Neyi?"</span></p>

    <p class="MsoNormal1"><span class="calibre2">"Kokuyu... Bak, kokla Ağam, koku dünyayı almış, bütün kasabayı sarmıştır. Yarın sabaha kadar da... Vay Allah vay..."</span></p>

    <p class="MsoNormal1"><span class="calibre2">Murtaza:</span></p>

    <p class="MsoNormal1"><span class="calibre2">"İnşallah Arif Saim Beyin burnuna gider de bu koku, inşallah, Ali Safa Beyin, İnce Memedin lafı açılır. İşte o zaman da Deli Sinan Paşa..." Alinin gözlerinin içine uzun uzun baktıktan sonra: "Bunlardan bir hayır gelmez ya Ali," dedi, "gelir mi?"</span></p>

    <p class="MsoNormal1"><span class="calibre2">"Gelmez," dedi Ali.</span></p>

    <p class="MsoNormal1"><span class="calibre2">"Sinan Paşa da çok yaşlandı. Belki de tekaüt olmuştur. Hiç adı geçmiyor. Belki de asmışlardır. Delinin biriydi zaten."</span></p>

    <p class="MsoNormal1"><span class="calibre2">"Ben de duydum, ağaçlara talim ettirir, hazır ola geçmeyen ağaçları kırbaçlatırmış."</span></p>

    <p class="MsoNormal1"><span class="calibre2">Murtaza Ağa güldü:</span></p>

    <p class="MsoNormal1"><span class="calibre2">"Belki de asmamışlardır. Belki de İsmet Paşa onu gönderir. O bir gelirse Toroslara Kuyucu Paşaya rahmet okutur. Sen Faruk Yüzbaşıyı tanıyor musun?"</span></p>

    <p class="MsoNormal1"><span class="calibre2">"Görmüşlüğüm var."</span></p>

    <p class="MsoNormal1"><span class="calibre2">"İnce Memedi yakalayabilir mi?"</span></p>

    <p class="MsoNormal1"><span class="calibre2">"Yakalayamaz."</span></p>

    <p class="MsoNormal1"><span class="calibre2">"Neden?"</span></p>

    <p class="MsoNormal1"><span class="calibre2">"O köylüye çok zulüm ediyor."</span></p>

    <p class="MsoNormal1"><span class="calibre2">"Haaa, doğru... Böylesi zamanlarda köylüye zulmetmeyeceksin, değil mi?"</span></p>

    <p class="MsoNormal1"><span class="calibre2">"Köylü hakareti, zulümü hiç sevmez..."</span></p>

    <p class="MsoNormal1"><span class="calibre2">Gene yürüdüler. Murtaza Ağa durup durup ona bakıyor, sonra gene yürüyorlardı. Aralarında uzun bir sessizlik oldu. Köprüye kadar ayaklarının ucuna bakarak yürüdüler. Köprünün korkuluğuna yan yana durup aşağıya, suya baktılar bir süre. Murtaza birden sordu:</span></p>

    <p class="MsoNormal1"><span class="calibre2">"Senin şimdi üstünde silahın var mı?"</span></p>

    <p class="MsoNormal1"><span class="calibre2">"Yok."</span></p>

    <p class="MsoNormal1"><span class="calibre2">"Şimdi İnce Memed gelse de önce seni, ardından da beni öldürmeye kalksa ne yaparsın?"</span></p>

    <p class="MsoNormal1"><span class="calibre2">"Hiçbir şey yapamam."</span></p>

    <p class="MsoNormal1"><span class="calibre2">"Peki, düşman sahibi adam hiç silahsız dolaşır mı?"</span></p>

    <p class="MsoNormal1"><span class="calibre2">"Katiyyen dolaşmaz."</span></p>

    <p class="MsoNormal1"><span class="calibre2">"Peki sen?"</span></p>

    <p class="MsoNormal1"><span class="calibre2">"Gözü çıksın, fıkaralık."</span></p>

    <p class="MsoNormal1"><span class="calibre2">"Sen iyi bir nişancı mısın?"</span></p>

    <p class="MsoNormal1"><span class="calibre2">"Sayılırız Ağam," diye alçakgönüllü boynunu büktü Ali.</span></p>

    <p class="MsoNormal1"><span class="calibre2">"Tabanca mı, mavzer mi?"</span></p>

    <p class="MsoNormal1"><span class="calibre2">"İkisi de... "</span></p>

    <p class="MsoNormal1"><span class="calibre2">"Pekiyi, İnce Memed mi iyi atış yapar, sen mi?"</span></p>

    <p class="MsoNormal1"><span class="calibre2">Topal Ali utandı, kıvrandı, gözlerini aşağıdaki suya dikti, gülümsedi, Ağaya baktı, Ağa bekliyordu.</span></p>

    <p class="MsoNormal1"><span class="calibre2">"Söyle, söyle, gerçeği söyle, ben kardaşın gerçeği bilmeliyim."</span></p>

    <p class="MsoNormal1"><span class="calibre2">"İnce Memed..."</span></p>

    <p class="MsoNormal1"><span class="calibre2">"Eeee, ne olmuş İnce Memede?"</span></p>

    <p class="MsoNormal1"><span class="calibre2">"Demem o ki..."</span></p>

    <p class="MsoNormal1"><span class="calibre2">Gene utangaç sustu, başını öte yana çevirdi, suya baktı, gözlerini karşıdaki bahçenin uzun, telli kavaklarına dikti.</span></p>

    <p class="MsoNormal1"><span class="calibre2">"Söyle, ne diyorsun?"</span></p>

    <p class="MsoNormal1"><span class="calibre2">"İnce Memed daha dünkü çocuk... Bize gelince, biz ki izci Topal Aliyiz..."</span></p>

    <p class="MsoNormal1"><span class="calibre2">"Haydi eve gidelim. Sen bundan sonra bizde kalacaksın. Beğendiğin tabancayı, filintayı sana vereceğim. Tabanca nagant. Zinhar naganttan başkasını kullanmayacaksın. Ötekiler tutukluk yapar."</span></p>

    <p class="MsoNormal1"><span class="calibre2">"Doğru."</span></p>

    <p class="MsoNormal1"><span class="calibre2">"Sapı fildişinden on dört tabancam var, beğen, beğendiğini al.</span></p>

    <p class="MsoNormal1"><span class="calibre2">"Sağ ol Ağam."</span></p>

    <p class="MsoNormal1"><span class="calibre2">"Kundağı işlemeli Alaman filintalarıyla bir orduyu donatırım, her birisi yeni fabrikadan çıkmış. Onlardan da seç."</span></p>

    <p class="MsoNormal1"><span class="calibre2">"Seçerim Ağam."</span></p>

    <p class="MsoNormal1"><span class="calibre2">"Sandık sandık da mermi..."</span></p>

    <p class="MsoNormal1"><span class="calibre2">"Sağ ol Ağam."</span></p>

    <p class="MsoNormal1"><span class="calibre2">"Kaç yıldır silah kullanmıyorsun?"</span></p>

    <p class="MsoNormal1"><span class="calibre2">"Yirmi bir yıldır."</span></p>

    <p class="MsoNormal1"><span class="calibre2">"Elin alışkanlığını yitirmiştir."</span></p>

    <p class="MsoNormal1"><span class="calibre2">"Yitirdi Ağam."</span></p>

    <p class="MsoNormal1"><span class="calibre2">"Yarın öbür gün, cenaze kalktıktan sonra atlara binip Akarcaya çıkacağız. Orada atış talimleri yapıp, elimizi alıştıracağız."</span></p>

    <p class="MsoNormal1"><span class="calibre2">"Haklısın Ağam."</span></p>

    <p class="MsoNormal1"><span class="calibre2">"Şimdi eve."</span></p>

    <p class="MsoNormal1"><span class="calibre2">"Olur Ağam."</span></p>

    <p class="MsoNormal1"><span class="calibre2">"Çoluk çocuğun?"</span></p>

    <p class="MsoNormal1"><span class="calibre2">"On bir kölen var."</span></p>

    <p class="MsoNormal1"><span class="calibre2">"Allah bağışlasın. Onlar orada mı kalsınlar, dağda, yoksa bizim çiftliğe mi indirelim?"</span></p>

    <p class="MsoNormal1"><span class="calibre2">"Onlar orada kalsınlar. Onlar düze inince İnce Memed benden kuşkulanır."</span></p>

    <p class="MsoNormal1"><span class="calibre2">"Doğru. O İnce Memed senden korkar mı?"</span></p>

    <p class="MsoNormal1"><span class="calibre2">"Azıcık çekinir."</span></p>

    <p class="MsoNormal1"><span class="calibre2">"Sen var iken yanımda bana dokunamaz mı?"</span></p>

    <p class="MsoNormal1"><span class="calibre2">"Beni öldürmeden dokunamaz."</span></p>

    <p class="MsoNormal1"><span class="calibre2">Murtaza Ağa ona gene dönüp uzun uzun, onun gözlerinin içine baktı, ardından da alelacele beline davranıp tabancasını bel kemerinden çıkardı Aliye verdi.</span></p>

    <p class="MsoNormal1"><span class="calibre2">"Al " dedi, "ne olur ne olmaz, benim tabancam eve varınva kadar sende dursun. Gözlerinden öperim Ali Ağa kardaşım şu kuş gibi canım sana emanet."</span></p>

    <p class="MsoNormal1"><span class="calibre2">'"Hiçbir küsüm çekme kıymetli ve de ala gözlü Ağam. Senin canın bundan sonra benden sorulur."</span></p>

    <p class="MsoNormal1"><span class="calibre2">"Doğru mu, yürekten mi söylüyorsun bunu Topal Ali Ağa?"</span></p>

    <p class="MsoNormal1"><span class="calibre2">"Yürekten söylüyorum ki, hem de ne yürekten."</span></p>

    <p class="MsoNormal1"><span class="calibre2">"Gene de korkuyorum senden. Senin o gözlerinin altında bir şeyler saklı."</span></p>

    <p class="MsoNormal1"><span class="calibre2">Murtaza Ağa gitti bir kerpiç bahçe duvarının üstüne sekilendi. Topal Ali de vardı onun yanına sokuldu.</span></p>

    <p class="MsoNormal1"><span class="calibre2">"Benden korkuyorsun da ne demeye tabancanı bana verdin?" Ali bu sözleri yumuşacık, sevecenlikle söyledi.</span></p>

    <p class="MsoNormal1"><span class="calibre2">"Nasıl olsa sen beni öldüreceksin, ya şöyle, ya da böyle. Sen İnce Memedin adamısın."</span></p>

    <p class="MsoNormal1"><span class="calibre2">Bir süre aralarında bir sessizlik oldu. İkisi de başını yere dikmiş ayaklarına bakıyorlardı. Sonra Ali yerinden çok dingin, aralarında hiçbir şey geçmemiş gibi kalktı, onun karşısına geçip gözlerini onun gözlerine dikti, uzun bir süre büyülenmiş gibi böyle kalakaldılar.</span></p>

    <p class="MsoNormal1"><span class="calibre2">Murtaza Ağa:</span></p>

    <p class="MsoNormal1"><span class="calibre2">"Sen İnce Memedin adamısın, bunu bu dünyada bir ben bilirim. Sen İnce Memed için canını verirsin. Çünküleyim sen en akıllı köylüsün. Bir de İnce Memedin başına bu işleri sen açmadın mı?"</span></p>

    <p class="MsoNormal1"><span class="calibre2">"Ben açtım," diye güldü Ali. Gülüşü içtendi.</span></p>

    <p class="MsoNormal1"><span class="calibre2">"O yüzden ona canını verirsin."</span></p>

    <p class="MsoNormal1"><span class="calibre2">Ali susuyordu.</span></p>

    <p class="MsoNormal1"><span class="calibre2">"Niçin konuşmuyor, bir söze varmıyorsun Ali? İnce Memed isterse beni öldürmez misin? Söyle Ali."</span></p>

    <p class="MsoNormal1"><span class="calibre2">Ali karşılık vermiyor, yüzü uzamış, kırmızı bıyıkları iyice sarkmıştı.</span></p>

    <p class="MsoNormal1"><span class="calibre2">"Öldürmem Murtaza Ağa. Ben adam öldürmeyi sevmem. Allah verdiği canı ancak kendi alır. Adam öldürmek kötü bir şey."</span></p>

    <p class="MsoNormal1"><span class="calibre2">"Kötü," diye sevindi Murtaza Ağa. "Ama İnce Memed öldürüyor."</span></p>

    <p class="MsoNormal1"><span class="calibre2">"O başka," dedi Ali gür, kendine güvenmiş bir sesle.</span></p>

    <p class="MsoNormal1"><span class="calibre2">"O başka mı, o başka mı? Demek o haklı, öyle mi?"</span></p>

    <p class="MsoNormal1"><span class="calibre2">Birden tepeden tırnağa korkuya kesip gözleri faltaşı gibi açıldı.</span></p>

    <p class="MsoNormal1"><span class="calibre2">"Demek sen beni öldürürsün, o başka... İnce Memed beni öldürür, o başka..."</span></p>

    <p class="MsoNormal1"><span class="calibre2">Korkusu gittikçe artıyor, Topal Ali de onun bu elle tutulur, gözle görülür ölüm korkusunu onunla paylaşıyordu.</span></p>

    <p class="MsoNormal1"><span class="calibre2">Ali elini beline atıp:</span></p>

    <p class="MsoNormal1"><span class="calibre2">"Ağa," dedi, "al şu tabancanı. Sende bu korku, bende bu doğruluk varken biz bir araya gelemeyiz. Sen bana hiçbir zaman güvenemeyecek, hep korku içinde yaşacaksın. Al şu tabancanı da ben gideyim. Gideyim de başımın çaresine bakayım." Alinin uzattığı tabancayı Murtaza Ağa bir türlü alamıyor, gözlerini onun gözlerinin içine dikmiş bekliyordu. "Al Ağa tabancanı."</span></p>

    <p class="MsoNormal1"><span class="calibre2">Murtaza Ağa sapsarı yüzüyle, merak dolu gözleriyle, bütün canını, duyarlığını, sezgilerini gözlerine toplamış, çok uzaklardaki iğne kadar bir ışıltıyı görecekmiş gibi boynunu uzatmış Aliye bakıyordu.</span></p>

    <p class="MsoNormal1"><span class="calibre2">Alinin sesi bu sefer kesin ve inatçıydı:</span></p>

    <p class="MsoNormal1"><span class="calibre2">"Al Ağa tabancanı!"</span></p>

    <p class="MsoNormal1"><span class="calibre2">Murtaza Ağa gene elini uzatmadı. Ali de elindeki tabancayı onun yanına koyuverip geriye döndü, köprüye aşağı yürüdü.</span></p>

    <p class="MsoNormal1"><span class="calibre2">"Dur Ali, dur!" diye can havliyle bağırdı Murtaza Ağa. "Dur bre kardaşım. Biz sana kardaş dedik, biliyorum beni öldüreceksin. Ama öldürürse de kardaşım öldürsün beni. Dur ve de hemen geriye dön!"</span></p>

    <p class="MsoNormal1"><span class="calibre2">Birkaç adım atıp sertçe onu kolundan tuttu, kendine çekti, buyuran, sert bir sesle:</span></p>

    <p class="MsoNormal1"><span class="calibre2">"Al o tabancayı oradan. O tabanca benim sana armağanımdır. Şimdi beni iyi dinle Ali, benim hayat sana bağlı. Al, ne yaparsan yap! İster öldür, ister kaldır. İstersen götür de İnce Memede teslim et. Ama bundan sonra sen sen ol, beni bırakıp da bir yerlere gitme."</span></p>

    <p class="MsoNormal1"><span class="calibre2">Ali gitti usulca tabancayı oradan aldı, beline takıp Ağanın yanına geldi.</span></p>

    <p class="MsoNormal1"><span class="calibre2">"Kusuruma bakma Murtaza Ağa."</span></p>

    <p class="MsoNormal1"><span class="calibre2">"Ne kusuru Ali. Kusur bende. Haydi eve gidelim."</span></p>

    <p class="MsoNormal1"><span class="calibre2">Eve vardıklarında gün battı batacaktı. Işıklar evlerin camlarına bütün görkemiyle vurmuş, sırtını bu zeytin ağaçlı yamaca dayamış kasabayı bir peri sarayına çevirmişti. Bu saatlarda kasaba uzaktan, Anavarzanın bu yanından bakınca yerden savrulan renk renk bir ışık yumağında döner, yöreyi ta uzaklara kadar tarifsiz bir aydınlığa boğardı.</span></p>

    <p class="MsoNormal1"><span class="calibre2">Murtaza Ağa, Türkmen Beylerinden birinin oğluydu. Babası buralarda çok sayılan Kekeme Adem Ağaydı. Cömert, sofrası yerden kalkmayan bir adamdı. Eski kışlaklarını çiftlik olarak kapatmış, tapusunu da üstüne yaptırmıştı. İleriyi gören bir kişiydi. Belki bu kasabada ilk sağlam tapu onundu. Tapusu yedi bin dönümlüktü ama, tapu sınırları içinde belki kırk bin dönümlük tarlalar kalıyordu. Öyle ötekiler gibi hazinenin, ya da Ermenilerin topraklarına konmamıştı Murtaza Ağa. Ve hem de bununla övünürdü. Yalnız, şimdi bu oturduğu konağı, kaçarken ona Ermeni dostu Karabet Keklikyan vermişti. Herkes konağın Karabetten zorla alındığını söylüyordu ya, Murtaza Ağa bu iftiraya cin ifrit oluyordu. Hayır, o, bu görkemli konağı gasp etmemiş, Ermeni dostu Keklikyana çil çil altınlar sayarak satın almıştı. Konakları gasp edenler Zülfüydü, Taşkın Halil Beydi, Molla Duran Efendiydi, Mustantık Rüştü Beydi. Ötekilerdi. Bir kuruş vermeden, ne devlete ve ne de konakların sahiplerine, onlar gidince, babalarının malları gibi gelip oturuvermişlerdi.</span></p>

    <p class="MsoNormal1"><span class="calibre2">Murtaza Ağa kapının tokmağını üç kere hızlı hızlı vurdu. Kapı hemencecik açıldı. Konak iki katlıydı ve on dört odası vardı. Bir oda da çatı katmdaydı ve tavan arasından küçük bir merdivenle çıkılır, icabı hal, başka, gizli bir merdivenden de sokağa varılırdı. Kasabanın en güzel, beyaz badanalı, büyük yapılarından birisiydi. Karabet Keklikyan, ustayı ta Sivastan getirmişti. Konak yapıldığında hem Ermeniler ve hem de Türkler arasında dillere destan olmuştu. Her odasının duvarı nakışlı ak dişbudak ağacından işlenmişti ki, hiçbir odanın yapısı ötekine benzemiyordu. Birinci katın tabanı çakıl taşlarıyla renk renk döşenmiş, döşemenin tam ortasına da Anavarzanın oralardan bozulmadan getirilmiş, üstünde geyikler, sülünler, mor çiçekler olan bir Bizans mozaiği yerleştirilmişti.</span></p>

    <p class="MsoNormal1"><span class="calibre2">Pırıl pırıl bir tahta merdivenden yukarıya çıktılar. Karşılarına gelen duvarda gene Anavarzadan getirilmiş büyük bir mozaik daha vardı. Bu mozaikse bir kuş cennetiydi. Bir bataklıkta yürüyen leylekler, uçan turnalar, kırmızı bir yılan, kınalı keklikler...</span></p>

    <p class="MsoNormal1"><span class="calibre2">Ali büyük salonun ortasında dikilmiş kalmış, hayran hayran bu mozaiğe bakıyordu.</span></p>

    <p class="MsoNormal1"><span class="calibre2">"Ne bakıyorsun Ali?"</span></p>

    <p class="MsoNormal1"><span class="calibre2">"Tevatür Ağa! Kim yapmış ola?"</span></p>

    <p class="MsoNormal1"><span class="calibre2">"Küffardan kalma. Karabet bunu yerin altından çıkarttırmış, çok kıymetliymiş. Öyle dediler. Bundan, odalarda üç tane daha var."</span></p>

    <p class="MsoNormal1"><span class="calibre2">"Tevatür! Tıpkı canlı gibi. Yılan da akıyor."</span></p>

    <p class="MsoNormal1"><span class="calibre2">Merdivenin tam karşısındaki büyük cumbaya gidip fırdolayı işlemeli yastıklarla çevrilmiş sedirlere oturdular. Ortalık yahni kokuyordu.</span></p>

    <p class="MsoNormal1"><span class="calibre2">"Amma da acıkmışız," dedi Murtaza Ağa.</span></p>

    <p class="MsoNormal1"><span class="calibre2">"Acıktık," dedi Ali.</span></p>

    <p class="MsoNormal1"><span class="calibre2">"Soğan yahnisi sever misin?"</span></p>

    <p class="MsoNormal1"><span class="calibre2">"Bir kere yemiştim bir seferinde, tadı daha damağımda."</span></p>

    <p class="MsoNormal1"><span class="calibre2">"Şehriyeli pirinç pilavı, taze yağlı?"</span></p>

    <p class="MsoNormal1"><span class="calibre2">"Kim sevmez ki," diye güldü Ali.</span></p>

    <p class="MsoNormal1"><span class="calibre2">"Ardından da püren balı."</span></p>

    <p class="MsoNormal1"><span class="calibre2">"Bizim yaylada çok olur," dedi Ali. "Ağama en hasmı, süt gibi apağını getirtirim. Ama biz çok az tadarız."</span></p>

    <p class="MsoNormal1"><span class="calibre2">"Var ol Alim, kardaşım."</span></p>

    <p class="MsoNormal1"><span class="calibre2">Ortalıkta kimsecikler gözükmüyordu. Tam bu sırada odalardan birisinden iriyarı, geniş kalçalı, memeleri dışarıya taşmış, çizgili, ayaklarını örten bir fistan giymiş, beline yeşilli kırmızılı püskülleri sarkan bir kuşak dolamış, ayağında rugan kundura, başında yeşil bir ipekli başörtü, büyük kara gözlü, dimdik yürüyen, boynu çok uzun, kırmızı dudaklı, azıcık da soluk yüzlü bir kadın geldi:</span></p>

    <p class="MsoNormal1"><span class="calibre2">"Hoş geldin Ali Ağa kardaşım," dedi.</span></p>

    <p class="MsoNormal1"><span class="calibre2">Ali, "Hoş bulduk," derken yere bakıyordu.</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">"Vay, vay, vay," diye başladı kadın ardından da. "Ölüsü davul gibi şişmiş Ali Safa Beyin. Yatağa yorgana sığmıyormuş, Hüt dağı gibi olmuş. Bir de kokuyormuş. Bu gece bütün kasabayı sarar bu koku, diyorlar. Bu gece biz kokudan kasabayı terk ederiz, diyorlar."</span></p>

    <p class="MsoNormal1"><span class="calibre2">Hüsne Hatun Murtaza Ağanın ilk karısıydı ve otuz altı yaşındaydı. İskenderun yörelerinden bir Türkmen Beyinin tek kızıydı. Onu almak için Murtaza Ağa her şeyi yapmış, elinde avucunda ne varsa onun uğruna harcamıştı. Onu, ondan sonra evlendiği öteki genç karılarından daha çok severdi her zaman. Hüsne Hatun ona üçü erkek beş çocuk doğurmuştu. Öteki genç kadınlarmsa altışar çocukları vardı, daha da doğuruyorlardı.</span></p>

    <p class="MsoNormal1"><span class="calibre2">Öteki kadınlar Aliye, hoş geldine, gelmediler. Töreye göre, eve gelen yakın akraba ya da çok yakın dost, bildik tanıdık değilse onlar yüze çıkamazlardı.</span></p>

    <p class="MsoNormal1"><span class="calibre2">"Varsın koksun," dedi Murtaza Ağa. "Nasıl olsa bir gün gömülür. Toprak bütün kokuları örter."</span></p>

    <p class="MsoNormal1"><span class="calibre2">"Örter," dedi Hüsne Hatun, "örter... Ne olmuş o İnce Memede, ondan hiçbir haber yok mu Ağa?"</span></p>

    <p class="MsoNormal1"><span class="calibre2">"Yok," dedi Murtaza.</span></p>

    <p class="MsoNormal1"><span class="calibre2">"Kim bu adam, ne bu adam, cin mi, peri mi, var mı, yok mu, kartal gibi ağaları, beyleri öldürüyor da ona kimse bir şey yapamıyor."</span></p>

    <p class="MsoNormal1"><span class="calibre2">"Biz adam değiliz ki," dedi Murtaza Ağa. "Biz adam olsak o Abdi Ağayı bile öldüremezdi. Arif Saim Bey burada, Halilin evinde, korkularından ona kimse bir şey söyleyemiyor, benim de ağzımı kapattılar, sanki şu bizim Arif Saim Tanrının öz bir vekili... Ödleri kopuyor herkesin ondan, donlarına sıçıyorlar korkularından. Ali Safa da gitti gider. Bundan sonra sıra bizde. Bizden sonra da Arif Saimde. Arif Saimden sonra da... "</span></p>

    <p class="MsoNormal1"><span class="calibre2">"Hüt dağı gibi şişti fıkaranın ölüsü, kokuyor," dedi gene Hüsne Hatun. "Yemeğinizi yiyin de..."</span></p>

    <p class="MsoNormal1"><span class="calibre2">"Hamamlığı yakın Hatun, büyük bir kazan su ısıtın. Ali kardaşım çok uzaklardan geliyor, bir iyice yunsun arınsın. Bir kalıp da kokulu sabun verin. Bir kat da benim donumdan, gömleğimden verin. Ali kardaşın yatağını da benim odama serin. Bundan böyle biz aynı odada yatacağız. Bu İnce Memed azıttı, hiç belli olmaz ki... "</span></p>

    <p class="MsoNormal1"><span class="calibre2">"Hiç belli olmaz," dedi Hüsne Hatun içini çekerek. "Bu azgın insanların ne yapacakları hiç belli olmaz. Küçükalioğluna, dağlar kartalına ne yaptılar, evini basıp onu paramparça ettiler. Ben işte şu gözlerimle gördüm olanı biteni. Hem de parçalayanlar yabancılar da değil, kendi eli aşireti. İnsanlar azgın, azgın... Ali kardaşı ben çok duydum. Yemek gelsin mi?"</span></p>

    <p class="MsoNormal1"><span class="calibre2">Murtaza Ağa Topal Aliye baktıktan sonra:</span></p>

    <p class="MsoNormal1"><span class="calibre2">"Gelsin," dedi.</span></p>

    <p class="MsoNormal1"><span class="calibre2">Hüsne Hatun Topal Aliyi tepeden tırnağa süzerek yerinden kalkıp mutfağa ağır ağır, salınarak gitti, az sonra da genç bir kız koskocaman, işlemeli bir bakır sini, bir cicim sofrayla geldi, cicimi kilimlere serip siniyi üstüne koydu. Ardından da yufka ekmek dürümleri, bakır sahanlarda yahni, pilav, yoğurt, kızartılmış keklik eti geldi. Sofraya bağdaş kurup başladılar tüten yemekleri kaşıklamaya. Yemek uzun sürdü. Yemekten sonra gene aynı kız ibrik, leğen ve boynuna atılı apak bir havluyla geldi, Alinin eline su döktü.</span></p>

    <p class="MsoNormal1"><span class="calibre2">"Su ısındı mı?" diye bağırdı içeriye Murtaza Ağa.</span></p>

    <p class="MsoNormal1"><span class="calibre2">İçerden Hüsne Hatunun, "Hazır" diyen sesi geldi.</span></p>

    <p class="MsoNormal1"><span class="calibre2">Kız, Alinin önüne düşüp hamamlığı gösterdi. Ali alelacele soyunup yıkanmaya başladı.</span></p>

    <p class="MsoNormal1"><span class="calibre2">Yatak odasında büyük bir gaz lambası yanıyordu. Şişesi de pırıl pırıl parlıyordu. En küçük bir is bulaşmışlığı yoktu. Lambanın karpuzu koskocamandı ve pembesine mavi çiçekler işlenmişti.</span></p>

    <p class="MsoNormal1"><span class="calibre2">Murtaza Ağa yer yatağına girmiş, ipekli ak ince bir çarşafı boğazına kadar çekmişti. Ali, uzun bir süre sonra Ağanın gömleğini, uzun paçalı donunu giymiş, odaya büzülmüş, sıkılmış girdi. Bütün bedeni kokular içindeydi. Anadan yeni doğmuş gibi olmuştu. Hemencecik Ağanın yanına serili yer yatağına girip o da ipek çarşafı boğazına kadar çekti. Ömründe hiç böyle bir yatak görmemişti. Birden aklına düştü, Ali Safa Bey de, şu Hüt dağı gibi şişmiş adam da bütün ömründe böyle yataklarda mı yatmıştı? Böyle sakız gibi, böyle yumuşacık, böyle ipeği insanın tenine değince ürperten...</span></p>

    <p class="MsoNormal1"><span class="calibre2">"Demek Ali sen her yaratığın izini bilirsin, arıların bile?"</span></p>

    <p class="MsoNormal1"><span class="calibre2">"Az çok Ağam."</span></p>

    <p class="MsoNormal1"><span class="calibre2">"Nereden belledin bütün bunları?"</span></p>

    <p class="MsoNormal1"><span class="calibre2">"Kendiliğinden, meraktan, avcılıktan..."</span></p>

    <p class="MsoNormal1"><span class="calibre2">"Hiç ustan muştan yok muydu, örnek aldığın bir adam?"</span></p>

    <p class="MsoNormal1"><span class="calibre2">"Vardı. Adına Kel Hacı derlerdi. Gökteki turnanın, uçan sineğin, yerdeki yılanın izini bile sürerdi. Allah vergisi... Ve hem de her izi tanırdı. Ben önce onu tanıdım, babamın çok bir can arkadaşıydı. Ondan sonra ben keklikleri çok severim. Keklik palazlarının izini sürmeye başladım ilk olaraktan. Bir iyice öğrendim kekliklerin huyunu suyunu. İzlerini sürerek yuvalarını bulurdum. Yılda belki beş yüz keklik palazı yakalar, büyütürdüm. İşte böyle. Kel Hacıya gelince hünerini kimseye öğretmedi, oğluna bile. Yanına da hiç çırak almadı. O nerdeee, biz nerdeee... Öyle bir izci bu dünyaya ne geldi, ne de gelir. Biz onun yanında çocuk kalırız. Yel Musa bile onun eline su dökemez."</span></p>

    <p class="MsoNormal1"><span class="calibre2">"Tevatür."</span></p>

    <p class="MsoNormal1"><span class="calibre2">"Tevatür," diye yineledi Ali.</span></p>

    <p class="MsoNormal1"><span class="calibre2">Ondan sonra da Ali öteki kuşlara merak sarıyor, sarp, üç kavak boyu bir kayalığa, şahin yavrusu almak için tırmanırken düşüp ayağı kırılıyor, bundan dolayı da işte böyle topal kalıyor, ama gene de kuşların izini sürmeyi bırakmıyor. İzlerin ardınca dağ taş, bayır demeyip dolaşıyor. Bir iz gördü mü bir yerde, o izin ne izi olduğunu ölüyor, bitiyor, tükeniyor ama gene de o izi buluyor, öğreniyor. Kuşlardan sonra da yabani hayvanların izlerine merak sardırıyor, bundan dolayı koyak, kaya, doruk, yamaç demeyip şu koca Torosu dolaşıyor. Sonra küçük böceklerin, karıncaların, kelebeklerin, sümüklüböceklerin izlerini öğreniyor. Ardından da insanların... Alinin bu dünyada işi bu, hüneri bu. Yeryüzünde çok az ölümlüye nasip olmuştur böyle bir hüner. Bu iz merakından dolayı Ali suların, ağaçların, sudaki balıkların, her bir şeyin huylarını öğrenmiştir. Ali bir seferinde karşısına çıkan bir yılanla karşı karşıya, göz göze gelmiştir. Ne o ondan gözünü ayırabilmiş, ne de bu... Büyülenmiş gibi böylece bir gün akşama kadar gözlerini biribirlerinin gözlerinden çekmeden, gözleri biribirlerine kenetlenmiş kalakalmışlardır. Böyle bakışırlarken Ali yılanın yüreğinin içindekini, aklından geçenleri okumuş, yılan da Alinin içinden geçenleri... Sonra gün batarken yılan başını yere indirmiş, arkasını dönmüş, çıngırağını öttürmeden akmış gitmiş, neden sonradır ki, ta uzaklardan onun sevinç içindeki çıngırağının sesi gelmişti.</span></p>

    <p class="MsoNormal1"><span class="calibre2">"Ali, sen kayıptan da haber verirmişsin."</span></p>

    <p class="MsoNormal1"><span class="calibre2">Ali o anda yatağının içinde doğruldu, korkuyla:</span></p>

    <p class="MsoNormal1"><span class="calibre2">"Yok, haşa! Biz kim, kayıptan haber vermek kim... Yok, haşa..."</span></p>

    <p class="MsoNormal1"><span class="calibre2">"Ben öyle duydum da...</span></p>

    <p class="MsoNormal1"><span class="calibre2">Ali Torosta dolaşırken tilkilerin, kurtların, yabanıl parsların, vaşakların, yabankedilerinin, ayıların da izlerini sürüp onların yuvalarını, inlerini buluyordu. Birkaç gece kış uykusuna yatmış ayıların mağarasında, ayılara sarılarak yatıyordu. Çok çok yağmurca, çok sığın, çok karaca, çok susamuru, çok sansar vuruyordu. Şahinlerin, kartalların, doğanların yuvalarını buluyordu izlerini sürerek... Çiçeklerle de konuşuyordu. İnce Memed, şu dünyadaki yaratıkların en soylusuydu. İnce Memed onun iki gözünün bebeğiydi.</span></p>

    <p class="MsoNormal1"><span class="calibre2">"Çoluk çocuğunu da dağlardan getirmelisin Ali."</span></p>

    <p class="MsoNormal1"><span class="calibre2">"Sana daha önce de söyledim ya Ağam, ben evi dağdan alır da ovaya indirirsem İnce Memed bundan kuşkulanır. Anladın mı?"</span></p>

    <p class="MsoNormal1"><span class="calibre2">"Anladım," dedi Murtaza Ağa, hiçbir sebep yokken içini çekerek. Ardından da ekledi, "aaah, Ali, aaah," diye ciğeri sökülürcesine soludu, "aaah. Şu kafirin pis bedeni bir ortadan kalksın, bak ben sana neler yapacağım, ne iyilikler..."</span></p>

    <p class="MsoNormal1"><span class="calibre2">Ali başını ona doğru döndürmüş ona bakıyor, bekliyordu.</span></p>

    <p class="MsoNormal1"><span class="calibre2">"Buyur Ağa."</span></p>

    <p class="MsoNormal1"><span class="calibre2">"Bak sana ne yapacağım, seni senin köye gönderip evini barkını aldırtıp getirteceğim. Sana çiftlikte, istersen kasabada, kasabada olsun daha iyi, seni ölünceye kadar yanımdan ayırmayacağım da, bir ev yaptıracağım. Çiftlikten tarlalar vereceğim, altına da bir Arap at çekeceğim ki, Çukurovada böyle bir at bir tane olsun." Coşmuştu: "Ali!"</span></p>

    <p class="MsoNormal1"><span class="calibre2">"Buyur Ağam."</span></p>

    <p class="MsoNormal1"><span class="calibre2">"Yarın senin altına bir at çekeceğim Çerkeş eyerli, bir Arap atı. Hem de yaşı dört, donu da demirkır. İnce Memed duysun da çatlasın. Çatlasın, değil mi?"</span></p>

    <p class="MsoNormal1"><span class="calibre2">Ali:</span></p>

    <p class="MsoNormal1"><span class="calibre2">"Çatlasın," dedi.</span></p>

    <p class="MsoNormal1"><span class="calibre2">"Uyuyalım öyleyse. Unutma, yarın senin giyitleri alacağız. Yarın akşama. Fötür şapkayı da unutma. Yarın bambaşka bir insan olacaksın. Bir de aaah, bir de ayaklarına postal değil de kundura, hem de parlak kundura olsaydı... Sen benim kardaşım değil misin, Mustafa Kemal Paşa gibi giyinmelisin. Hiç ömründe ceket pantolon giymedin, başına da fötür şapka takmadın, değil mi?"</span></p>

    <p class="MsoNormal1"><span class="calibre2">"Takmadım."</span></p>

    <p class="MsoNormal1"><span class="calibre2">"Haydi uyuyalım... Kokuyor..."</span></p>

    <p class="MsoNormal1"><span class="calibre2">"Ölü kokuyor."</span></p>

    <p class="MsoNormal1"><span class="calibre2">Ali hemen uyudu. Murtaza Ağanınsa sabaha kadar gözlerine uyku girmedi. Birkaç kere de Alinin uykusu ağır mı, hafif mi, diye denedi. Alinin uykusu kuş uykusu gibiydi, en küçük bir çıtırtıda hemen uyanıp yastığının altındaki tabancaya o anda hemen el atıyor, ses çıkaranın Murtaza Ağa olduğunu anlayınca da gülümseyerek başını yastığa koyuyor, koyar koymaz da uyuyordu.</span></p>

    <p class="MsoNormal1"><span class="calibre2">Sabahleyin uyandıklarında ikisi de sevinç içindeydi. Ali gittikçe Murtaza Ağayı sevmeye başlıyordu. Ve bu onu korkutuyordu.</span></p>

    <p class="MsoNormal1"><span class="calibre2">Hüsne Hatun bu sabah çok güzel bir kahvaltı hazırlamıştı muteber konuğuna. Bir top, daha ayran kabarcıkları üstünde tereyağı, ak petekli bal, taze kaymak, süt, çay, kendi eliyle yoğurup pişirdiği fırın ekmeği, peynirler... Kahvaltı sofrasında bir kuşsütü eksikti. Gene akşamki gibi hiç konuşmadan kahvaltılarını bitirdiler. Bu sabah Hüsne Hatunda da bir hafiflik vardı, içi, her nedense pırıl pırıldı.</span></p>

    <p class="MsoNormal1"><span class="calibre2">"Haydi gidelim Ali, belki azıcık yalnız bulurum da Arif Saim dedikleri dümbüğü, asker kaçağını, Fransız casusunu da şu ince Memed belasını onunla konuşmak yolunu bulurum. Bu yılanın nasıl bir ejderha olduğunu belki ona anlatabilirim. Bir ay daha geçerse Kuyucu Murat Paşa Hazretleri Efendimiz de gelse, artık onunla şu Torosun kayalıklarında başa çıkamayacağını bir bir ona anlatırım da onlar da akıllarını başlarına toplarlar. Dur bakalım, bu kanlı katil de derdimizi Ankaraya anlatabilecek mi?"</span></p>

    <p class="MsoNormal1"><span class="calibre2">"Anlatır," diye inançla konuştu Hatun. "Yeter ki sen onun yakasını bir kez eline geçir, kurban olduğum Ağam."</span></p>

    <p class="MsoNormal1"><span class="calibre2">Murtaza Ağa hızla merdivenlere atıldı. Siyah fötr şapkası elindeydi. Bugün lacivert bir takım elbise giymiş, ak bir gömleğin üstüne de kırmızı çizgili mor bir kravat takmıştı. Rugan pabuçları pırıl pırıldı. Yakasında da kırmızı bir mendil sokuluydu. Büyük gözleri her zamanki gibi bir korkudan, bir telaştan fıldır fıldır dönüyordu. Yüzü uzun, yüz çizgileri derindi. Alnı, gözlerinin kenarları kırışmıştı. Güldüğü zaman çıkık elmacık kemikleri, derin çizgileriyle cana yakın, sıcak, dost bir insan oluyordu.</span></p>

    <p class="MsoNormal1"><span class="calibre2">O önde, Ali arkada merdivenleri inip Taşkın Halil Beyin konağının yolunu tuttular, oraya vardıklarında Murtaza Ağanın sevinci arttı, Beyin otomobili avluda yunmuş arınmış, silinmiş taptaze duruyordu.</span></p>

    <p class="MsoNormal1"><span class="calibre2">"Dur orada," diye otomobile konuştu Murtaza. "Dur orada ki Murtaza Ağa senin kara gözlerini öpsün." Ardındaki Aliye döndü. "Sen de şu ağacın altında bekle, bekle ki, koca Tanrı belki yüzümüze güle. Oooof bu koku da ne, burnumun direği kırılacak. Neredeyse bayılacağım. Tabancan yanında mı?"</span></p>

    <p class="MsoNormal1"><span class="calibre2">"Yanımda."</span></p>

    <p class="MsoNormal1"><span class="calibre2">"İyi öyleyse, kokuyla sen nasılsın?"</span></p>

    <p class="MsoNormal1"><span class="calibre2">"Ölüyorum."</span></p>

    <p class="MsoNormal1"><span class="calibre2">"İyi, öyleyse bekle. Ölüdür kokar. Çok sıcak var. Ölüdür, katlanacağız."</span></p>

    <p class="MsoNormal1"><span class="calibre2">Kapı açıktı, ikirciksiz içeriye girip merdivenleri çıktı. Taşkın Halil Bey onu merdivenin başında karşıladı.</span></p>

    <p class="MsoNormal1"><span class="calibre2">"Yaktın bizi, mahvettin Murtaza," dedi öfkeyle. "Rezil ettin dünyaya. Nedir o telgraflar, Ankarayı topa tutmuşsun. Sen delirdin mi, ne oldu sana? Küçücük bir eşkıya çocuk bir adam öldürmüş dağa kaçmış. Daha yakalanıp yakalanmadığı da belli değil, sen sanki bütün dünya ayaklanmış gibi kasabadaki her kişiye telgraf çektirmişsin, sen delirdin mi? Bey şimdi uyanır da bunları duyarsa... Onun mebus olduğu bir bölgede böyle asayişsizlik olsun, Bey bunu bir duyarsa, elbette duyacaktır, hiç karışmam, seni çengele asar, ya da otomobilinin arkasıbağlar Adanaya kadar bir parçan kalmaz."</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">Ötekiler de şaşkın şaşkın onlara bakan Murtaza Ağanın yöresini sardılar, onlar da Halil Beyden daha sert konuştular. Bereket Bey uyuyordu da seslerini fazla yükseltip bağıramıyorlardı. Ama her sözleri Murtaza Ağanın yüreğine bir ağılı hançer gibi saplanıyordu. Ne yapacağını, kendini nasıl savunacağını bilemez, ortada kalmış gözlerini kirpiştirip duruyordu. Sonunda:</span></p>

    <p class="MsoNormal1"><span class="calibre2">"Kokuyor," diye bağırdı, "amanın ne kadar da çok kokuyor. Amanın ölüsü batsın, dirisi de, telgrafı da batsın, her şeyi de... Amanın burnumun direği kırıldı kokudan. Amanın ha... Bey uyanmasın. Ya Bey uyanırsa bu koku içinde yandık. Ne yapalım?"</span></p>

    <p class="MsoNormal1"><span class="calibre2">"Ne yapılabilir, ölü evi burnumuzun dibinde. Gerçekten koku dehşet... Ne yapılabilir?"</span></p>

    <p class="MsoNormal1"><span class="calibre2">"Ölüyü Bey uyanmadan evden alıp hemen camiye götürmeli."</span></p>

    <p class="MsoNormal1"><span class="calibre2">"Götürmeli," dedi Mustantık Rüştü Bey.</span></p>

    <p class="MsoNormal1"><span class="calibre2">Kaymakam da gelmişti:</span></p>

    <p class="MsoNormal1"><span class="calibre2">"Derhal götürmeli''</span></p>

    <p class="MsoNormal1"><span class="calibre2">Savcı:</span></p>

    <p class="MsoNormal1"><span class="calibre2">"Hemen şu anda... Bey bir uyanır da..."</span></p>

    <p class="MsoNormal1"><span class="calibre2">Emekli yargıç Hüdai telaşlandı:</span></p>

    <p class="MsoNormal1"><span class="calibre2">"Kolonya, kolonya..." diye.</span></p>

    <p class="MsoNormal1"><span class="calibre2">"Bütün kasabadaki kolonyaları ölü evine taşıdılar."</span></p>

    <p class="MsoNormal1"><span class="calibre2">Birden içerden böğürür gibi bir ses duyuldu.</span></p>

    <p class="MsoNormal1"><span class="calibre2">"Uyandı," dedi Halil Bey. "Bu kokuyu Beyin burnunun almamasının mümkünatı yok."</span></p>

    <p class="MsoNormal1"><span class="calibre2">Hemen odaya koştu.</span></p>

    <p class="MsoNormal1"><span class="calibre2">Bey uyanmış ortada don paça dönüyor, pijamasını çıkarıyor, yeniden giyiyor, pantolonunu, gömleğini arıyor, bulamıyor. Şaşkın, perişan...</span></p>

    <p class="MsoNormal1"><span class="calibre2">Kendine azıcık gelince bas bas bağırmaya başladı:</span></p>

    <p class="MsoNormal1"><span class="calibre2">"Kokuyor, kokuyor, dayanamayacağım, kokuyor! Bu böyle kokan şey nedir? Kokan, kokan..? Bu koku ne kokuyor? Pantolonum nerede?"</span></p>

    <p class="MsoNormal1"><span class="calibre2">"İşte, işte burada... Buyurun Bey."</span></p>

    <p class="MsoNormal1"><span class="calibre2">"Kokuyor."</span></p>

    <p class="MsoNormal1"><span class="calibre2">"Buyurun ceketinizi."</span></p>

    <p class="MsoNormal1"><span class="calibre2">"Kokuyor."</span></p>

    <p class="MsoNormal1"><span class="calibre2">Çabuk çabuk, elleri ayakları titreyerek giyinen saçı sakalı karmakarış Arif Saim dışarı fırladı.</span></p>

    <p class="MsoNormal1"><span class="calibre2">"Aman Beyler kokuyor! Ben ömrümde böyle bir kokuya rastlamadım. Bütün dünya kokuyor. Kokudan öleceğim. Kolonya, kolonya... Bir şey... Ne olursa olsun kokuyor. Ne kokusu bu?"</span></p>

    <p class="MsoNormal1"><span class="calibre2">"Ölü kokusu..."</span></p>

    <p class="MsoNormal1"><span class="calibre2">"Ölü mü, kimin ölüsü?"</span></p>

    <p class="MsoNormal1"><span class="calibre2">"İnce Memed eşkıyası," diye atıldı Murtaza Ağa, "Birkaç gün önce Ali Safa Beyi öldürdü de, şimdi de dağa kaçtı. Dağdaki köylülerin hepsini de öldürecekmiş. Köylülerimizi kazığa çakacakmış. Yılanın başı... Aman Beyim... Kuyucu Murat Paşa... Yakında bu yılan ejderha olacak..."</span></p>

    <p class="MsoNormal1"><span class="calibre2">"Kolonya... Kokuyor..."</span></p>

    <p class="MsoNormal1"><span class="calibre2">"İnce Memed... Yılan... Öldürdü... Kokuyor..."</span></p>

    <p class="MsoNormal1"><span class="calibre2">"Kokuyor... Şoför... Derhal..." Arif Saim bel kemerini bağlarken merdivenlere atıldı. "Çabuk çalıştır otomobili oğlum. Kumandan Bey, Vali Bey, arkadaşlar çabuk olun, vedalaşmanın sırası değil. Ben öldüm bittim, bayılacağım..."</span></p>

    <p class="MsoNormal1"><span class="calibre2">Ötekiler hemen gelip otomobile doluştular.</span></p>

    <p class="MsoNormal1"><span class="calibre2">"Çabuk, sür!"</span></p>

    <p class="MsoNormal1"><span class="calibre2">Ve otomobil var hızıyla avludan dışarıya atılıp, ortalığı bir toz bulutu içinde bırakarak kasabayı çıktı gitti.</span></p>

    <p class="MsoNormal1"><span class="calibre2">"Kurtulduk," diye sevindi Arif Saim Bey," kurtulduk."</span></p>

    <p class="MsoNormal1"><span class="calibre2">Otomobilin arkasından bakakalan kasabalılara Murtaza Ağa:</span></p>

    <p class="MsoNormal1"><span class="calibre2">"Söyledim," dedi övünerek, "anlattım. Yakında bir büyük orduyu çeker gelirler. Kuyucu Murat Paşa örneği."</span></p>

    <p class="MsoNormal1"><span class="calibre2">O konuşurken, yöresine bir baktı ki kimse kalmamış. Herkes bir yana almış yatırmış. "Ali," diye bağırdı, "Ali, haydi biz de gidelim. Her şeyi Beye söyledim. Ölünün koktuğu iyi oldu, yoksa şu köpekler bana ağzımı açtırmazlardı. Haydi koş, buradan kaçalım, kasabanın dışına çıkalım."</span></p>

    <p class="MsoNormal1"><span class="calibre2">Köprüye aşağı koşmaya başladılar. Köprüyü geçtikten sonkumlukta, hayıtların içinde durdular. Koku çayı geçememiş, öte yanda kalmıştı.</span></p>

    <p class="MsoNormal1"><span class="calibre2">"Gördün mü Ali, kasaba bomboş kalmış. Bütün köylüler kaçmışlar. Kim gömecek ölüyü dersin?"</span></p>

    <p class="MsoNormal1"><span class="calibre2">"Bulunur Ağa."</span></p>

    <p class="MsoNormal1"><span class="calibre2">"Dur bakalım. Biz gitsek olmaz mı Ali?"</span></p>

    <p class="MsoNormal1"><span class="calibre2">"Olur ama, gitmeyelim Ağa."</span></p>

    <p class="MsoNormal1"><span class="calibre2">"Beğendin mi tabancayı?"</span></p>

    <p class="MsoNormal1"><span class="calibre2">"Çok beğendim Ağa."</span></p>

    <p class="MsoNormal1"><span class="calibre2">"Benim tabancam."</span></p>

    <p class="MsoNormal1"><span class="calibre2">"Sağ ol Ağam."</span></p>

    <p class="MsoNormal1"><span class="calibre2">"At da yarın çiftlikten geliyor. Bana öyle geliyor ki, bu yavşak hükümet İnce Memedle başa çıkamayacak, gayret bize düşecek Ali kardaş."</span></p>

    <p class="MsoNormal1"><span class="calibre2">"Kim bilir, belli olmaz."</span></p>

    <p class="MsoNormal1"><span class="calibre2">"Bize düşerse?"</span></p>

    <p class="MsoNormal1"><span class="calibre2">"O zaman da düşünürüz Ağam."</span></p>

    <p class="MsoNormal1"><span class="calibre2">"Düşünür müyüz?"</span></p>

    <p class="MsoNormal1"><span class="calibre2">"Düşünürüz Ağam."</span></p>

    <p class="MsoNormal1"><span class="calibre2">Murtaza Ağa gözlerini Topal Alinin gözlerinin içine dikmiş, çok derinlerde, uzaklarda bir şey ararcasına gene bakıyordu. Aliyse onun ne aradığını biliyor, içinden gülüyordu.</span></p>

    <p class="MsoNormal1"><span class="calibre2">"İçinden bana gülüyorsun Ali."</span></p>

    <p class="MsoNormal1"><span class="calibre2">"Vazgeç Ağam."</span></p>

    <p class="MsoNormal1"><span class="calibre2">"Neden vazgeçeyim."</span></p>

    <p class="MsoNormal1"><span class="calibre2">"Aramaktan. İnsanoğlu hiç belli olmaz Murtaza Ağam. Bugün böyleyse, yarın şöyle. İnsan her gün yeniden doğabilir isterse Ağam. Ama her sabah anadan yepyeni, başka bir insan olarak doğabilir. İyi de doğabilir, kötü de... Şimdi bu baktığın, gördüğün benim, Aliyim, yarın bir iş yaparım ki senin de, benim de aklımızın köşeciğinden geçmemiş ola. Onun için tevekkül ol, daha çok arama, üstüne varma. İnsanoğlunu anlamak o kadar kolay değil. Kuşlar da, böcekler de göründükleri gibi değiller. Bu dünyada her canlının bir huyu vardır, insanın da yüz bin huyu vardır. Bak Ağam, dünyada bir insanı, karımı, kardeşlerimi, kızımı oğlumu, anamı babamı tanıdım dersen yalandır."</span></p>

    <p class="MsoNormal1"><span class="calibre2">"Biliyorum, yalandır."</span></p>

    <p class="MsoNormal1"><span class="calibre2">"İnsan, tanıdığını sandığı insanı kendisine benzeterek tanır.</span></p>

    <p class="MsoNormal1"><span class="calibre2">"Doğrudur, benzeterek."</span></p>

    <p class="MsoNormal1"><span class="calibre2">"Bir insan ne kadar sana benzerse, o kadar da benzemez. Hiçbir insanın bir başka benzeri yoktur."</span></p>

    <p class="MsoNormal1"><span class="calibre2">"Yoktur," diye düşündü Murtaza Ağa," olamaz da..."</span></p>

    <p class="MsoNormal1"><span class="calibre2">"Öyleyse beni öğrenmeye çalışmaktan vazgeç."</span></p>

    <p class="MsoNormal1"><span class="calibre2">Murtaza Ağa güldü:</span></p>

    <p class="MsoNormal1"><span class="calibre2">"Al işte vazgeçtim gitti," diye sağ kolunu savurdu. "Vazgeçtim ama, seni kimsin, nesin diye de bir merak ediyorum ki... Ben senin gibi bir adamı hiç görmedim. Şu dünyada senin gibi bir adam yok."</span></p>

    <p class="MsoNormal1"><span class="calibre2">"Var," dedi Topal Ali, "hem de çok. Bir hüner bir kişide varsa her insanda da var demektir. Yeter ki merak et, yürekten merak et, insanoğlunun elinden hiçbir şeyin kurtuluşu yoktur."</span></p>

    <p class="MsoNormal1"><span class="calibre2">"Ben şimdi yürekten isteseydim senin gibi bir izci olabilir miydim?"</span></p>

    <p class="MsoNormal1"><span class="calibre2">"Olurdun, candan yürekten sarılınca, merak edince olurdun."</span></p>

    <p class="MsoNormal1"><span class="calibre2">"Sen neden bu işe merak sardın da, bütün ömrünü şu izciliğe verdin de başka bir şeye vermedin, şu izcilik, bu kadar bir hüner ya, ne işe yarıyor, yarayacaktı ya da... Hiç düşündün mü? Bu işe başlarken, izciliği yani, yeni öğrenirken, bu hünerin hiçbir işe yarayıp yaramayacağını hiç düşündün mü?"</span></p>

    <p class="MsoNormal1"><span class="calibre2">"O zaman hiç düşünmemiştim. Şimdilerde, yaş kemale erince düşünmeye başladım."</span></p>

    <p class="MsoNormal1"><span class="calibre2">"Ne düşünüyorsun, neye yaradı şu senin hiç kimsede olmayan ince hünerin?"</span></p>

    <p class="MsoNormal1"><span class="calibre2">"Çok düşündüm, uzun bir süredir buna bir cevap bulamadım."</span></p>

    <p class="MsoNormal1"><span class="calibre2">"Sonra?"</span></p>

    <p class="MsoNormal1"><span class="calibre2">"Sonra birden aklıma geldi..."</span></p>

    <p class="MsoNormal1"><span class="calibre2">"O gelen ne?"</span></p>

    <p class="MsoNormal1"><span class="calibre2">"Yaşamak ne işe yarıyor diye sordum kendi kendime. Yaşamak ne işe yarıyor, söylesene Murtaza Ağam?"</span></p>

    <p class="MsoNormal1"><span class="calibre2">Murtaza Ağa sustu bir süre, gene gözlerini gözlerinin içine dikti uzun uzun baktıktan sonra yürekten gülerek Alinin koluna girdi:</span></p>

    <p class="MsoNormal1"><span class="calibre2">"Sahi bre Ali, yaşamamız, ölmekten bu kadar korktuğumuz, yaşamak ne işe yarıyor? Uğruna bu kadar alçaldığımız, zulmettiğimiz, haram yediğimiz, insan öldürdüğümüz yaşamak ne işe yarıyor? Sonunda işte böyle ya bir kasabayı, ya da küçücük bir mezarlığı kokuyla dolduruyoruz. Vay babam, insan ölüsü de ne kadar kokarmış böyle, it leşinden de beter. Ben de böyle kokacak mıyım?"</span></p>

    <p class="MsoNormal1"><span class="calibre2">"Haşa."</span></p>

    <p class="MsoNormal1"><span class="calibre2">"Kokarım, kokarım... Belki bundan da beter... Ali!"</span></p>

    <p class="MsoNormal1"><span class="calibre2">"Buyur Ağam."</span></p>

    <p class="MsoNormal1"><span class="calibre2">"Benden sana vasiyet, beni İnce Memed öldürürse, beni hemen, derakap gömsünler."</span></p>

    <p class="MsoNormal1"><span class="calibre2">"İnce Memed seni öldürmeyecek."</span></p>

    <p class="MsoNormal1"><span class="calibre2">"Öldürecek," diye inatlaştı Murtaza Ağa, hem de üç kere ayağını yere vurdu, ayağının dibinden kumlar fışkırdı. "Öldürecek!"</span></p>

    <p class="MsoNormal1"><span class="calibre2">"Orasını ben bilmem Ağam."</span></p>

    <p class="MsoNormal1"><span class="calibre2">"Doğru sen bilmezsin. Bilmezsin ya öğreneceksin. Şimdi bu kasabada sıra bende. Keski onunla o kadar uğraşmasaydım."</span></p>

    <p class="MsoNormal1"><span class="calibre2">Ali susuyordu.</span></p>

    <p class="MsoNormal1"><span class="calibre2">Uzun bir süre çayın kıyısında, portakal bahçelerinin içinde dolaştılar. Aşağıdaki köye inip Murtaza Ağanın portakallarını, limonlarını, narlarını gördüler. Dallardaki portakallar daha küçücük, yemyeşildi. Her birisi bir güvercin yumurtası kadar. Murtaza Ağa söylemiyordu ya, bu bahçe de ona Ermeni dostundan kalmıştı.</span></p>

    <p class="MsoNormal1"><span class="calibre2">Uzaktan öğle ezanını duyunca oldukları yerde durdular. Kasabanın camlarına gün vurmuş, ortalığı ışıltıya boğmuştu. Yalnız kasaba değil, yöreleri bile ta uzaklara, yukardaki ormana kadar bu ışıltılardan ipiliyordu.</span></p>

    <p class="MsoNormal1"><span class="calibre2">"Sela okunuyor."</span></p>

    <p class="MsoNormal1"><span class="calibre2">"Az sonra Ali Safa Beyi gömecekler."</span></p>

    <p class="MsoNormal1"><span class="calibre2">Ali Safa Beyin ölüsünü camiye kadar köylüleri, akrabaları zor taşımışlar, bir ikisi salacayı taşırken bayılıp yerde kalmıştı. Zar zor camiye getirilip musalla taşına yerleştirilen ölüyü imam yıkamak istememiş, yanaşmalardan yaşlı Hürrük Ağa tabancasını çekip imamın ayağının dibine üç el ateş etmiş, bunun üstüne titreyerek ölünün yanına giden imam Ali Safa Beye birkaç maşrapa su döküp işi bitirivermişti. Namazı altı kişi kılmış, mezarlığa üç kişi gitmişti.</span></p>

    <p class="MsoNormal1"><span class="calibre2">Kasabanın pencereleri, kapıları sıkı sıkıya kapatılmıştı. Kasaba ıpıssızdı onlar kasabaya girdiklerinde. Ortalıkta ne bir kedi, ne de bir köpek vardı. Ortalık o kadar sessizdi ki, burasını sanki bin yıl önce şu bitip tükenmeyen kokudan ötürü bütün yaratıklar terk edip gitmişlerdi.</span></p>

    <p class="MsoNormal1"><span class="calibre2">"Koku daha duruyor."</span></p>

    <p class="MsoNormal1"><span class="calibre2">"Duruyor Ağa."</span></p>

    <p class="MsoNormal1"><span class="calibre2">"Azalmış ama..."</span></p>

    <p class="MsoNormal1"><span class="calibre2">"Azalmış."</span></p>

    <p class="MsoNormal1"><span class="calibre2">"Senin giyitleri yarın alırız."</span></p>

    <p class="MsoNormal1"><span class="calibre2">"Yarın Ağam."</span></p>

    <p class="MsoNormal1"><span class="calibre2">"Atı da çiftlikten yarın getirirler. Şimdi adam gönderirim çiftliğe."</span></p>

    <p class="MsoNormal1"><span class="calibre2">"Var ol Ağam."</span></p>

    <p class="MsoNormal1"></p>
  </div>
</body>
</html>
