<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="WordSection">
    <h1 class="MsoNormal1" style="text-align: center;"><span class="calibre2"><b>7</b></span></h1>

    <p class="MsoNormal1"><span class="calibre2">Dağların doruklarına gün vurmuştu. Ortalıkta çıt yoktu. Silah sesleri kesileli epeyi olmuştu. Aşağıdaki bir çalının dibinden bir inilti geliyor, Kertiş Ali Onbaşı oraya bir kurşun sallıyor, inilti kesiliyor, bir süre sonra da gene başlıyordu. O başlar başlamaz da Kertiş Ali Onbaşı gene öfkeyle silahını çalıya doğrultuyor, bir kurşun daha sallıyordu oraya.</span></p>

    <p class="MsoNormal1"><span class="calibre2">Candarmalardan hiç ölü yoktu. Yalnız Dörtyollu Muhsin kolundan bir yara almış, kurşun sol bilek kemiğini paramparça etmiş, Yüzbaşı da onu aşağıdaki Çiçeklidere köyüne yollamıştı. Onlar da Dörtyollunun kolunu köydeki cerraha sardırmışlar, bir ata bindirip kasabaya yollamışlardı.</span></p>

    <p class="MsoNormal1"><span class="calibre2">Gün yavaş yavaş aşağılara, dağların yamaçlarına iniyor, ışıltılı bir keven çiçeği pembesi usuldan, ince bir bulut kalkar gibi buğulanıyordu. Yüzbaşı bir kayanın üstüne oturmuş sigara içiyor, düşünüyor, bıyığının da bir ucunu, sigarayı dudaklarından aldıkça ağzına götürüp çiğniyordu. Ihırcık karanlık kalkmış/ ortalık seçilmeye başlamıştı. Çalının dibindeki inilti daha geliyor, inilti duyuldukça da hemen arkasından Kertiş Onbaşı bir el ateş ediyordu.</span></p>

    <p class="MsoNormal1"><span class="calibre2">Biraz sonra gün iyice açıldı, aşağıdaki düzlükte, kayaların, kevenlerin aralarında, kütüklerin arkalarında birtakım insanlar karılmışlar yatıyorlardı.</span></p>

    <p class="MsoNormal1"><span class="calibre2">"Asım Çavuş!"</span></p>

    <p class="MsoNormal1"><span class="calibre2">Asım Çavuş derin bir uykudan yeni uyanmışcasına yorgun ayağa kalktı, geldi Yüzbaşının karşısına selamı çakıp ayakta di. kildi.</span></p>

    <p class="MsoNormal1"><span class="calibre2">"Asım Çavuş, bu çete kimin çetesiydi?"</span></p>

    <p class="MsoNormal1"><span class="calibre2">Bilmiyorum Yüzbaşım. Benim bildiğime göre buralarda çete falan yoktu. Buralarda çete barınamaz. Üstelik de bu kapana hangi eşkıya gelir de kısılır, anlamıyorum. Bu, yeni bir çete olacak."</span></p>

    <p class="MsoNormal1"><span class="calibre2">"Bunların, bu imha ettiklerimizin arasında İnce Merrıed olabilir mi?"</span></p>

    <p class="MsoNormal1"><span class="calibre2">"Bence olabilir Yüzbaşım. Çünkü o da çok tecrübesiz bir eşkıya."</span></p>

    <p class="MsoNormal1"><span class="calibre2">"İnce Memedi öldürdük diye mi bu kadar üzüntülüsün, belki öldürememişizdir. Ne diyorsun?"</span></p>

    <p class="MsoNormal1"><span class="calibre2">"Bence öldürdük Yüzbaşım."</span></p>

    <p class="MsoNormal1"><span class="calibre2">"Ali Onbaşı!"</span></p>

    <p class="MsoNormal1"><span class="calibre2">"Buyur Yüzbaşım!"</span></p>

    <p class="MsoNormal1"><span class="calibre2">"İnce Memed şunların arasında mı?"</span></p>

    <p class="MsoNormal1"><span class="calibre2">"Onların arasında."</span></p>

    <p class="MsoNormal1"><span class="calibre2">"Ne biliyorsun?"</span></p>

    <p class="MsoNormal1"><span class="calibre2">"Çünkü Yüzbaşım, bir çoban çocuk ancak İnce Memed için o kadar dayağı yer, başka hiçbir eşkıya için ölmeyi göze almaz? bir Yörük."</span></p>

    <p class="MsoNormal1"><span class="calibre2">"Köpeğini İnce Memedden çok seviyormuş demek ki."</span></p>

    <p class="MsoNormal1"><span class="calibre2">Asım Çavuş:</span></p>

    <p class="MsoNormal1"><span class="calibre2">"Onlar köpeklerini analarından da, babalarından da, kardeşlerinden karılarından da, bu dünyada herkesten de çok severler."</span></p>

    <p class="MsoNormal1"><span class="calibre2">"Öyleyse bundan sonra işimiz kolay Çavuşum."</span></p>

    <p class="MsoNormal1"><span class="calibre2">"Kolay..."</span></p>

    <p class="MsoNormal1"><span class="calibre2">"Sen bir köpeğin bu kadar olduğunu biliyordun demek?"</span></p>

    <p class="MsoNormal1"><span class="calibre2">"Biliyordum Yüzbaşım. Ama herkes bu çoban çocuk gibi değil. Bu çocuk köpeğine karasevda bağlamış." Sözünü bitirir bitirmez, "Bak Yüzbaşım," diye de karşı kayalığın doruğunu gösterdi.</span></p>

    <p class="MsoNormal1"><span class="calibre2">Yüzbaşı başını kaldırıp oraya bakınca gözlerine inanamadıKekeleyerek:</span></p>

    <p class="MsoNormal1"><span class="calibre2">"O mu, o at mı?" diye kendi kendine söylendi. "Ne tuhaf. Demek İnce Memedin ölüsünü görmeye gelmiş."</span></p>

    <p class="MsoNormal1"><span class="calibre2">Asım Çavuş:</span></p>

    <p class="MsoNormal1"><span class="calibre2">"Çok tuhaf. Köylüler bu at için türlü şeyler söylüyorlar. Sözümona bu ata kurşun değmiyormuş, değse de geçmiyormuş."</span></p>

    <p class="MsoNormal1"><span class="calibre2">Yüzbaşı güldü:</span></p>

    <p class="MsoNormal1"><span class="calibre2">"Bir kere daha deneyelim öyleyse."</span></p>

    <p class="MsoNormal1"><span class="calibre2">"Uzak," dedi Asım Çavuş. "Kurşun yetişmez."</span></p>

    <p class="MsoNormal1"><span class="calibre2">"Ali Onbaşı, şu ata ne diyorsun?"</span></p>

    <p class="MsoNormal1"><span class="calibre2">"Bir deneyelim Yüzbaşım."</span></p>

    <p class="MsoNormal1"><span class="calibre2">"Boş ver," dedi Yüzbaşı. "Şunları çok merak ediyorum, öldürdüklerimizi... Acaba İnce Memed aralarında mı?"</span></p>

    <p class="MsoNormal1"><span class="calibre2">"Aralarında Yüzbaşım."</span></p>

    <p class="MsoNormal1"><span class="calibre2">"Sen hiç İnce Memedi gördün mü Ali Onbaşı?"</span></p>

    <p class="MsoNormal1"><span class="calibre2">"Görmedim..."</span></p>

    <p class="MsoNormal1"><span class="calibre2">"Sen Asım Çavuş?"</span></p>

    <p class="MsoNormal1"><span class="calibre2">"Ben bir kere gördüm gibi ama, tanıyamam."</span></p>

    <p class="MsoNormal1"><span class="calibre2">"Köylüler?"</span></p>

    <p class="MsoNormal1"><span class="calibre2">"Onlar tanırlar Yüzbaşım."</span></p>

    <p class="MsoNormal1"><span class="calibre2">Köylüler de yavaş yavaş, aşağıdaki koyağın dibindeki düzlüğe toplanıyorlardı ama yukarıya, candarmaların yanlarına çıkamıyorlardı.</span></p>

    <p class="MsoNormal1"><span class="calibre2">"Haydi eratı alalım da aşağı inelim, bakalım içlerinde sağ, yaralı bir kimse var mı?"</span></p>

    <p class="MsoNormal1"><span class="calibre2">"O inleyenin de sesini kestim Yüzbaşım."</span></p>

    <p class="MsoNormal1"><span class="calibre2">Aşağıya indiler, o çalının ardındaki inleyen adam ağzı yukarı serilmiş, daha ölüsü soğumamıştı. Bıyıkları yeni terlemiş gencecik birisiydi. Sadece belinde bir tabanca gözüküyor, o da kabından çekilmemiş bile. Başında fes bile yok.</span></p>

    <p class="MsoNormal1"><span class="calibre2">"Bu İnce Memed olamaz," dedi Yüzbaşı. "O daha yaşlı olacak."</span></p>

    <p class="MsoNormal1"><span class="calibre2">"Daha yaşlıdır," dedi Asım Çavuş. "Bu genç Kara İbrahimin yiğeni olmasın?"</span></p>

    <p class="MsoNormal1"><span class="calibre2">"O nerede?" diye sordu Yüzbaşı.</span></p>

    <p class="MsoNormal1"><span class="calibre2">"O gitti. Yiğeninin ölüsünü görmemek için, son inilti kesimce atına bindi de gitti."</span></p>

    <p class="MsoNormal1"><span class="calibre2">Ölüleri teker teker dolaştılar, hepsi de dokuz kişiydi. O genç, ölüsü daha soğumamış kişiden başka hepsinin başında da fes vardı. Hepsi de koşar koşar fişek bağlamışlar ve iyi giyimliydiler. Ellerindeki mavzerler de yepyeniydi, fabrikadan dün çıkmış gibi. Sabah ışığında namluları menevişliyordu.</span></p>

    <p class="MsoNormal1"><span class="calibre2">Kuşluk oluncaya kadar ölülerle uğraştılar, saçlarına, gözlerine, boylarına boşlarına baktılar, İnce Memeddir, diye bir kişinin üstünde karar kılamadılar. Şu yandaki çukurda yatan, daha parmağı tetikte olan, gözleri ardına kadar açılıp öyle kalmış, sırtındaki sırmalı abası yepyeni kişi İnce Memed olabilirdi.</span></p>

    <p class="MsoNormal1"><span class="calibre2">"Benziyor mu İnce Memede Çavuşum?"</span></p>

    <p class="MsoNormal1"><span class="calibre2">"Bu olabilir Yüzbaşım. İnce Memedin tarifine uyuyor. Omuzları geniş, boyu kısa, avurtları çökük, bıyıkları gösterişsiz, gözleri büyük, dizleme çoraplar, Çerkeş hançeri... "</span></p>

    <p class="MsoNormal1"><span class="calibre2">"Uyuyor bütün bunlar ona, öyle mi?"</span></p>

    <p class="MsoNormal1"><span class="calibre2">"Tıpkı, uyuyor."</span></p>

    <p class="MsoNormal1"><span class="calibre2">"Bu olabilir öyleyse." Yüzbaşı kahkahalarla gülüyordu. "Hala orada duruyor..."</span></p>

    <p class="MsoNormal1"><span class="calibre2">"At sabahın gür ışığında ipileyen kayaların üstünde dimdik durmuş, salt arada bir kuyruğunu sallıyordu. O da olmasa bu at kayadan bir parçadır denebilirdi.</span></p>

    <p class="MsoNormal1"><span class="calibre2">Köylüler de yavaş yavaş gelmişler, koyağın yarlarının üstüne sıralanmışlardı. Çıt çıkarmadan, soluk bile almadan, onlar da oralarda dikilmiş kalmışlardı.</span></p>

    <p class="MsoNormal1"><span class="calibre2">Yüzbaşı onlara seslendi:</span></p>

    <p class="MsoNormal1"><span class="calibre2">"İçinizde İnce Memedi tanıyanlar, görenler, bilenler var mı?"</span></p>

    <p class="MsoNormal1"><span class="calibre2">Yüzbaşı sorusunun karşılığını bir süre bekledi, kalabalıktan çıt çıkmıyordu.</span></p>

    <p class="MsoNormal1"><span class="calibre2">"Hiç kimse İnce Memedi görmedi mi içinizden?"</span></p>

    <p class="MsoNormal1"><span class="calibre2">Kalabalıktan gene bir ses çıkmadı.</span></p>

    <p class="MsoNormal1"><span class="calibre2">Bu sefer Kertiş Ali Onbaşı bağırdı:</span></p>

    <p class="MsoNormal1"><span class="calibre2">"Yahu siz nasıl adamsınız, içinizde eşkıya İnce Memedi bir gören yok mu? Nasıl olur? Hacı Musa sen, sen görmedin mi İnce Memedi, gel buraya."</span></p>

    <p class="MsoNormal1"><span class="calibre2">"Sen de gel ihtiyar," diye öfkeyle bağırdı Yüzbaşı. "Ne haindir bunlar. Hepsi tanır İnce Memedi bunların, ama söylemezler. Ben de onlara gösteririm."</span></p>

    <p class="MsoNormal1"><span class="calibre2">Yaşlı kişi, Hacı Musa uzun ak sakalını savurarak yokuştan aşağıya indi, ölülerin yanına vardı:</span></p>

    <p class="MsoNormal1"><span class="calibre2">"Buyur Yüzbaşım."</span></p>

    <p class="MsoNormal1"><span class="calibre2">Boynu incecik, bir deri bir kemik kalmış, sakalları ta göbeğine kadar inmiş yaşlı adam, teker teker ölülere bakmaya başladı.</span></p>

    <p class="MsoNormal1"><span class="calibre2">"Bunu," dedi, "bunu tanıyorum. Bu Köstebek Bekirin keloğlu. Buna Kel Eşkıya derler, yılını unuttum, çoktan beri dağlardadır. Öldürmüşler işte."</span></p>

    <p class="MsoNormal1"><span class="calibre2">Yüzbaşı onu elinden tutup gözleri faltaşı gibi açılmış eşkıyanın yanına götürdü:</span></p>

    <p class="MsoNormal1"><span class="calibre2">"Bu İnce Memed değil mi?"</span></p>

    <p class="MsoNormal1"><span class="calibre2">Yaşlı adam eğildi kıvrılmış yatan eşkıyanın yüzüne uzun uzun baktı. Eşkıya kurşunu karnından yemiş, kurşunlar onun belden aşağısını parçalamış, bacakları bir kan göleği içinde kalmıştı.</span></p>

    <p class="MsoNormal1"><span class="calibre2">"Bilemedim ama bu İnce Memede benziyor."</span></p>

    <p class="MsoNormal1"><span class="calibre2">Yukardan bir delikanlı hızla indi geldi:</span></p>

    <p class="MsoNormal1"><span class="calibre2">"Ben tanıyorum onu," dedi. "Çiçeklideresinde ona azık götürmüştüm."</span></p>

    <p class="MsoNormal1"><span class="calibre2">"Öyleyse bu adam mı o?" Gözleri faltaşı gibi açılmış adamı gösterdi Yüzbaşı.</span></p>

    <p class="MsoNormal1"><span class="calibre2">Delikanlı eğildi, uzun uzun karnı parçalanmış adamı inceledi:</span></p>

    <p class="MsoNormal1"><span class="calibre2">"Bu değil," diyerek doğruldu.</span></p>

    <p class="MsoNormal1"><span class="calibre2">"Bak bakalım şunlara, hangisi İnce Memed bunların?"</span></p>

    <p class="MsoNormal1"><span class="calibre2">Delikanlı hemen o nöbette olan, uyurken ilk kurşunu yiyen iriyarı adamı gösterdi:</span></p>

    <p class="MsoNormal1"><span class="calibre2">"İşte İnce Memed bu, azık götürdüğüm adam. İşte o boyu kavak kadar olan İnce Memed bu."</span></p>

    <p class="MsoNormal1"><span class="calibre2">"İyi biliyor musun? Yoksa elimden kurtulamazsın. Kemiklerini kırarım."</span></p>

    <p class="MsoNormal1"><span class="calibre2">"Bu Yüzbaşım. Ben Çiçeklideresinde üç gün üst üste azık götürdüğüm İnce Memedi bilmez miyim... Konuştuğum, üç gün yanında oturduğum İnce Memedi tanımaz mıyım. İşte bu adam İnce Memeddir."</span></p>

    <p class="MsoNormal1"><span class="calibre2">Asım Çavuş:</span></p>

    <p class="MsoNormal1"><span class="calibre2">"Allah Allah," dedi, "demek bize İnce Memedin eşkalini kendi köylüleri yanlış vermişler."</span></p>

    <p class="MsoNormal1"><span class="calibre2">"Vay alçaklar,'' dedi Kertiş Ali Onbaşı.</span></p>

    <p class="MsoNormal1"><span class="calibre2">"Bu İnce Memedse, ben de o Değirmenoluk köylülerine ya. pacağımı bilirim. Zaten hepsi bir olup Hamza Beyi linç etmiş, ler, onu da İnce Memedin üstüne atmışlar. Bunun hesabını, İnCe Memedin de hesabını ben onlardan soracağım."</span></p>

    <p class="MsoNormal1"><span class="calibre2">Yağız at daha orada, kayanın doruğunda, sabahın güneşi vurmuş, pırıltılar içinde bir heykel gibi şavkıyarak duruyordu.</span></p>

    <p class="MsoNormal1"><span class="calibre2">"İçinizde İnce Memedi gören, tanıyan, bilen başka bir kişi var mı?"</span></p>

    <p class="MsoNormal1"><span class="calibre2">Yukardan genç bir kadın:</span></p>

    <p class="MsoNormal1"><span class="calibre2">"Yüzbaşı Efendi, Yüzbaşı Efendi," diye bağırdı, "bak aşağıdan Çiçeklideresinin köylüleri geliyorlar, onların hepsi İnce Memedi tanırlar."</span></p>

    <p class="MsoNormal1"><span class="calibre2">"Çavuş, Mahmut Ağa Çiçeklideresinin Ağası değil miydi, o buraya gelirse..."</span></p>

    <p class="MsoNormal1"><span class="calibre2">"O burada yok Yüzbaşım, ovaya indi, çiftliğinin başında."</span></p>

    <p class="MsoNormal1"><span class="calibre2">"Hani gürleyip duruyordu, o İnce Memed de kimmiş, kimmiş, diye..."</span></p>

    <p class="MsoNormal1"><span class="calibre2">"Gürler Yüzbaşım."</span></p>

    <p class="MsoNormal1"><span class="calibre2">"Bekleyelim Çiçeklideresi köylülerini de İnce Memedi bir iyice teşhis edelim de, ondan sonra kasabaya haber ulaştıralım. Yanlış bir iş yapmayalım. Yoksa bütün dünyaya rezil olduğumuzun resmidir."</span></p>

    <p class="MsoNormal1"><span class="calibre2">Hem konuşuyor, hem de başını kaldırıp orada dikilmiş kalmış ata bakıyordu.</span></p>

    <p class="MsoNormal1"><span class="calibre2">Az sonra Çiçeklideresi köylüleri geldiler, yokuştan aşağıya öteki köylülerle birlikte döküldüler, ortalıkta derin bir sessizlik vardı.</span></p>

    <p class="MsoNormal1"><span class="calibre2">Çok yaşlı, tel tel ak sakalları uzun, beli iki büklüm biri ortaya çıktı, eğilerek, uzun uzun inceleyerek, bütün eşkıyalara baktı, "cık" etti, "Bunların arasında İnce Memed yok," dedi. Ellerini göğe açtı, "Çok şükür koca Allahıma," diyerek dua ettikten sonra kalabalığa karıştı.</span></p>

    <p class="MsoNormal1"><span class="calibre2">"Gel bakalım ihtiyar," diye Yüzbaşı komut verir gibi bağırdı. "Şunu al getir Ali Onbaşı."</span></p>

    <p class="MsoNormal1"><span class="calibre2">Ali Onbaşı yaşlı adamı kalabalığın arasından buldu çıkardı, Yüzbaşının önüne getirdi.</span></p>

    <p class="MsoNormal1"><span class="calibre2">"Ne dedin, ne dedin?" diye bağırdı Yüzbaşı. "Bunların aranda İnce Memed yok mu, dedin? Bir de dua ettin öyle mi?"</span></p>

    <p class="MsoNormal1"><span class="calibre2">"İnce Memed yok," diye yaşlı adam kendisinden beklenmeyen bir sesle gürledi. "Ben İnce Memed oğlumu severim."</span></p>

    <p class="MsoNormal1"><span class="calibre2">"Sever misin o kafiri, o kanlı katili?" diye var gücüyle bağırdı gene Yüzbaşı.Yumruklarını sıkmış ayağını yere vuruyordu</span></p>

    <p class="MsoNormal1"><span class="calibre2">"Ne bağırıyorsun?" diye başını kaldırıp Yüzbaşıya baktı yaşlı. "Niye öyle yırtmıyorsun yavrum, sen daha belekteyken ben Çanakkalede, Sarıkamışta, Yunanda düşman kurşunlarını yiyordum. Sen öyle bağırmasana. Bana</span></p>

    <p class="MsoNormal1"><span class="calibre2">kim derler biliyor musun, bana Sarı Çavuş derler, hiç adımı duydun mu?"</span></p>

    <p class="MsoNormal1"><span class="calibre2">"Seni şimdi Ali Onbaşıya bir teslim edersem..."</span></p>

    <p class="MsoNormal1"><span class="calibre2">"Et bakalım et! O dinsiz imansız Kertişe, ben de Mustafa Kemal Paşaya bir telgraf çekeyim de, bakalım o size ne yapar... Kertişi de, seni de bir güzelce... Çanakkalede ben onun neyi olurdum bir sorsana Yüzbaşı Faruk Efendi..." Uzun sakalını tuttu kaldırdı. "Çok şükür, çok şükür ki Allaha bunların içinde İnce Memed yok. Sen mi kaldın, bu Kertiş mi kaldı İnce Memedi öldürecek..." Asım Çavuşa döndü, sevgiyle baktı: "Buna sözüm yok," dedi. "Bu Asım Çavuş değil mi? Buna sözüm yok. Bu Asım var ya, yiğit adam, has adam, taşağı dört okka adam. Haydi teslim etsene beni Kertişine, o soysuz celladına, Mustafa Kemal de bunu bir duysun da..."</span></p>

    <p class="MsoNormal1"><span class="calibre2">Yüzbaşı:</span></p>

    <p class="MsoNormal1"><span class="calibre2">"Bu adam bunamış," dedi gülerek. "Bunak ihtiyar! Alın götürün şunu."</span></p>

    <p class="MsoNormal1"><span class="calibre2">"Bak bak Yüzbaşı," diye bağırdı Sarı Çavuş. "Bak İnce Memed orada." Kayalıktaki atı gösterdi. "Yiğit isen onu yakalasana.</span></p>

    <p class="MsoNormal1"><span class="calibre2">Yöredeki köylüler:</span></p>

    <p class="MsoNormal1"><span class="calibre2">"Onun kusuruna kalma Yüzbaşım," dediler. "O çok bunadi. Ne gözü görüyor, ne de kulağı duyuyor."</span></p>

    <p class="MsoNormal1"><span class="calibre2">"Eskiden böyle miydi bu Sarı Çavuş?"</span></p>

    <p class="MsoNormal1"><span class="calibre2">"Bir zabit görse ta uzaktan hemen sıçrayıp ayağa kalkar esasa geçerdi."</span></p>

    <p class="MsoNormal1"><span class="calibre2">"O hiç böyle konuşur muydu kumandanın karşısında..."</span></p>

    <p class="MsoNormal1"><span class="calibre2">"O bunadı."</span></p>

    <p class="MsoNormal1"><span class="calibre2">"O, eskiden olsa hiç böyle konuşur muydu..."</span></p>

    <p class="MsoNormal1"><span class="calibre2">"İnce Memed ölmedi diye dualar okur muydu..."</span></p>

    <p class="MsoNormal1"><span class="calibre2">"O, İnce Memedi yakalar, elini kolunu bağlar, Yüzbaşısına teslim ederdi."</span></p>

    <p class="MsoNormal1"><span class="calibre2">"O böyle beli bükülmüş bir adam mıydı ki, o bir diz çökerdi, mavzerini şöyle doğrulturdu göğe, bir kartal havadan tenger menger yere düşerdi."</span></p>

    <p class="MsoNormal1"><span class="calibre2">"Kusuruna kalma Sarı Çavuşun Yüzbaşım..."</span></p>

    <p class="MsoNormal1"><span class="calibre2">"O İnce Memedi hiç görmedi. Görse bile tanımaz ki..."</span></p>

    <p class="MsoNormal1"><span class="calibre2">Sarı Çavuşun kalabalığın arasından daha sesi geliyor, ama söyledikleri anlaşılmıyordu.</span></p>

    <p class="MsoNormal1"><span class="calibre2">"Susturun şu bunağı," diye bağırdı Yüzbaşı.</span></p>

    <p class="MsoNormal1"><span class="calibre2">Sarı Çavuşun sesi bir daha duyuldu, kolunu ötedeki ata doğru uzattı:</span></p>

    <p class="MsoNormal1"><span class="calibre2">"İşte İnce Memed orada düdüğüm, yiğit isen onu vursana. Bak, aslanlar gibi, gün parçası gibi orada yıldırdayıp duruyor, vurabilirsen vursana onu."</span></p>

    <p class="MsoNormal1"><span class="calibre2">Bundan sonra da susturuldu.</span></p>

    <p class="MsoNormal1"><span class="calibre2">Bozulmuş, ikirciklenmiş Yüzbaşı gülümsemeye çalışarak boynunu kıvırıp duruyordu.</span></p>

    <p class="MsoNormal1"><span class="calibre2">"Şimdi söyleyin bakalım bana, İnce Memed hangisi?"</span></p>

    <p class="MsoNormal1"><span class="calibre2">Köylüler arasında bir tartışma çıktı, biribirlerine düştüler. Uzun bir süre aralarında tartıştılar. Sonunda ortaya mavi dolamalı, kapı gibi, iri bir yaşlı kadın atıldı.</span></p>

    <p class="MsoNormal1"><span class="calibre2">"Ne biribirinize düştünüz bre ulan köylüler..." Eşkıyaların başında teker teker duruyor: "Bre ulan köylüler şu adam İnce Memed olabilir mi, bakınsana şuna, boynu armut çöpü gibi ince, bir gözü de yılık, kıvrılmış yatar, bacaklarını da karnına çekmiş."</span></p>

    <p class="MsoNormal1"><span class="calibre2">"Olamaz," dediler köylüler.</span></p>

    <p class="MsoNormal1"><span class="calibre2">Öteki eşkıyanın başucuna vardı. Bu uzun yüzlü, sarı sakallı birisiydi. Kurşun kafatasını almış götürmüş, beyni görünüyordu.</span></p>

    <p class="MsoNormal1"><span class="calibre2">"Ya bu, ya bu sarı çıyan, böyle bir İnce Memed gördünüz mü siz hiç?"</span></p>

    <p class="MsoNormal1"><span class="calibre2">"Görmedik," dedi on beş, yirmi köylü hep birden. "Böyle bir İnce Memed olamaz."</span></p>

    <p class="MsoNormal1"><span class="calibre2">"Şuna bakın çocuklar, eli de tetikte daha... Korkusundan kurşun sıkamamıştır. Bakın bir ayağı da topal..."</span></p>

    <p class="MsoNormal1"><span class="calibre2">Bu geniş omuzlu, kısa boyunlu eğri bacağının birisi kısa, asker pantolonu giymiş, azıcık kambur birisiydi. Bir çukurdaydı. Her bir yanı da kan içinde kalmıştı.</span></p>

    <p class="MsoNormal1"><span class="calibre2">"Ulan köylüler, Allah billah aşkına söyleyin şu topal gibi bir İnce Memedi siz hiç gördünüz mü?" Burun kıvırdı. "Ya bu kel Kel Eşkıyayı bu yörelerde bilmeyen var mı?"</span></p>

    <p class="MsoNormal1"><span class="calibre2">"Yok," dediler hep bir ağızdan kadın, erkek, çoluk çocuk bütün köylüler.</span></p>

    <p class="MsoNormal1"><span class="calibre2">"Köylere gelir, çok güzel türküler söyler, Köroğlu hikayeleri anlatır, Vezir Kizir oyunu oynar, bütün köylüleri gülmekten kırar geçirirdi. Bir elinde sazı, bir elinde tüfeği... Biz ona eşkıya sözüyle bakmazdık ki... Vay Kel Eşkıya kardaş vay..."</span></p>

    <p class="MsoNormal1"><span class="calibre2">"Uzun etme," dedi Yüzbaşı sabırsızlıkla.</span></p>

    <p class="MsoNormal1"><span class="calibre2">"Dur Yüzbaşı," diye dikeldi kadın. "Dur bacım, dur Yüzbaşım. Dur ki sana şu Kel fıkaraya yazık ettiğini söyleyeyim. Biz yayla zamanı gelince dört gözle Kel Eşkıyanın gelmesini beklerdik. O geldi miydi, bütün köyler obalar şenlenirdi."</span></p>

    <p class="MsoNormal1"><span class="calibre2">"Geç otur."</span></p>

    <p class="MsoNormal1"><span class="calibre2">"Dur Yüzbaşı Ağam, dur, sarı yavrum dur! Bu Kel Eşkıyanın hiç kimse karıncayı bile incittiğini duymadı, görmedi. O bir ahır zaman ermişiydi. Öyle değil mi köylüler, elinizi yüreğinizin üstüne koyun da söyleyin, o bir ermiş değil miydi, söyleyin?"</span></p>

    <p class="MsoNormal1"><span class="calibre2">"Ermişti, ermişti," diye kalabalıktan sesler yükseldi.</span></p>

    <p class="MsoNormal1"><span class="calibre2">Bu sırada Asım Çavuş kadının yanına geldi, sevecen bir sesle:</span></p>

    <p class="MsoNormal1"><span class="calibre2">"Emiş Hatun," dedi, "dur senin ermişinin hünerini ben sana göstereyim."</span></p>

    <p class="MsoNormal1"><span class="calibre2">"Göster bakalım Asım Çavuş Ağam," diye dikeldi Emiş Hatun.</span></p>

    <p class="MsoNormal1"><span class="calibre2">Asım Çavuş eğildi Kel Eşkıyanın önündeki kapçık yığınını gösterdi:</span></p>

    <p class="MsoNormal1"><span class="calibre2">"İşte bu kadar kurşunu o sıktı bize, candarmaya. Bak, hiçbir eşkıyanın önünde bu kadar çok kapçık yok."</span></p>

    <p class="MsoNormal1"><span class="calibre2">Emiş Hatun ona pek aldırmadı, gene köylülere döndü:</span></p>

    <p class="MsoNormal1"><span class="calibre2">"Bu ermiş yapılı, eli sazlı, güzel türkü söyleyen, tatlı adam hiç İnce Memed olabilir mi?"</span></p>

    <p class="MsoNormal1"><span class="calibre2">"Olamaz," dediler.</span></p>

    <p class="MsoNormal1"><span class="calibre2">"Ya bu çocuk? Daha bıyıkları yeni terlemiş. Bir tek kurşun bile sıkamamış. Önünde hiç kapçık yok..."</span></p>

    <p class="MsoNormal1"><span class="calibre2">"Hangisi İnce Memed, burada İnce Memed var mı yok mu, biz sana onu soruyoruz Emiş Hatun."</span></p>

    <p class="MsoNormal1"><span class="calibre2">"Burada İnce Memed var," diye derin derin içini çekti Emiş Hatun. "Bizim ocağımız battı da söndü Çavuşum, burada, bu ölüler arasında İnce Memed var Çavuşum. Bu dünyaya bir daha böyle bir İnce Memed gelir mi ki..." Gitti, o iriyarı, sağ yanına yatıp kıvrılmış, kütüğün üstündeki ilk kurşunu yiyince böğürerek havaya fırlamış, sonra da yöreyi çırmalayarak, ancak altı kurşun yedikten sonra zorla can vermiş eşkıyanın yanına diz çöktü: "Vay İnce Memedim vay," diye ığralanmaya, ağıt yakmaya başladı usul usul. Öteki köylü kadınlar da geldiler, ölünün yöresine halkalandılar, usuldan ağlamaya, ağıt söylemeye başladılar.</span></p>

    <p class="MsoNormal1"><span class="calibre2">"Muhtar kim?" diye kalabalığa bağırdı öfkelenmiş, tir tir titreyen Yüzbaşı.</span></p>

    <p class="MsoNormal1"><span class="calibre2">"Benim Yüzbaşım."</span></p>

    <p class="MsoNormal1"><span class="calibre2">Yüzbaşı kadınları gösterdi:</span></p>

    <p class="MsoNormal1"><span class="calibre2">"Bu ne, ne oluyor bu köyde, bir eşkıyaya, bir katile böyle ağlamak?"</span></p>

    <p class="MsoNormal1"><span class="calibre2">"Bizde kim olursa olsun, gelenek görenektir, ağlarlar, ağıt yakarlar."</span></p>

    <p class="MsoNormal1"><span class="calibre2">"Yerin dibine batsın böyle bir gelenek görenek! Gel yakına."</span></p>

    <p class="MsoNormal1"><span class="calibre2">Muhtar Yüzbaşının karşısına gelip hazır ola geçti: "Emret komutanım."</span></p>

    <p class="MsoNormal1"><span class="calibre2">Bu sırada Yüzbaşının gözüne kayalıktaki at ilişti:</span></p>

    <p class="MsoNormal1"><span class="calibre2">"Senden üç gün içinde bu atın kellesini isterim."</span></p>

    <p class="MsoNormal1"><span class="calibre2">"Emret Yüzbaşım, baş üstüne Yüzbaşım... Üç gün içinde."</span></p>

    <p class="MsoNormal1"><span class="calibre2">"Şimdi beni dinle Muhtar, dokuz tane beygir bulacaksın, bulabilir misin?"</span></p>

    <p class="MsoNormal1"><span class="calibre2">"Bizim köyde yalnız üç beygir var Yüzbaşım. Ama yakın köylerde çok at var, isteriz."</span></p>

    <p class="MsoNormal1"><span class="calibre2">"Hemen buluruz beygirleri Yüzbaşım..." dedi Kertiş Ali.</span></p>

    <p class="MsoNormal1"><span class="calibre2">"Birkaç saat içinde isterim. Beygirler çıplak gelecek."</span></p>

    <p class="MsoNormal1"><span class="calibre2">"Anladım Yüzbaşım, baş üstüne Yüzbaşım."</span></p>

    <p class="MsoNormal1"><span class="calibre2">"Bir de İnce Memedin öldürüldüğünü en erken kasabaya nasıl ulaştırırız, Asım Çavuş, sen söyle."</span></p>

    <p class="MsoNormal1"><span class="calibre2">Asım Çavuş hüzünle, dokunsalar boşanacak yüzüyle Yüzbaşının karşısında çoktandır dikilmiş duruyordu, taş gibi.</span></p>

    <p class="MsoNormal1"><span class="calibre2">"Buralarda çok hızlı giden at bulunur mu?"</span></p>

    <p class="MsoNormal1"><span class="calibre2">"Öyle at bulunmaz Yüzbaşım. Bulunsa da sarp kayalıkları aşamaz atlar."</span></p>

    <p class="MsoNormal1"><span class="calibre2">"Ya ne yapacağız?"</span></p>

    <p class="MsoNormal1"><span class="calibre2">"Mutlu haberimizi en erken ancak ayağına çabuk bir kişi ulaştırabilir kasabaya." "Böyle bir kişiyi tanıyor musun?"</span></p>

    <p class="MsoNormal1"><span class="calibre2">"Biliyorum."</span></p>

    <p class="MsoNormal1"><span class="calibre2">"Kim o?"</span></p>

    <p class="MsoNormal1"><span class="calibre2">"Tazı Tahsin."</span></p>

    <p class="MsoNormal1"><span class="calibre2">"Burada mı?"</span></p>

    <p class="MsoNormal1"><span class="calibre2">"Kalabalığın arasında gördüm."</span></p>

    <p class="MsoNormal1"><span class="calibre2">Yüzbaşı elini çenesine verip bir süre durduktan sonra mağaranın ağzındaki çınarların altına yürüdü. Asım Çavuş da arkasından gitti. Ulu çınarın gövdesinin altına döndüler. Yüzbaşı yavaşça sordu:</span></p>

    <p class="MsoNormal1"><span class="calibre2">"Bu eşkıya İnce Memed mi gerçekten, onun bizdeki eşkaline hiç benzemiyor. O küçücük bir adam, buysa dev gibi."</span></p>

    <p class="MsoNormal1"><span class="calibre2">"Anlamadım," dedi Asım Çavuş. "Bunca yaş yaşadım, feleğin çemberinden geçtim, otuz yıldır bu dağları dolaşırım, ben bu işi anlamadım. Bu adam İnce Memed değil bence, ama ağıt yakıyorlar."</span></p>

    <p class="MsoNormal1"><span class="calibre2">Yüzbaşı o yöne doğru baktı, ölünün başındaki kadınlar çoğalmışlar, belki birkaç köyün kadını bir araya gelmişler hüngürdeşiyor, ağıtlar söylüyorlardı. İnce Memedin yiğitliğini, inceliğini, yakışıklılığını, sevdasını, Hatçesini, Abdi Ağayı öldürüşünü, köylüleri kurtarışını, gökteki meleklerin onu alıp götüreceklerini, cennetin kapısının daha o uzaktan gözükünce açılacağını, onun yeşil donlu Kırk Ermişlere daha şimdiden katıldığını söylüyorlardı.</span></p>

    <p class="MsoNormal1"><span class="calibre2">"Başkasına, başka eşkıya ölüsüne ağıt yakmazlar mı?"</span></p>

    <p class="MsoNormal1"><span class="calibre2">"Bakın, görüyorsunuz Yüzbaşım, sekiz tane daha eşkıya yatıyor orada, hiçbirisine bakıyorlar mı, ermiş dedikleri Kel Eşkıyanın ölüsü bile köpek ölüsü gibi olduğu yerde kaldı. Bakın bakın, üstünde dolaşıyorlar öteki ölülerin..."</span></p>

    <p class="MsoNormal1"><span class="calibre2">"Çiçeklideresinde kaldı, değil mi, İnce Memed?"</span></p>

    <p class="MsoNormal1"><span class="calibre2">"Ben onu orada kuşattım da kıl payı elimden kaçırmadım mı Yüzbaşım? Hani saz çalan bir aşık vardı, o Sefil Aşık dedikleri Çiçeklideresinden olurdu. O da sonunda kaybolmuştu ya, hatırladın mı?"</span></p>

    <p class="MsoNormal1"><span class="calibre2">"Hatırladım," dedi Yüzbaşı gülerek, gözleri sevinçten parlayarak. "Evet, anlaşıldı, bizdeki eşkal ne olursa olsun, bu ince Memeddir." Çizmelerini kırbaçladı. "Şimdi bana Tazı Tahsini çağır."</span></p>

    <p class="MsoNormal1"><span class="calibre2">Kalabalığa doğru yürüdüler. Yüzbaşının sonsuz sevinirken birden öfkelendiğini gören Asım Çavuş, bunu bir şeye yoramıyor, bekliyordu. O, Yüzbaşısını çok iyi tanırdı, böyle çizmelerinin üstünde her adımda yaylanarak yürürse, demek ki o çok öfkelenmiştir. İşte o zaman seyreyle gümbürtüyü.</span></p>

    <p class="MsoNormal1"><span class="calibre2">Yüzbaşı kalabalığın ucunda zınk diye durdu. Kadınlar gittikçe çoğalarak, İnce Memedin yöresinde ağıtlarını sürdürüyorlardı. Olayı duyan öteki köylüler de yollara bellere dökülmüşler, genç yaşlı, kadın erkek, çoluk çocuk daha bir uçtan geliyorlardı. Kayalıklarda öyle durmuş kalmış yağız at da Yüzbaşının sinirini bir iyice bozuyordu.</span></p>

    <p class="MsoNormal1"><span class="calibre2">"Asker, hazır ol!"</span></p>

    <p class="MsoNormal1"><span class="calibre2">Komut sesi kayalıklarda yankılandı. Kadınların ağıtları sürüyor, kayalıklardaki at da dingin dingin kuyruğunu sallıyordu.</span></p>

    <p class="MsoNormal1"><span class="calibre2">"Kadınlara hücum! Onları dağıtın."</span></p>

    <p class="MsoNormal1"><span class="calibre2">Candarmalar kadın kalabalığına saldırdılar ya, kadınlar karşı koydular, candarmalar önce bir insan duvarına çarpıp sonra kadınların arasında yittiler. Bağrıltılar çağrıltılar kayalıklarda yankılandı. "Sizin ananız yok mu, sizin bacınız, sizin avradınız, nişanlınız yok mu, kafirler!" sözleri de gürültü arasından duyuluyordu.</span></p>

    <p class="MsoNormal1"><span class="calibre2">Yüzbaşı baktı ki kadın kalabalığı bölüğünü yutuverdi.</span></p>

    <p class="MsoNormal1"><span class="calibre2">"Süngü tak!"</span></p>

    <p class="MsoNormal1"><span class="calibre2">Muhtar:</span></p>

    <p class="MsoNormal1"><span class="calibre2">"Aman Yüzbaşım," diye onun yanına koştu. "Bir vukuat çıkmasın, candarmayı geri çek. Biz erkekler dağıtırız onları."</span></p>

    <p class="MsoNormal1"><span class="calibre2">Yüzbaşı komut verdi, candarmalar gelip önünde hizaya girdiler. Onlar da öfke içindeydiler.</span></p>

    <p class="MsoNormal1"><span class="calibre2">Muhtar koşarak erkeklere gitti, onları toplayıp konuştu. Bu sefer oradaki erkek kalabalığı saldırdı kadınlara, kimi karısını, kimi kardeşini, anasını yakalayıp sürükleyerek İnce Memedin ölüsünün başından uzaklara götürüyor, onların ellerinden kurtulan kadınlar da gene gelip İnce Memedin başına diz çöküp oturuyorlardı. Diz çökmüş kadınlara erkekler gene saldırıyorlardı.</span></p>

    <p class="MsoNormal1"><span class="calibre2">Yüzbaşı:</span></p>

    <p class="MsoNormal1"><span class="calibre2">"Bu ne haldir Çavuşum?" diye Asım Çavuşa şaşkınlığını söyledi.</span></p>

    <p class="MsoNormal1"><span class="calibre2">"Bu böyledir, Yüzbaşım."</span></p>

    <p class="MsoNormal1"><span class="calibre2">"Asi insanlar. Bunlara çok kötek gerek."</span></p>

    <p class="MsoNormal1"><span class="calibre2">"Çok kötek yediler ama Yüzbaşım, yüzyıllardan bu yana, uslanmıyorlar."</span></p>

    <p class="MsoNormal1"><span class="calibre2">"Uslanmayacaklar da... O tazı mı nedir, o nerede?"</span></p>

    <p class="MsoNormal1"><span class="calibre2">"Tazı Tahsin... Burada Yüzbaşım."</span></p>

    <p class="MsoNormal1"><span class="calibre2">Tazı Tahsin hazır ola geçmiş çoktan beridir orada duruyordu.</span></p>

    <p class="MsoNormal1"><span class="calibre2">"Sen misin o?"</span></p>

    <p class="MsoNormal1"><span class="calibre2">"Benim Yüzbaşım."</span></p>

    <p class="MsoNormal1"><span class="calibre2">"Çok, çok, çok çabuk kasabaya gidecek, benim sana vereceğim pusulayı Kaymakam Beye ulaştıracaksın. Ne kadar çabuk gider de İnce Memedin ölümünü o kadar çabuk kasabaya ulaştırırsan, kasaba Ağaları seni paraya boğar, seni zengin ederler. Ne kadar zamanda ulaşırsın kasabaya?"</span></p>

    <p class="MsoNormal1"><span class="calibre2">"Bilemem ama, en çabuk..."</span></p>

    <p class="MsoNormal1"><span class="calibre2">Muhtar:</span></p>

    <p class="MsoNormal1"><span class="calibre2">"O bir attan daha hızlı koşar," dedi.</span></p>

    <p class="MsoNormal1"><span class="calibre2">Yüzbaşı bir taşın üstüne çöktü, cebinden bir kalem, defter Çıkarıp çabucak pusulayı yazdı Tazı Tahsine verdi.</span></p>

    <p class="MsoNormal1"><span class="calibre2">"Göreyim seni Tahsin, bu akşama kadar..."</span></p>

    <p class="MsoNormal1"><span class="calibre2">"Baş üstüne Yüzbaşım."</span></p>

    <p class="MsoNormal1"><span class="calibre2">"Tazı Tahsin yel gibi koşarak kalabalığın içinden sıyrılıp! çıktı, bir anda da gözden iradı yitti gitti.</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">Erkekler daha kadınlarla cebelleşiyor, ağlaşmalar, kargışlar ortalığı almış sürüp gidiyordu ya kadınların inatları da yavaş yavaş kırılıyordu. Bir anda her şey duruluverdi. Ortalıkta ne ses, ne sada kaldı. Çıt bile çıkmıyordu. Kadınlarsa başlarını önlerine eğmişler, karşı, pembe pembe ışığı savrulan yamaca akıp gidiyorlardı. Ak bir başörtüsü denizi aydınlığın içinde dalgalanıyordu.</span></p>

    <p class="MsoNormal1"><span class="calibre2">"Ne oldu Muhtar?" diye sordu Yüzbaşı. "Ne oldu bu kadınlara da böyle süklüm püklüm yamaca çıkıp gidiyorlar?"</span></p>

    <p class="MsoNormal1"><span class="calibre2">Muhtar, İnce Memedin soyulmuş ölüsünü gösterdi. Kadınlar ölünün donundan gömleğinden, bir de tüfeğinden başka her şeyi almışlardı.</span></p>

    <p class="MsoNormal1"><span class="calibre2">"Bu ne demek?"</span></p>

    <p class="MsoNormal1"><span class="calibre2">"Efendim, bir ölü önlerinde olmazsa, kadınlar ölünün giyitleri üstüne de, tıpkı ölü önlerindeymiş gibi ağıt yakarlar, şimdi öteki koyağa ağıt yakmaya gidiyorlar."</span></p>

    <p class="MsoNormal1"><span class="calibre2">"Bela," dedi Yüzbaşı.</span></p>

    <p class="MsoNormal1"><span class="calibre2">"Bela," dedi Asım Çavuş.</span></p>

    <p class="MsoNormal1"><span class="calibre2">"Bela," dediler Kertiş Ali Onbaşıyla Muhtar.</span></p>

    <p class="MsoNormal1"><span class="calibre2">Tazı Tahsin koşuyordu. Sevinç içindeydi. Kasabaya bir haber ulaştıracaktı, isterse İnce Memedin kara haberi olsun. Bunun karşılığında da kim bilir ona ne armağanlar vereceklerdi. Belki Çukurovada bir çiftlikte ona bir iş de bulurlardı. Böylesine at gibi koşmasını göz önüne alarak, belki de çok başka, güzel bir iş verirlerdi. Belki de asker olduğunda onu candarma yazarlar, o da Kertiş Ali Onbaşı gibi bir uzatmalı olur, belki de Çavuş olup şu dağlarda padişahlığını ilan ederdi. Önünde birkaç dağ vardı, eğer yüksek dağları aşmak olmasa Tazı Tahsin alimallah gece yarısına doğru kasabaya varırdı.</span></p>

    <p class="MsoNormal1"><span class="calibre2">Tazı Tahsin yemek yemeden, su içmeden, bir an için olsun dinlenmeden, bütün gün, bütün gece koştu. Kasabaya girdiğinde ayaklarını zorla sürüklüyordu ya, kıvanç içindeydi. Onun bu kadar tez bir sürede haberi kasabaya, böylesine çaba harcayarak, ta Bakırgediği mağarasından buraya kadar bir gün, bir gecede geldiğine kimse inanmayacaktı. Bereket Kaymakamlığı imliyordu, onun için hiç aranmadan doğru oraya varabilecekti. Kaymakamlığın merdivenlerini çıkarken gün kuşluk oluyordu, artık soluk alıp verecek hali bile kalmamıştı. Merdivenin basma geldiğinde tükenmişti. Yüzbaşının verdiği kağıdı elinde tutuyordu. Kapıdaki odacıya bir şeyler söyledi ama, anlaşılmadı. Elini adama uzattı, uzatmasıyla da boylu boyunca oraya, tahtaların üstüne düşmesi bir oldu. Kendinden geçmişti. Gürültüyü duyan Kaymakam odacıyı çağırdı:</span></p>

    <p class="MsoNormal1"><span class="calibre2">"Ne oluyor?"</span></p>

    <p class="MsoNormal1"><span class="calibre2">"Bir adam kapının önüne geldi düşüverdi. Suya batmış çıkmış gibi... Her bir yanından ter fışkırıyor. Elinde de bir kağıt var. Sımsıkı tutmuş, bırakmıyor."</span></p>

    <p class="MsoNormal1"><span class="calibre2">Kaymakam, biraz şişmanca, inek gözlü, gerdanlı, dazlak kafalı, gözleri yuvalarında fıldır fıldır dönen, feleğin çemberinden geçmiş birisiydi. Cumhuriyetten önce de kaymakamdı. Tam otuz üç ilçede kaymakamlık yapmıştı şimdiye kadar. Merakla dışarıya fırladı. Tazı Tahsin kapının önüne boylu boyunca serilmiş yatıyor, göğsü körük gibi inip inip kalkıyor, oluk oluk da terliyordu.</span></p>

    <p class="MsoNormal1"><span class="calibre2">"Ölüyor mu?"</span></p>

    <p class="MsoNormal1"><span class="calibre2">"Ölmüyor," dedi odacı. "Çok koşmuş, uzak yerlerden uzun koşarak gelmiş."</span></p>

    <p class="MsoNormal1"><span class="calibre2">"Elindeki kağıdı al bakalım, neymiş."</span></p>

    <p class="MsoNormal1"><span class="calibre2">Odacı Tazı Tahsinin yumulmuş elini açıp kağıdı almaya çalıştı, bir türlü eli açamadı.</span></p>

    <p class="MsoNormal1"><span class="calibre2">"Açılmıyor."</span></p>

    <p class="MsoNormal1"><span class="calibre2">"Allah Allah, nasıl olur da açılamaz, gayret et!"</span></p>

    <p class="MsoNormal1"><span class="calibre2">Odacı diz çöküp Tazı Tahsinin elini iki elinin arasına aldı, çabaladı çabaladı, gene açamadı.</span></p>

    <p class="MsoNormal1"><span class="calibre2">"Olacak gibi değil!"</span></p>

    <p class="MsoNormal1"><span class="calibre2">Kaymakam kendisi eğildi, o da denedi. El kenetlenmiş bir türlü açılmıyordu.</span></p>

    <p class="MsoNormal1"><span class="calibre2">"Allah Allah, çok merak ettim, nedir acaba?"</span></p>

    <p class="MsoNormal1"><span class="calibre2">"Bu kadar, böyle ölürcesine koştuğuna göre çok mühim bir iş olsa gerek. Açılmıyor... "</span></p>

    <p class="MsoNormal1"><span class="calibre2">"Açılmıyor," dedi Kaymakam. "Derhal doktoru çağır. Anlat ona. Gelsin de bir iğne yapıp, şu adamın elini açsın. Ölüyor mu?"</span></p>

    <p class="MsoNormal1"><span class="calibre2">"Ölmüyor Efendim," dedi odacı merdivenlere doğru koşarken. Bu sırada Tahrirat Katibi, öteki memurlar da haberlenmişler, merdivenin altında birikişmişlerdi. Korkularından yukarıya, Kaymakamın katına çıkamıyorlar, yukarıda bir şeylerin döndüğünü anlıyorlar, ama ne olduğunu bilemiyorlardı. Önlerinden merdivenleri üçer üçer atlayarak inen odacı da onlara bir şeyler söyleme fırsatını bulamamıştı.</span></p>

    <p class="MsoNormal1"><span class="calibre2">Az sonra yakında, karşı sokakta olan Doktor, çantası elinde koşarak geldi. Hiçbir şey sormadan diz çöküp uzanmış yatmış adamı, göğsünü açıp dinlemeye başladı.</span></p>

    <p class="MsoNormal1"><span class="calibre2">"Bir şeyi yok," dedi. "Şimdi kendisine gelir."</span></p>

    <p class="MsoNormal1"><span class="calibre2">"Eli açılmıyor," dedi Kaymakam.</span></p>

    <p class="MsoNormal1"><span class="calibre2">"Nasıl olur?" diye şaştı Doktor. Güçlü bir adamdı, kendisi de denedi açamadı. "Bekleyelim," dedi. "Az sonra kendine gelir."</span></p>

    <p class="MsoNormal1"><span class="calibre2">"Bir iğne yapsana."</span></p>

    <p class="MsoNormal1"><span class="calibre2">"Lüzumu yok Kaymakam Bey. Az sonra... Bekleyelim."</span></p>

    <p class="MsoNormal1"><span class="calibre2">"Buyurun," dedi Kaymakam, Doktoru odasına çağırdı. "Ne olabilir ki? Bir kahve?" "Sade."</span></p>

    <p class="MsoNormal1"><span class="calibre2">"Anlamadım."</span></p>

    <p class="MsoNormal1"><span class="calibre2">"Bir şok olabilir."</span></p>

    <p class="MsoNormal1"><span class="calibre2">"Nereden geliyor, nereye gidiyor, belli değil... Elindeki kağıt... Durmadan da terliyor, bakınsana... "</span></p>

    <p class="MsoNormal1"><span class="calibre2">"Şimdi kendine gelir."</span></p>

    <p class="MsoNormal1"><span class="calibre2">Dışardan:</span></p>

    <p class="MsoNormal1"><span class="calibre2">"Gözlerini açtı," diye bağırdı odacı.</span></p>

    <p class="MsoNormal1"><span class="calibre2">Kaymakamla Doktor kapıya çıktılar. Tazı Tahsin gözlerini açmış, şaşkın şaşkın yöresine bakıyor, gözleri bir Kaymakamın, bir Doktorun, bir odacının üstünde gelip duruyor, soru dolu bakışlarla onları izliyordu. Sonra da ağır ağır doğruldu. Birden eline baktı, kağıdı gördü. Kağıdı görünce her şeyi anlayıp ayağa fırladı:</span></p>

    <p class="MsoNormal1"><span class="calibre2">"Kaymakam Bey, Kaymakam Bey yetiştim," dedi. "Yetiştim! Bir gün bir gecede..."</span></p>

    <p class="MsoNormal1"><span class="calibre2">"O elindeki ne?"</span></p>

    <p class="MsoNormal1"><span class="calibre2">"Yüzbaşı Faruk Bey... İnce Memedi öldürdü."</span></p>

    <p class="MsoNormal1"><span class="calibre2">"Neee?" diye bir çığlık attı Kaymakam. "Kim? İnce Memed mi? Yüzbaşı Faruk...</span></p>

    <p class="MsoNormal1"><span class="calibre2">Ver o kağıdı."</span></p>

    <p class="MsoNormal1"><span class="calibre2">Tazı Tahsin elini Kaymakama uzattı, eli açılmıyordu.</span></p>

    <p class="MsoNormal1"><span class="calibre2">"Ver o kağıdı bana!"</span></p>

    <p class="MsoNormal1"><span class="calibre2">Tazı Tahsin daha soluyordu:</span></p>

    <p class="MsoNormal1"><span class="calibre2">"Açılmıyor," diye boynunu büktü. "Dur Beyim, ben onu şimdi açarım." Bir yandan elini açmaya uğraşıyor, bir yandan da soluk soluğa anlatıyordu: "Bakırgediği mağarasında çevirdi Yüzbaşım, sabaha karşı. Gün ışıyıncaya kadar müsademe ettiler. Yüzbaşı, İnce Memedi kendi eliyle öldürdü. İnce Memed de öyle İnce Memed değil, senin benim gibi dört adam eder, çam yarması gibi bir şey. Yüzbaşım tam iki kaşının ortasından vuruvermiş." Tazı Tahsin sonunda elini açabildi: "Açtım," dedi sevinçle, kağıdı Kaymakama uzattı. Kaymakamın, Doktorun, odacının ağzı kulaklarındaydı.</span></p>

    <p class="MsoNormal1"><span class="calibre2">Kaymakam durup durup elindeki pusulayı bir daha bir daha okuyordu.</span></p>

    <p class="MsoNormal1"><span class="calibre2">"Bu İnce Memed başımıza çok gaile açacak sanmıştım, eh, o da halledildi. Şimdi rahatız. Öbür eşkıyaların hiçbir ehemmiyeti yok. Asıl canavar olan buydu. Halk bunu tutuyor, koruyordu. Ankara da, Adana da bizi çok sıkıştırıyorlardı. Evet, bu iş de bitti. Kasaba eşrafı da bu çocuktan çok korkuyorlardı. O, Ali Safa Beyi öldürdükten sonra uyumamaya başladılar. Sanki İnce gelecek, hepsini teker teker gözlerinden kurşunlayacak... Hele Murtaza Ağa, o ne gece, ne gündüz yerinde duramıyor, hep İnce Memed gelecek de onu gözbebeğinden kurşunlayacak sanıyordu. Şimdi tamam."</span></p>

    <p class="MsoNormal1"><span class="calibre2">Tazı Tahsin ayakta dikilmiş kalmış sallanıyordu. Kaymakamın gözü ortada kalakalmış Tahsine ilişti:</span></p>

    <p class="MsoNormal1"><span class="calibre2">"Demek İnce Memedle birlikte Yüzbaşı Faruk Beyin öldürdüğü eşkıya sayısı dokuz, öyle mi?"</span></p>

    <p class="MsoNormal1"><span class="calibre2">"Tam dokuz tane. Hepsi de ölü. Yüzbaşım bana dedi ki ulan Tazı, kuş kanadıyla uçsa bu haberi senden daha çabuk Kaymakamıma ulaştıramaz. Yarın sabah bu haberi Kaymakamımıza yetiştirmeni senden dilerim, dedi. Ben de düştüm yola, bir at bile, Beylerin Arap atları bile benden daha çabuk koşamaz, dört günlük yoldur Bakırgediğiyle kasaba arası, ben de koşup bu haberi zatına ulaştırdım. Benim adım Tazı Tahsin. Asker olurken beni candarma yazmanı ve hem de beni uzatmalı onbaşı, istersen de çavuş yapmanı zatından dilerim. İşte o zaman gör eşkıyaların kökü nasıl kazınırmış. O Kertiş Ali var ya, o vizzo... Onun köylüyü dayağa çekmekten, karakola her düşenden rüşvet almaktan başka bir bildiği yok. Çok da korkak... Ben rüşvet de almam, beni uzatmalı onbaşı yaparsan. İstersen de bütün köylüyü, anamı babamı bile öyle bir sopadan geçiririm ki, Kertiş Ali Onbaşı da, Yüzbaşım da, Mustafa Kemal Paşa da yanımda vız kalır."</span></p>

    <p class="MsoNormal1"><span class="calibre2">"Adım ne, adım ne demiştin?"</span></p>

    <p class="MsoNormal1"><span class="calibre2">"Tazı."</span></p>

    <p class="MsoNormal1"><span class="calibre2">Kaymakam önündeki kağıda yazdı.</span></p>

    <p class="MsoNormal1"><span class="calibre2">"Tazı ne?"</span></p>

    <p class="MsoNormal1"><span class="calibre2">"Tazı Tahsin derler bana. Ben bu dağlarda attan daha hızlı koşarım. Bir keresinde çocukluğumdaydı, bir tavşanı koşarak yakaladım da işte ol sebepten benim namıma Tazı dediler, Tazı Tahsin. Adımı da imam koymuş Tahsin diye, yüzbaşısının adıymış."</span></p>

    <p class="MsoNormal1"><span class="calibre2">"Gidebilirsin."</span></p>

    <p class="MsoNormal1"><span class="calibre2">"Buyur?"</span></p>

    <p class="MsoNormal1"><span class="calibre2">"Gidebilirsin."</span></p>

    <p class="MsoNormal1"><span class="calibre2">"Gidebilir miyim?"</span></p>

    <p class="MsoNormal1"><span class="calibre2">"Gidebilirsin."</span></p>

    <p class="MsoNormal1"><span class="calibre2">"Buyur, ya muştuluğum, ya müjdem?"</span></p>

    <p class="MsoNormal1"><span class="calibre2">"Gidebilirsin."</span></p>

    <p class="MsoNormal1"><span class="calibre2">Tahsinin ağzı açık kaldı. Bir şeyler daha söyleyecekti ki odacı onu kolundan tutup dışarı çıkardı.</span></p>

    <p class="MsoNormal1"><span class="calibre2">"Yüzbaşım bana... Muştuluğunu... Seni, dedi, altına, gümüşe, tarlaya takıma boğacak Ağalar, Beyler, dedi..." Boynunu büktü. "Ben öldüm yahu. Az daha canım çıkıyordu. Görmedin mi şu gözlerinle kardaşım? Ben ölmüyor muydum? Bırak kolumu kardaşım."</span></p>

    <p class="MsoNormal1"><span class="calibre2">Odacı onun kolunu ancak aşağıda, Hükümet konağının avlusunda bıraktı:</span></p>

    <p class="MsoNormal1"><span class="calibre2">"Çek git buradan," dedi. "Ulan hayvan, Hükümetin koskoca Kaymakamına böyle konuşulur mu?"</span></p>

    <p class="MsoNormal1"><span class="calibre2">"Buyur?"</span></p>

    <p class="MsoNormal1"><span class="calibre2">"Dedim ki Hükümetin koskoca bir Kaymakamına böyle konuşulmaz."</span></p>

    <p class="MsoNormal1"><span class="calibre2">"Buyur?"</span></p>

    <p class="MsoNormal1"><span class="calibre2">"Sen bilmiyor musun ki Kaymakam onbaşıdan da, yüzbaşıdan da daha büyüktür?"</span></p>

    <p class="MsoNormal1"><span class="calibre2">"Buyur? Ya benim muştuluğum?"</span></p>

    <p class="MsoNormal1"><span class="calibre2">"Bre ulan sersem sepet, mankafa, hiç Kaymakamdan muştuluk istenir mi?"</span></p>

    <p class="MsoNormal1"><span class="calibre2">"Buyur?"</span></p>

    <p class="MsoNormal1"><span class="calibre2">"Şimdi sen buralarda durma beni dinlersen, buralarda başına bir iş açacaksın sen."</span></p>

    <p class="MsoNormal1"><span class="calibre2">"Buyur?"</span></p>

    <p class="MsoNormal1"><span class="calibre2">Odacı onu orada bırakıp yukarıya çıktı, Tazı Tahsin de gidip konağın avlusunda işlemeli antika iri bir mermer taşının üstüne oturdu.</span></p>

    <p class="MsoNormal1"><span class="calibre2">Odacı Tazı Tahsinin eli açılır açılmaz, Kaymakam, Yüzbaşının pusulasını okuyup da iş muhkemleşince hemen aşağıda, merdivenin dibinde bekleşen memurlara koşmuş, memurlar da bu mutlu haberi hemen dışarıya yetiştirmişlerdi. Kasaba bir anda bu inanılmaz haberle çalkalanmaya başlamış, dükkanını kapatan pazaryerine, pazaryerindeki Tevfiğin kahvesine koşmuşlardı.</span></p>

    <p class="MsoNormal1"><span class="calibre2">Murtaza Ağa haberi duyduğunda konağında Topal Aliyi karşısına almış, ona gelecekteki tasarımlarını anlatıyor, onu zengin, Karun, çiftlik sahibi edeceğini söylüyordu. Bu sabah da ona tam yüz lira vermişti. Bu yüz lirayla beş altı tane kırmızı, ay boynuzlu öküz alınabilirdi. Küçük bir tarla bile alınabilirdi. Ali içten içe, gerçekten Murtaza Ağayı sevmeye başlamıştı. O, göründüğü kadar saf, temiz, doğrucu bir adam değil, hinoğlu hin, kurnaz, dalkavuk, kan içici, çıkarcı, yalancı, berbat bir kiŞiydi, bunu Ali birkaç günde iyice öğrenmişti ya, onu gene de sevmeye başlamıştı. Bu mendebur, bu aşağılık adamı sevmek istemiyordu, içinden, derinden gelen bir duyguyla da onu sevmekten kendini alıkoyamıyor, bu yüzden kendinden, kendi insanlığından utanıyordu.</span></p>

    <p class="MsoNormal1"><span class="calibre2">Haberi getiren kebapçı Nusretti.</span></p>

    <p class="MsoNormal1"><span class="calibre2">"Doğru mu ulan bu getirdiğin haber?" diye ayağa fırladı Murtaza Ağa. Boynu kıpkırmızı kesilmiş, boyun damarları şişmişti. "Doğru mu getirdiğin haber?" Kebapçıya bir sarılıyor, onu öpüyor, soluk soluğa kalmış soruyordu: "Doğru mu bu haber? Doğruysa seni Murtaza Ağan... Murtaza Ağan seni... Sana yeni bir dükkan açarım. Ne istersen yaparım. Muştuluğun başım üstüne, dile benden ne dilersen..." Kendinden geçmiş, durmadan da doğru mu, doğru mu, diye soruyor, ardından da: "Murtaza senin kara gözlerine kurban ve hem de hayran olsun, kebapçı Nusret Efendi," diyordu. "Murtaza senin güzel dillerine..."</span></p>

    <p class="MsoNormal1"><span class="calibre2">Bu sırada odalardaki kadınlar, yanaşmalar, hizmetçiler de salona döküldüler.</span></p>

    <p class="MsoNormal1"><span class="calibre2">Hüsne Hatun yere diz çökmüş:</span></p>

    <p class="MsoNormal1"><span class="calibre2">"Çok şükür, çok şükür Allahım senin bu gününe, bu dirliğine, bu düzenine. Şu adamın bize ölü yüzünü gösterdin ya, bizi bu adamdan kurtardın ya çok şükür, çok şükür sana büyüklerin büyüğü Allahım," diyor, ardından da dudakları kıpır kıpır dualar okuyordu. "Onun ölüsünü şu gözlerimle görürsem, sana çifte kurbanlar keseceğim Allahım... Sen bana onun ölü yüzünü gösterdin ya..."</span></p>

    <p class="MsoNormal1"><span class="calibre2">Murtaza Ağa en sonunda kebapçıya sormayı akıl etti:</span></p>

    <p class="MsoNormal1"><span class="calibre2">"Kim getirmiş haberi, nasıl olmuş bu iş, kebapçım, Nusretim? Bu haberi bana sen getirdin ya, muştuluğun baş üstüne. O dükkanı sana alacağım, mülkiyeti senin muştun olacak. Hiçbir kıymeti yok bizim için. Kim, kim getirmiş haberi?"</span></p>

    <p class="MsoNormal1"><span class="calibre2">"Bir köylü. Bakırgediği mağarasından dün sabah yola düşmüş, bu sabah, az önce, kuşluklayın Kaymakama, odasına gelmiş, canı çıkmış. Avucunda bir kağıt varmış, zorlan ölünün avucunu açmışlar, Murtaza Ağama söyleyim, içinden bir mektup çıkmış. Mektupta Yüzbaşı yazıyormuş ki, İnce Memed de içinde dokuz eşkıyayı çevirip bir mağarada sabaha karşı hepsini teker teker geberttim, diyormuş. Yalnız İnce Memed bizi bir iki saat uğraştırdı, otuz kurşun yedi adam, bana mısın demedi/ diyormuş. Diyormuş ki, sonunda onu yaralı yakalayıp tam gözbebeğinin ortasına ben kendim ateş ettim, diyormuş."</span></p>

    <p class="MsoNormal1"><span class="calibre2">Murtaza Ağa ellerini havaya açtı:</span></p>

    <p class="MsoNormal1"><span class="calibre2">"Çok şükür koca Allahım sana," dedi, "bu günü de bana gösterecek miydin?"</span></p>

    <p class="MsoNormal1"><span class="calibre2">Hemen odaya koşup en güzel, düğünlerde bayramlarda, Ankaralara, Adanalara gittiğinde giydiği lacivert İngiliz kumaşı giyitini giydi. Kırmızı da bir kravat taktı. Yaka cebine de kravatın renginde bir mendil soktu. Yeni İtalyan fötrünü de bugün ilk olarak giyiyordu, İnce Memedin ölümü onuruna. İstanbuldan getirttiği kundurayı da ilk olarak giyiyordu. Murtaza Ağa odadan çıktığında iki dirhem bir çekirdekti.</span></p>

    <p class="MsoNormal1"><span class="calibre2">Hemen cüzdanını çıkardı, kebapçı Nusrete bir deste uzattı:</span></p>

    <p class="MsoNormal1"><span class="calibre2">"Şimdilik bu kadar, bu kadar... Sonra, sonra o dükkanı, çalıştığın kebapçı dükkanını senin mülkiyetine geçireceğim. Sen bana bu hayırlı haberi verdin ya..."</span></p>

    <p class="MsoNormal1"><span class="calibre2">Merdivenlere atılıp ikişer ikişer indi basamakları. Ayakları sevinçten uçarak avlu kapısından dışarıya dimdik, büyük meydan savaşı kazanmış kumandan gibi çıktı.</span></p>

    <p class="MsoNormal1"><span class="calibre2">Haberi duyduğundan bu yana bir kere dönüp de, arkasından ona yetişmeye çalışarak gelen Alinin yüzüne bakmamıştı. Ali ona ulaşabilmek için arada bir koşmak zorunda kalıyordu. Çarşıyı hızla geçip Kaymakamlığa geldiler. Avluya girince Murtaza geriye dönüp ona şöyle bir tepeden baktıktan sonra:</span></p>

    <p class="MsoNormal1"><span class="calibre2">"Ulan Topal," dedi, "dur bakalım burada."</span></p>

    <p class="MsoNormal1"><span class="calibre2">Haberi duyduğundan bu yana Alinin bir yumruk gelmiş boğazına tıkanmıştı. Ağlamamak için kendini zor tutuyordu. Murtaza Ağadan çekindiğinden, hiçbir kimseden çekindiğinden değil, dosta düşmana karşı ağlamak istemiyordu. İnce Memed öldükten sonra onun Murtaza Ağaya ne gereksinmesi kalırdı ki... Bu alçak köpeğe de, şunun sevincine de bak... Herkes nasıl da seviniyor... Haberi bir anda duyan kasaba çiçeğe durmuş ulu bir ağaca benzemişti. Herkes gülüyor, şadımanlık ediyordu. Ya da Aliye öyle geliyordu. Hükümet konağının avlusunda yapayalnız kalmıştı. Dünyanın ortasında da kimsiz kimsesiz kalmıştı. Farkında olmadan gözlerinden iri iri damlalar dökülmeye başladı. Ağladığını dosta düşmana göstermek istemeyen Ali, gitti avlu duvarının bir köşesine çömeldi, başını da önüne eğdi.</span></p>

    <p class="MsoNormal1"><span class="calibre2">Onun ağladığını gören Tazı Tahsin, bu ağlayan kelli felli adamın yanına gelip karşısına dikildi. Fötr şapkalı adam tıpkı dağ köylüleri gibi omuzları sarsıla sarsıla ağlıyordu. Adama içi kaynadı, ona doğru azıcık eğildi:</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">"Ağlama emmi," dedi. "Ne diye ağlıyorsun ki? Ne oldu, bir hal mi geldi başına?"</span></p>

    <p class="MsoNormal1"><span class="calibre2">Bu sözleri duyan Ali ayağa kalktı, tıpkı köylüler gibi mavi kumaş ceketinin yeniyle gözlerini sildi. Ama bir türlü kendini tutamıyordu.</span></p>

    <p class="MsoNormal1"><span class="calibre2">Tazı Tahsin akıl etti:</span></p>

    <p class="MsoNormal1"><span class="calibre2">"Yoksa İnce Memede mi ağlıyorsun sen emmi?" dedi. "Öldürdüler onu." Birden o da ağlamaya başladı: "Kim ağlamaz ki İnce Memede," diyordu, "öyle bir babayiğide. Bir kolları vardı, benim gövdem kadar. Yedi köyün avratları da onun ölüsünün başına toplanıp ağıtlar yaktılar. Bunu gören Yüzbaşı da süngü taktırıp candarmasmı avratların üstüne hücum ettirdi. Avratlarla candarmalar arasında yaman bir cenk oldu. Köylerin erkekleri de candarmaların tarafına geçip avratları hep bir olaraktan püskürttüler İnce Memedin ölüsü başından. İşte o zaman avratlar ne yaptılar, ne yaptılar, avratlar da İnce Memedi bir iyice soyup giyitlerini, silahlarını aldılar, onun giyitlerinin üstünde ağıt yakmaya Kınalıkoyağa gittiler. Ben buraya gelirken avratlar Kınalıkoyağa birikmişler ağıt yakıyorlar, ağıtlarından dağlar, taşlar inliyordu. Ağa emmim ağla, İnce Memed gibi bir babayiğide, aslan parçasına kim ağlamaz ki..."</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">Kendisi de gözlerinden sel gibi yaşlar döküyordu.</span></p>

    <p class="MsoNormal1"><span class="calibre2">Az sonra kendini toparlayan Topal Ali, karşısında ağlayan dağlı delikanlısını tepeden tırnağa bir süzdü:</span></p>

    <p class="MsoNormal1"><span class="calibre2">"Sen nereden olursun kardaş?" diye sordu.</span></p>

    <p class="MsoNormal1"><span class="calibre2">"Çiçeklideresinden olurum emmi."</span></p>

    <p class="MsoNormal1"><span class="calibre2">"Sen niye geldin de bu Hükümetin içinde duruyorsun ki, sana kim derler, güzel adını bağışla."</span></p>

    <p class="MsoNormal1"><span class="calibre2">"Bana Tazı Tahsin derler," diye gözlerini sildi delikanlı. "Ben var ya, bana Yüzbaşı pusula verdi, amanın, dedi, İnce Memedin ölüm haberini çabuk ulaştır ki kasabaya, seni göreyim... Kaymakam, Ağalar, Beyler sana bir muştuluk verirler ki, seni askercilikte uzatmalı onbaşı, istersen çavuş da yaparlar, sana da çok para verirler. Ben de burada muştuluğumu bekliyorum."</span></p>

    <p class="MsoNormal1"><span class="calibre2">"Seni bize öldü dedilerdi de..."</span></p>

    <p class="MsoNormal1"><span class="calibre2">"Ölür gibi oldum. Kaymakamın odasının önüne öldüm de düştüm. Sonra eli çantalı Doktor geldi de beni diriltti."</span></p>

    <p class="MsoNormal1"><span class="calibre2">"Derdin neydi de böyle koştun?"</span></p>

    <p class="MsoNormal1"><span class="calibre2">"Yüzbaşı dün kuşluklayın bana dedi ki, bu kuşluklayın sen eğer haberi kasabaya ulaştırırsan, dile benden ne dilersen, ben de dün kuşluklayın Bakırgediğinden çıktım."</span></p>

    <p class="MsoNormal1"><span class="calibre2">"Ne? Bakırgediğinden mi, neee?"</span></p>

    <p class="MsoNormal1"><span class="calibre2">"Bakırgediğinin mağarasından... İnce Memedin atı da mağaranın kayalığının yüce doruğuna dikilmiş öyle kartal gibi duruyordu, kıpırdamadan, yağız bir at."</span></p>

    <p class="MsoNormal1"><span class="calibre2">"İnce Memedin ölüsünü sen şu gözlerinle gördün mü?"</span></p>

    <p class="MsoNormal1"><span class="calibre2">Alinin gözyaşları kesilmişti.</span></p>

    <p class="MsoNormal1"><span class="calibre2">"Gördüm."</span></p>

    <p class="MsoNormal1"><span class="calibre2">"Nasıl bir adamdı dedin?"</span></p>

    <p class="MsoNormal1"><span class="calibre2">"Kocaman, iri gözlü, kara çangal bıyıklı, uzun..." Kulacını açtı. "İşte bu kadar geniş göğüslü, altın dişli..."</span></p>

    <p class="MsoNormal1"><span class="calibre2">"Sen İnce Memedi daha önce görmüş müydün?"</span></p>

    <p class="MsoNormal1"><span class="calibre2">"Görmemiştim."</span></p>

    <p class="MsoNormal1"><span class="calibre2">"Yüzbaşı da İnce Memed mi, dedi, o çangal bıyıklı, altın dişli eşkıya için?"</span></p>

    <p class="MsoNormal1"><span class="calibre2">"Öyle dedi. Sevincinden deli oluyordu. Bir de o kayalıkta duran atlan, avratlara öfkeleniyordu. Bütün Çiçeklideresi köylüleri de baktılar onun yüzüne, vay vay, dediler, zarıladılar, İnce Memede yazık oldu, dediler."</span></p>

    <p class="MsoNormal1"><span class="calibre2">"Öteki eşkıyalara da baktın mı?"</span></p>

    <p class="MsoNormal1"><span class="calibre2">"Teker teker baktım, hele birisi vardı, bıyıkları daha yeni terlemiş on altısında bir şey... "</span></p>

    <p class="MsoNormal1"><span class="calibre2">Topal Ali Tazı Tahsini kolundan tuttu, işlemeli antika mermer taşın oraya götürdü. Yan yana taşa oturdular. Topal öldürülmüş eşkıyaları Tazı Tahsine en ince ayrıntılarına kadar anlattırdıktan sonra:</span></p>

    <p class="MsoNormal1"><span class="calibre2">"Bre Tazı oğlum," dedi, "sen Yel Musadan da yaman bir adammışsın. O kadar yolu nasıl geldin?"</span></p>

    <p class="MsoNormal1"><span class="calibre2">"Geldim ama, öldüm de dirildim. Beni o eli çantalı Doktor diriltti."</span></p>

    <p class="MsoNormal1"><span class="calibre2">Ali gülmeye başlamıştı. Bütün bedenini bir sevinç almış, bıyıklarından, gözlerinden, ellerinden, giyitlerinden, topal ayağından sevinç fışkınyordu. Onun bu sevinci Tazı Tahsine de geçmiş, delikanlı da duruyor duruyor, kahkahalarla gülüyordu.</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">Topal Ali:</span></p>

    <p class="MsoNormal1"><span class="calibre2">"Bekle burada," diyordu Tazı Tahsine. "Bekle de muştuluğunu al. Şimdi içerden Murtaza Ağa çıkacak, ben onu sana gösteririm, muştuyu ben getirdim, diye ona söyle... Öteki Ağalara da söyle. Sana çok para verirler. Vermezlerse, buradan bir yere ayrılma. Az daha ölüyordun."</span></p>

    <p class="MsoNormal1"><span class="calibre2">"Ölüyordum değil emmi, ben öldüm; öldüm de öbür dünyaya gittim geldim."</span></p>

    <p class="MsoNormal1"><span class="calibre2">Kasabanın ileri gelenleri, birer ikişer, güzelce giyinmişler, şakalaşarak, kahkahalar atarak geliyorlar, Hükümet konağına çıkıyorlar, yukardan da ha bire sevinçli bağrışmalar, kahkahalar geliyordu. Ali de onlar kadar sevinçliydi ya, içini bir ikircik kurdu kemiriyordu. Midesini şu kadınların yaktıkları ağıt bulandırıyordu. Bu ağıt işi de olmasa, şimdiye kadar çoktan sevincinden kanat takıp uçmuştu.</span></p>

    <p class="MsoNormal1"><span class="calibre2">Duruyor duruyor, düşünüyor, keskin gözlerini Tazı Tahsine dikiyor, ona bakıyor, inceliyor, ardından da soruyordu:</span></p>

    <p class="MsoNormal1"><span class="calibre2">"Sen İnce Memedi hiç görmüş müydün?" diyor, ardından da bütün eşkıyaların eşkalini inceden inceye ona anlattırıyordu.</span></p>

    <p class="MsoNormal1"><span class="calibre2">"Biz İnce Memedi hiç görmedik," diye başlıyordu Tazı Tahsin. "Görmedik ama biliriz onu biz. Onu bütün Toros dağları da bilir... "</span></p>

    <p class="MsoNormal1"><span class="calibre2">Ondan sonra öldürülmüş öteki eşkıyalara geçiyordu.</span></p>

    <p class="MsoNormal1"><span class="calibre2">"Nasıl bir adamdı, bir daha söylesene İnce Memedi."</span></p>

    <p class="MsoNormal1"><span class="calibre2">"Ben onu iyice görmedim. Yüzbaşı pusulayı elime verince düştüm yola, üç günlük yolu bir gün, bir gecede geldim. Az daha ölüyordum. Öldüm de. Doktor diriltti. O da bir işe yaramadı. Muştuluğumu verirler mi?"</span></p>

    <p class="MsoNormal1"><span class="calibre2">"Kim bilir, belki de verirler."</span></p>

    <p class="MsoNormal1"><span class="calibre2">"İnce Memed var ya, dağ gibi, çangal bıyıklı bir adammışAlnının ortasında bir ben varmış, Peygamber mührü. O sebepten ona kurşun geçmez imiş."</span></p>

    <p class="MsoNormal1"><span class="calibre2">"Nasıl geçmiş öyleyse?"</span></p>

    <p class="MsoNormal1"><span class="calibre2">"Onun orasını bilemem, onu ancak koca Allahımız bilir. Belki de ölmemiştir. Bizim köylülerimiz diyor ki, öteki köylüler de o kayanın doruğunda bekleyen at İnce Memedin atıymış. O at da Köroğlunun atı gibi ölümsüz bir atmış. Dünyada bir tek at varmış Kırk Ermişlere, Ölmezlere karışmış, o da Köroğlunun atı imiş Bengisu içmiş de o, Köroğlu içememiş, at bu suyu içince Kırk Ölmezlere karışmış. Ondan sonra da Köroğlu Kırk Ölmezlere katışmış. O da fakir fıkaraya yaptığı iyiliklerden dolayı. İnce Memedin atı o yüce dağın kayalıklı doruğunda İnce Memedin ölüsünü bekliyormuş, onu alıp sırtına Kırk Ölmezlere götürecekmiş. Ben ne bileyim ben, bütün köylü öyle söylüyor."</span></p>

    <p class="MsoNormal1"><span class="calibre2">Önde Kaymakam, yanında Belediye Başkanı, yargıç, savcı, sorgu yargıcı, arkalarında Zülfü, Taşkın Halil, Murtaza Ağa, Molla Duran Efendi, avukat Kozanoğlu, kasabanın öteki ileri gelenleri Hükümet konağının kapısından çıktılar. Hepsi de ziller takınmış gibiydiler, gülüyorlar, bağırarak konuşuyorlar, şakalaşıyorlardı. Belki de hiçbirisi ömründe böylesine utkulu, mutlu bir günü yaşamamıştı. Ali onların arkalarından giderken Tazı Tahsine:</span></p>

    <p class="MsoNormal1"><span class="calibre2">"Bak işte Murtaza Ağa şu," dedi. "Şu yakasında kırmızı mendil olan. Onun yanına var, korkma, hakkını iste, muştuluğunu versinler."</span></p>

    <p class="MsoNormal1"><span class="calibre2">Onlar cümbür cemaat Hükümet konağının kapısını çıkmışlardı ki, Tazı Tahsin onların yolunu kesti, geldi Murtaza Ağanın karşısına dikildi:</span></p>

    <p class="MsoNormal1"><span class="calibre2">"Benim adım Tazı Tahsin," diye hazır ola geçip selam durdu. "İnce Memedin kara haberini ben getirdim size. İstersen şuna sor." Orada durmuş gülümseyen Kaymakamı gösterdi. "Üç günlük yolu bir günde aştım da koşarak geldim. Hiçbir Arap ah benim gibi koşamazdı. O kadar çok koştum ki, işte bu adamın kapısına gelince ölüverdim. İşte bu iyi adam Doktor getirtmiş de beni diriltmiş." Kaymakamın yanına kadar gitti, bu sefer de onun önünde hazır ola geçti. "Doğru değil mi Kaymakam Ağam?"</span></p>

    <p class="MsoNormal1"><span class="calibre2">Kaymakam gülerek:</span></p>

    <p class="MsoNormal1"><span class="calibre2">"Doğru," dedi.</span></p>

    <p class="MsoNormal1"><span class="calibre2">Bu sefer Murtaza Ağanın önüne geçti Tazı Tahsin:</span></p>

    <p class="MsoNormal1"><span class="calibre2">"Şimdi anladınız ya, benim ölüp dirildiğimi, onun için benim muştuluğumu verin. En çok muştuluğu da senden isterim Murtaza Ağa."</span></p>

    <p class="MsoNormal1"><span class="calibre2">Ötekiler orada durmuşlar, bu incecik, çıta gibi dağlı delikanlısına sevgiyle bakıyorlardı.</span></p>

    <p class="MsoNormal1"><span class="calibre2">"Şu adam var ya..." Sağ elini uzatıp en geride durmuş sevinç içinde dişleri, gözleri ışılayan Topal Aliyi gösterdi. "İşte bu adam sizin her birinizin deve dişi gibi çok büyük adam olduğunuzu söyledi. Her biriniz Mustafa Kemal Paşaya yamaç, Gizik Duran gibi birer büyük adammışsınız." Gene sağ eliyle Murtaza Ağayı gösterdi: "İlle de bu Ağa, çok büyük bir ağa imiş. Öyleyse hemen ne demeye benim muştuluğumu vermiyorsunuz?"</span></p>

    <p class="MsoNormal1"><span class="calibre2">Oradakilerin hepsi kahkahayla güldüler. Önce Murtaza Ağa, arkasından ötekiler, Kaymakam bile, ellerini ceplerine atıp cüzdanlarını çıkardılar.</span></p>

    <p class="MsoNormal1"><span class="calibre2">Önce Murtaza Ağa cüzdanından bir yüzlük çekip Tazı Tahsine uzattı, Tahsin gözleri faltaşı gibi açılmış parayı onun elinden aldı:</span></p>

    <p class="MsoNormal1"><span class="calibre2">"Bunun hepsini bana mı veriyorsun güzel Ağam?" dedi.</span></p>

    <p class="MsoNormal1"><span class="calibre2">"Hepsini sana veriyorum, ne şaştın öyle?"</span></p>

    <p class="MsoNormal1"><span class="calibre2">"Ben şaşmayım da kimler şaşsın Ağam... Ben üç yıl Yüreğir toprağında yanaşmalık yaptım da bunun yarısını vermediler..."</span></p>

    <p class="MsoNormal1"><span class="calibre2">Belediye Başkanı:</span></p>

    <p class="MsoNormal1"><span style="font-family: 'Times New Roman', serif; font-size: 1.33333em; line-height: 1.2; text-indent: 1em;">"Yavrum Tazı Tahsin, Murtaza Ağa gibi bir ağayı sen Yüreğir toprağında, koca Anadolunda, bu dünyada var mı sandın?" diye laf attı.</span></p>

    <p class="MsoNormal1"><span class="calibre2">"Amenna yokmuş..." dedi Tazı Tahsin.</span></p>

    <p class="MsoNormal1"><span class="calibre2">Ötekiler de beşer onar sıkıştırdılar Tazı Tahsinin eline. Taşkın Beyle Tapucu Zülfü de yüzer lira verdiler. Buna Murtaza Ağa çok içerledi. Onlar kim oluyorlardı da İnce Memedin ölüm haberine muştuluk olarak onun kadar para veriyorlardı. Çok öfkelenmiş, onların bu davranışı onurunu kırmıştı. Birisi nereden geldiği belirsiz bir tapucu, ötekiyse İstiklal Mücadelesinde dağlarda saklanmış, bir köstebek gibi çalı diplerinden başını çıkaramamış, bunun karşılığı da İstiklal Madalyası almış, kabak yiye yiye acından ölmüş, sözümona bir köy ağasının oğluydu. Ayıp ettiler, diye düşündü Murtaza Ağa, bana karşı derecesiz ayıp ettiler...</span></p>

    <p class="MsoNormal1"><span class="calibre2">Tazı Tahsin ellerinde sıkı sıkıya tuttuğu paralar, gözleri şaşkınlıktan faltaşı gibi açılmış, ne yapacağını bilemez, ortada öylece kalakalmış, bir imdat ister gibi, karşıda tek başına ağzı kulaklarında duran, tekerlek şapkasını gözlerinin üstüne indirmiş, ona bütün iyilikleri eden Topal Aliye bakıyordu.</span></p>

    <p class="MsoNormal1"><span class="calibre2">Murtaza Ağa, Tazı Tahsini sert çağırdı:</span></p>

    <p class="MsoNormal1"><span class="calibre2">"Gel buraya oğlum."</span></p>

    <p class="MsoNormal1"><span class="calibre2">Tazı Tahsin korktu, ikircikli, birkaç kere Topal Aliye baktı, bu sert adamın ellerindeki parayı geri alacağını sandı. Gözleri bir Kaymakama, bir Aliye, bir Belediye Başkanına korkuyla gitti geldi. Şuradan alıp yatırsa arkasından kurşun bile yetişemez, bir de dağları tutunca onu bir daha şeytan bile arasa bulamazdı. Tazı Tahsin tam kaçmaya hazırlanırken Murtaza Ağanın sesini bir daha duydu ve de elindeki cüzdanı gördü. Murtaza Ağa elinde iki yüzlük daha tutuyor, içten, sıcacık, sevecenlikle ona gülümsüyordu:</span></p>

    <p class="MsoNormal1"><span class="calibre2">"Gel yavrum gel, sana o kadar az para layık değil. Sen ki, o canavarın, o ırz, o millet, o vatan düşmanının ve de öz bir, can bir kardeşimiz Ali Safa Beyin katilinin ölüm haberini ilk olaraktan sen haber verdin, hem de ölümün pahasına..."</span></p>

    <p class="MsoNormal1"><span class="calibre2">Taşkın Halil Beye, Belediye Başkanına şöyle meydan okurcasına gerinerek parayı Tazı Tahsine uzattı. Tazı Tahsin o anda dondu kaldı, elleri titredi, yüzü sarardı, paralar ellerinden yere döküldü. İşte o zaman Murtaza Ağa sert, tepeden düşmancasına Aliye baktı. Ali koştu yerdeki paraları toplayıp Tazı Tahsine verdi.</span></p>

    <p class="MsoNormal1"><span class="calibre2">Murtaza Ağa:</span></p>

    <p class="MsoNormal1"><span class="calibre2">"Yavrum Tazı Tahsin," diye onun omuzunu okşadı, "bundan sonra bir hacetin olursa doğru bana geleceksin. Murtaza Ağa diye sor, benim konağı sana gösterirler. Sen de kendi evinmiş gibi gel. Asker olunca da..."</span></p>

    <p class="MsoNormal1"><span class="calibre2">Tazı Tahsinin dili tutulmuştu, konuşamıyordu, yalnız göğsü heyecandan inip kalkıyordu.</span></p>

    <p class="MsoNormal1"><span class="calibre2">"Demek Yüzbaşı Faruk İnce Memedi yakaladı, tam gözbebeğinin ortasından vurdu. Var olsun vatanın ortadireği, Cumhuriyet çocuğu, kahraman, hem de milli kahraman... Söyle yavrum, tam gözbebeğinin ortasından mı?"</span></p>

    <p class="MsoNormal1"><span class="calibre2">Tazı Tahsin yutkunuyor, söyleyemiyordu.</span></p>

    <p class="MsoNormal1"><span class="calibre2">"Şu paraları cebine koysana."</span></p>

    <p class="MsoNormal1"><span class="calibre2">Aliyi gene düşmanca tepeden tırnağa süzdü. O da hemen koşup Tazı Tahsinin elindeki paraları düzeltip şalvarının cebine koydu. Dalkavukça da:</span></p>

    <p class="MsoNormal1"><span class="calibre2">"Söyle Ağamıza," dedi, "söyle de Ağamız sevinsin, Yüzbaşı İnce Memedi nasıl öldürdü... "</span></p>

    <p class="MsoNormal1"><span class="calibre2">"İki gözünün ortasından, Peygamber mührünün tam üstünden vurmuş Yüzbaşı İnce Memedi."</span></p>

    <p class="MsoNormal1"><span class="calibre2">Murtaza Ağa Alinin sesindeki alayı fark etti ama, şimdilik aldırmadı.</span></p>

    <p class="MsoNormal1"><span class="calibre2">"Tam ortasından," diye gürledi. "Haydi gidelim." Topal Aliye de öldürücü bir bakış fırlattı. Kinli, soğuk. Bu bakışla çok şey söylemek istiyordu.</span></p>

    <p class="MsoNormal1"><span class="calibre2">Kaymakam önde, ötekiler arkada Belediyeye gittiler. Burada Yüzbaşıyı karşılama töreni hazırlıklarını konuşacaklar, bu büyük haberi Ankaraya, Adanaya, Arif Saim Beye bildireceklerdi. Bir de mutlu haberi herkes duysun diye, kasabada duymayan kalmamıştı ya, çarşıya tellal çıkaracaklardı.</span></p>

    <p class="MsoNormal1"><span class="calibre2">Belediyede ilk olaraktan tellal Kambur Ahmedi çağırdılar. Ona söyleyeceği sözleri bir bir ezberlettiler. Ezberletmenin hiçbir gerekliği de yoktu ya, Kambur Ahmet öyle bir tellal çağırırdı ki, bu Çukurovada hiçbir aşık, Aşık Torun Paşa bile onunla boy ölçüşemezdi.</span></p>

    <p class="MsoNormal1"><span class="calibre2">Topal Ali Belediyenin dış merdivenlerinde kalmış, gene dışarda Ağasını bekliyor, başına gelecekleri düşünüyordu. Çarşının köşesinde durmuş kalmış Tazı Tahsin de onu gözlüyordu. Sonunda bütün yürekliliğini topladı, Topal Aliye koştu:</span></p>

    <p class="MsoNormal1"><span class="calibre2">"Ben gidiyorum Ağam," dedi. "Sağ ol. Bu iyiliği bana sen ettin. Adını bağışla bana, olur mu?"</span></p>

    <p class="MsoNormal1"><span class="calibre2">"Benim adım Topal Ali..."</span></p>

    <p class="MsoNormal1"><span class="calibre2">Tazı Tahsin onun sağına baktı, soluna döndü baktı:</span></p>

    <p class="MsoNormal1"><span class="calibre2">"Yani," diye sordu, "ünlü izci Topal Ali sen misin, hani gökte uçan kuşun izini bile süren?"</span></p>

    <p class="MsoNormal1"><span class="calibre2">"Benim," dedi Ali.</span></p>

    <p class="MsoNormal1"><span class="calibre2">"Abooov," diye şaştı Tazı Tahsin. "Sen böyle ne kılığına girmişsin böyle abooov, vay vay babam vay! Ben varayım da gideyim, belki akılları başlarına gelir de paramı elimden geriye alırlar. Ben bu paraylan on çift öküz bile alırım değil mi, istersem?"</span></p>

    <p class="MsoNormal1"><span class="calibre2">"Alırsın. Beş de at alırsın. Bir de gelin getirirsin eve. Dört de inek, bir sürü de koyun... "</span></p>

    <p class="MsoNormal1"><span class="calibre2">"Hele ben yola düşeyim, yolcu yolunda gerek... Abooov, Topal Ali Ağam sen de ne hallere girmişsin. Sen eskiden de böyle miydin yoksa?"</span></p>

    <p class="MsoNormal1"><span class="calibre2">"Böyle değildim," dedi Topal Ali yüzünü buruşturarak.</span></p>

    <p class="MsoNormal1"><span class="calibre2">"Sağlıcakla kal. Senin bu iyiliğini unutmayacağım."</span></p>

    <p class="MsoNormal1"><span class="calibre2">"Güle güle..."</span></p>

    <p class="MsoNormal1"><span class="calibre2">Tellal bağırmaya daha Belediyenin önünden başlamıştı. Kambur Ahmedin öyle bir sesi vardı ki neredeyse Alinin kulaklarını patlatacaktı.</span></p>

    <p class="MsoNormal1"><span class="calibre2">"Eeeey ahali, duyduk duymadık demeyin, bugün, az önce Yüzbaşı Faruk Beyden gelen bir habere göre İnce Memed namlı kan içici eşkıya öldürülmüştür. Eeeey ahali, ilan olunur."</span></p>

    <p class="MsoNormal1"><span class="calibre2">Elindeki büyük çanı çalarak, aynı sözleri söyleyerek çarşının başına kadar vardı. Orada bir süre durup kendine çekidüzen verdikten sonra, birkaç kere öksürdü, ardından da daha gür bir sesle bağırmaya başladı.</span></p>

    <p class="MsoNormal1"><span class="calibre2">"Eeeey ahali, duyduk duymadık demeyin, İnce Memed dün gece tanyerleri ışırken Yüzbaşı Faruk Bey kumandasındaki candarmalarca sekiz kişilik çetesiyle birlikte imha edilmiştir. Bunun için Yüzbaşı Faruk Bey ve müfrezesi için büyük karşılama merasimi yapılacaktır. Her dükkan bayrak asacak, bütün çarşı süslenecektir, tıpkı Cumhuriyet Bayramlarında olduğu gibi. Eeeey ahali, duyduk duymadık demeyin, o kan içici, o yediden yetmişe eline geçen kadının ırzına geçen ırz düşmanı, o gebe kadınların karınlarındaki bebeleri kurşunlayan, o yaşlı kimselerin gözlerini kızgın demirleri sokarak oyan, o genç kızların ırzına geçtikten sonra derilerini yüzen, o İnce Memed, gözlerinin bebeğinden kurşunlanarak öldürülmüştür. Onun ve de adamlarının leşleri  yarın değilse öbür gün kasabamıza getirilecektir. Ve her vatandaş o canilerin leşlerine tükürecektir ve de bu kan içicilerin, hususiyetle İnce Memedin cesedine kim tükürmekten imtina ederse cezalandırılacaktır. Hem de en ağır bir cezayla... Eeeey ahali, Yüzbaşı Faruk Beyimizle müfrezesi kasabamız ve köylülerimiz tarafından büyük, muzaffer bir kumandan, İstiklal Mücadelesini kazanmış bir kumandan gibi karşılanacaktır. Eeeey ahali, duyduk duymadık demeyin."</span></p>

    <p class="MsoNormal1"><span class="calibre2">Tellal Kambur Ahmet çarşıyı bırakmış, mahallelere dalmış, oralarda da, elindeki çanı sallayarak, var gücüyle bağırıyordu. İnce Memedin zalimliği, kan içiciliği üstüne neler, neler söylemiyordu. Her duyanın tüyleri diken diken oluyordu.</span></p>

    <p class="MsoNormal1"><span class="calibre2">Topal Ali Belediyenin geniş merdivenleri üstüne oturmuş, içerden çıkacak Murtaza Ağasını bekliyor, bir de onun, bundan sonraki kendisine karşı alacağı tavrı merak ediyordu. Bir de şu Tazı Tahsini düşünüyordu. Başına devlet kuşu konmuştu. Şimdi o, iyi biliyordu, o kadar aç, yorgun, bitkin olduğu halde, geldiğinden daha hızlı koşuyordur, hem de arkasına dönüp baka baka, birisi arkamdan geliyor mu, diye. Gelip de elimden paracıklarımı alırlar mı, diye.</span></p>

    <p class="MsoNormal1"><span class="calibre2">Tazı Tahsin tıpkı onun düşündüğü gibi yapmış, koşarak yola düşmüş, bir anda da kasabayı çıkmış, dağların yolunu tutmuştu. Canını dişine takmış, ne olursa olsun bir an önce kasabadan uzaklaşmaya, ormana varmaya çalışıyordu. Bir ulu ağaçlı ormana ulaşırsa, artık onu değil Hükümet, izci Topal Ali bile bulamazdı, on yıl arasa...</span></p>

    <p class="MsoNormal1"><span class="calibre2">Kaymakam önde, Belediye Başkanı ve ötekiler arkada gülüşe şakalaşa Belediyeden çıktılar. Bu sırada da pazaryerinden davulların sesi gelmeye başladı. Topal Ali de on beş, yirmi adım geriden onları izliyordu. Hepsi doğruca kasabanın tek içkili lokantası olan Nazifoğlunun lokantasına gittiler. Nazifoğlu bütün hazırlıklarını yapmış onları epeydir bekliyordu. Lokantaya girince Murtaza Ağa Kaymakamdan izin istedi:</span></p>

    <p class="MsoNormal1"><span class="calibre2">"Bir saata kalmaz eve gider gelirim Kaymakam Bey, bir işim var da."</span></p>

    <p class="MsoNormal1"><span class="calibre2">Ali lokantanın karşısındaki dut ağacının altında onu bekliyordu. Murtaza Ağa Alinin yüzüne bile bakmadı, ama Ali ne yapsın gene onun ardına düştü.</span></p>

    <p class="MsoNormal1"><span class="calibre2">Murtaza Ağa önce pazaryerindeki Deli Fahriye uğradı, onun omuzlarını okşadıktan sonra:</span></p>

    <p class="MsoNormal1"><span class="calibre2">"Pıravo," dedi, "hem de sedhazar pıravo, öyle arzuhaller yazdım ki Fahri Efendi biraderim, arzuhal derim sana. Çok teşekkür eder ve de yüksek hürmetlerimi sunarım zatına."</span></p>

    <p class="MsoNormal1"><span class="calibre2">Deli Fahri ayağa kalkmış, ceket düğmesini iliklemiş, eli düğmenin üstünde:</span></p>

    <p class="MsoNormal1"><span class="calibre2">"Aman efendim, aman efendim, hiçbir kıymeti yok. Zatınız için, şerefi aliniz için değil mi, biz değil Ankarayı, arzuhalle yedi düveli donatırız, ve hem de ayağa kaldırırız. Yüksek zatınız yeter ki emir buyursunlar."</span></p>

    <p class="MsoNormal1"><span class="calibre2">"Artık kestin değil mi?"</span></p>

    <p class="MsoNormal1"><span class="calibre2">"Tabii kestim efendim," diye önünde boyun büktü Deli Fahri, hacıyatmaz gibi de birkaç kez eğildi kalktı.</span></p>

    <p class="MsoNormal1"><span class="calibre2">"Şimdi senden bereketli ve de kamil, taşa, çeliğe işler kaleminden bir ricam daha var."</span></p>

    <p class="MsoNormal1"><span class="calibre2">"Baş üstüne efendim, emir buyurula efendim, emriniz derakap yerine getirilecektir."</span></p>

    <p class="MsoNormal1"><span class="calibre2">"Şimdi beni iyi dinle, Dahiliye Vekaletine, bir, Adana Valiliğine, iki, Büyük Millet Meclisi Reisliğine, üç, bir de pek muhterem mebusumuz Arif Saim Beyin çok ali zatına tebrik, teşekkür telgrafları yazılacak, bu telgraflarda büyük sergerde İnce Memedin imha edildiği ve hem de sekiz hempasıyla birlikte. Ve hem de büyümeden, Yüzbaşı Faruk Bey ve müfrezesi tarafından yılanın başının ezildiği... Burada Faruk Beyi göklere çıkaracaksın ki, o minval üzere işte. Öyle göklere çıkaracaksın ki onun ayakları hiçbir yere değmeye... Binbaşı ola, kaymakam, miralay ve hem de paşalığa kadar pervaz vurarak, yani kanat açarak yüksele..."</span></p>

    <p class="MsoNormal1"><span class="calibre2">"Pervazın ne olduğunu, haşa huzurunuzdan, biliriz efendim."</span></p>

    <p class="MsoNormal1"><span class="calibre2">Deli Fahri yerlere kadar birkaç kez daha eğildi.</span></p>

    <p class="MsoNormal1"><span class="calibre2">"Biliyorum, sen her şeyi, şeytanın yattığı yeri bile bilirsin. Ol sebepten işte biz de Siyasetçiye gitmeyip, böyle mühim işler için zatı devletlerine geliyoruz."</span></p>

    <p class="MsoNormal1"><span class="calibre2">"Estağfurullah efendim."</span></p>

    <p class="MsoNormal1"><span class="calibre2">Hacıyatmaz birkaç kere daha eğilip kalktı.</span></p>

    <p class="MsoNormal1"><span class="calibre2">"Evet, kıymetli arkadaşımız Fahri Efendi, arzuhallere şunu da ilave edeceksin, İnce Memed sergerdesinin itlafından dolayı bütün Çukurova ve hem de bütün Toros dağlarının halkı, düğün bayram ediyorlar, diye yazacaksın. Ve hem de bu düğün kırk gün kırk gece süreceğe benzer. Olacaktır deme, süreceğe benzer demek lazım. Faruk Yüzbaşı ve hem de müfrezesinin bu sergerdeyi, yılanın başını ezmesi tüm milleti sevince gark eylemiştir ki, onların sevinçlerini görmeye sezadır."</span></p>

    <p class="MsoNormal1"><span class="calibre2">"Baş üstüne. Yüce zatınıza... Yüce zatınız var olsun, sağ olsun... Bende öyle telgraf örnekleri var ki ta İstiklal Mücadelesi günlerinden kalma. Okuyanı hüngür hüngür ağlatır. Sen hiç küsüm çekme."</span></p>

    <p class="MsoNormal1"><span class="calibre2">"İlk telgrafları ben imza edeceğim, yani benim adımı yazıp ilk telgrafları ben çekeceğim. Benim çekeceğim telgraflar çok başka, çok yüksek kelimelerle olacak."</span></p>

    <p class="MsoNormal1"><span class="calibre2">"Biliyorum."</span></p>

    <p class="MsoNormal1"><span class="calibre2">"Bilirsin tabii... Şimdi beni dinle."</span></p>

    <p class="MsoNormal1"><span class="calibre2">"Baş üstüne, seni dinliyorum Ağam." Deli Fahri hazır ola geçmiş put gibi duruyordu.</span></p>

    <p class="MsoNormal1"><span class="calibre2">"Bundan sonra buraya köylerden çok kalabalık gelecek. Kaymakam bütün muhtarlara emir gönderdi, yediden yetmişe kim varsa, İnce Memedin ölümü bayramına gelsinler diye. İşte sen o zaman tuttuğun köylüye telgrafların altına parmak bastıracaksın. Çocuk olsun, kör, sakat olsun, sen aldırma, yeter ki adını yaz, parmağını bastır."</span></p>

    <p class="MsoNormal1"><span class="calibre2">"Çok gelecek. Zaten köylü emir vermeseydi de Kaymakam, kendiliğinden İnce Memedin ölüsünü görmeye gelecekti. Göreceksin, bugün yarın yer gök insan olacak. O kadar insan gelecek ki kasaba o kadar insanı almayacak, dolacak taşacak."</span></p>

    <p class="MsoNormal1"><span class="calibre2">"Tamam. Yaz sen. Şu parayı da al. Postacıya para vermek yok. Bu sefer bütün paraları Taşkın Halil Beyle Molla Duran Efendi ödeyecekler. Onun için dayan, bir hafta gece gündüz demeyecek, fabrika gibi telgraf yetiştireceksin."</span></p>

    <p class="MsoNormal1"><span class="calibre2">"Baş üstüne Beyim. Siyasetçiyi de kendime yardımcı alırım.</span></p>

    <p class="MsoNormal1"><span class="calibre2">"Ne yaparsan yap... Yap da Ankaraya dolu gibi telgraf yağsın yeter ki..."</span></p>

    <p class="MsoNormal1"><span class="calibre2">"Başvekile de çekmek lazım değil mi, yavuz İsmet Paşaya?"</span></p>

    <p class="MsoNormal1"><span class="calibre2">"Amman ha, az daha yavuz İsmeti unutuyorduk. Amman ha, unutma onu."</span></p>

    <p class="MsoNormal1"><span class="calibre2">Arkasına dönünce, ilerde akasya ağacının altında dimdik, utkulu bir kahraman gibi duran, yüzünden gözünden, giyitlerinden, tırnak uçlarından bile sevinç fışkıran Aliyi gördü. Onu küçümseyerek, dudaklarını büzüp aşağılayarak baştan ayağa süzdü. Sonra da tükürür gibi başıyla yürü, diye bir işaret çaktı. Bu işaret altında çok şey yatıyordu ya, Alinin umurunda değildi. Onun derdi İnce Memed öldürülmüş müydü, değil miydi. Tazı Tahsine bakarsan öldürülmemişti, anlattığı kişilerin hiçbirisinin kıbalı İnce Memede benzemiyordu. Ya kadınların ağıt yakmaları, ya yaşlı adamların onu tanımaları? Çiçeklideresinin insanları İnce Memedi tanırlardı. Ya onların tanıklıkları? İkircik içinde kıvranıyor, kahroluyordu.</span></p>

    <p class="MsoNormal1"><span class="calibre2">Doğruca, koşarcasına yürüyerek eve geldiler. Avluya girince Murtaza Ağa öfkeli, küçümseyen, onu aşağılayan bir yüz ve sesle:</span></p>

    <p class="MsoNormal1"><span class="calibre2">"Topal oğlan, sen burada azıcık bekle bakalım," dedi.</span></p>

    <p class="MsoNormal1"><span class="calibre2">Ali avlu duvarının dibine çömelip cebinden bir sigara aldı yaktı. Başka zamanlarda sigara içmek aklına gelmezdi. Böyle ikircikli zamanlarda sigara içmese deli olurdu. Sigaranın birini söndürüp birini yakıyordu.</span></p>

    <p class="MsoNormal1"><span class="calibre2">Biraz sonra onu bir yanaşma balkona çıkıp çağırdı.</span></p>

    <p class="MsoNormal1"><span class="calibre2">Ali ağır ağır merdivenleri çıktı. Yukarda beş tane iri adam ayakta durmuş, bekliyorlardı. Murtaza Ağaysa bir aşağı, bir yukarı gidip geliyordu. Bir süre öfkeyle böyle gidip geldi. Yüzü de gittikçe azgınlaşıyordu. Hüsne Hatun odanın kapısında durmuş, kocasının gidip gelişini endişeli bir yüzle izliyor, bir eli başındaki ak başörtüsünde sinirli sinirli oynuyordu.</span></p>

    <p class="MsoNormal1"><span class="calibre2">Murtaza Ağa geldi, adamların biraz ilerisinde dikilmiş kalmış Topal Alinin karşısında durdu:</span></p>

    <p class="MsoNormal1"><span class="calibre2">"Eeee Topal Ağa, söyle bakalım, İnce Memedin geberdiğine çok sevindin öyle mi?" diye sordu.</span></p>

    <p class="MsoNormal1"><span class="calibre2">Ali usulca:</span></p>

    <p class="MsoNormal1"><span class="calibre2">"Ağam bilir," dedi.</span></p>

    <p class="MsoNormal1"><span class="calibre2">"Ağan bilir ya, yukardan baktım ağzın kulaklarına varıyordu. Demek bu kadar sevindin. Canın kurtuldu, değil mi?"</span></p>

    <p class="MsoNormal1"><span class="calibre2">"Kurtulduk Ağam."</span></p>

    <p class="MsoNormal1"><span class="calibre2">"Yüzbaşı Faruk Bey..."</span></p>

    <p class="MsoNormal1"><span class="calibre2">"Yiğit adammış, pıravo."</span></p>

    <p class="MsoNormal1"><span class="calibre2">"Pıravo ki pıravo... Yılanı gebertti. Eee Topal Ali Ağa, biz seninle ne yapacağız şimdi? İnce Memed de öldü artık."</span></p>

    <p class="MsoNormal1"><span class="calibre2">"Allah rahmet etsin öldü."</span></p>

    <p class="MsoNormal1"><span class="calibre2">"Neee, neee, Allah rahmet mi etsin diyorsun o köpeğe?"</span></p>

    <p class="MsoNormal1"><span class="calibre2">Murtaza Ağa, ayaklarını yere vurarak, bütün konağı zangırdatarak, tüyleri diken diken eden bir sesle avazı çıktığı kadar bağırıyordu.</span></p>

    <p class="MsoNormal1"><span class="calibre2">"Yani, yani..."</span></p>

    <p class="MsoNormal1"><span class="calibre2">"Ulan Topal köppek, ne yani yani... Ne demek yani yani?"</span></p>

    <p class="MsoNormal1"><span class="calibre2">"Yani Müslüman da, her Müslüman ölüsü için, Allah rahmet etsin derler de... Allah rahmet etsin."</span></p>

    <p class="MsoNormal1"><span class="calibre2">"Susss, susss, susss Topal köpek sus! Kapımda beslediğim bir uşak bile... Kardaş deyip de yatak odamı paylaştığım birisi ona rahmet okursa..."</span></p>

    <p class="MsoNormal1"><span class="calibre2">"Yani Müslüman dedik de... Yani, yani... Yani Kuranda yazar da... Her kim olursa olsun... Müslüman da..."</span></p>

    <p class="MsoNormal1"><span class="calibre2">"Ulan Topal köpek sen hiç yılandan Müslüman gördün mü? Domuzdan, canavardan, sırtlandan, ejderhadan, kan içici keneden Müslüman gördün mü?"</span></p>

    <p class="MsoNormal1"><span class="calibre2">Topal Ali başını önüne eğmiş artık karşılık vermiyor, öteki de durmadan:</span></p>

    <p class="MsoNormal1"><span class="calibre2">"Ejderhadan, sırtlandan, Anavarza ejderhasından..." diye bağırıyor, ortalığı çınlatıyordu. Boyun damarları şişmiş, ter içinde kalmış, yüzü mosmor olmuştu.</span></p>

    <p class="MsoNormal1"><span class="calibre2">Hüsne Hatun onun koluna yapışmış yatıştırmaya çalışıyor:</span></p>

    <p class="MsoNormal1"><span class="calibre2">"Aman Ağa dur, dinginle azıcık. Topal Ali Ağa ağzından kaçırdı. Dur, bu kadar öfkelenme, sana bir şey olacak."</span></p>

    <p class="MsoNormal1"><span class="calibre2">Uzun bir süre Murtaza Ağa bağırdıktan sonra kendi kendine dinginledi, geldi, başı yerde Topal Alinin karşısında durdu:</span></p>

    <p class="MsoNormal1"><span class="calibre2">"Ulan Topal köpek," dedi, "sen kim oluyordun da benim baba yadigarı tabancamı alıp beline takıyordun, ulan, ulan.ulan köpek, bu tabanca senin gibi bin tane kanı ciğeri beş para etmezin kanını değmez mi? Söylesene ulan, sen kim oluyordun da Karadağlıoğlunun tabancasını beline takıyorsun, söylesene düdüğüm?" Gülüyordu, sesi öldürücü bir alaydaydı. "Topal Ali Ağa, şimdi çıkar bakalım belindeki o tabancayı."</span></p>

    <p class="MsoNormal1"><span class="calibre2">Ali, başı önünde beline davranırken, oradaki üç kişi birden Ağayla onun arasına girip perde oldular. Ali tabancayı çıkarır çıkarmaz en baştaki çok iri adam tabancayı hızla kapıverdi. Ardından da Ağaya uzattı.</span></p>

    <p class="MsoNormal1"><span class="calibre2">Ağa tabancayı alıp şöyle bir havaya kaldırdı, kolunu birkaç kere salladıktan sonra:</span></p>

    <p class="MsoNormal1"><span class="calibre2">"Ulan Ali Ağa," dedi, "ne de güzel bindin de Karadağlıoğlunun küheylanma zort atarak çarşıda geziyordun, lenger şapkayı da, mebus şapkasını da başına geçirmiş... Ulan o şapka senin gibi biri itin kanını değmez mi?"</span></p>

    <p class="MsoNormal1"><span class="calibre2">Durdu alay ederekten gene onu baştan aşağı süzdü: "Şuna bak, şuna," diye kahkahalarla güldü. "Şuna bak şuna, daha o şapkayı başında tutuyor, utanmadan da... Ulan sende hiç utanma arlanma yok mu, ulan adam, senin gibi bir adam, kıyamet kopsa da öyle bir şapkayı giyebilir mi?"</span></p>

    <p class="MsoNormal1"><span class="calibre2">Geriye çekildi:</span></p>

    <p class="MsoNormal1"><span class="calibre2">"Teh," dedi, "amma da yakışmış mebus şapkası dağlı Topal Aliye... Eşeğin sikinin üstündeki gül, kelebek gibi..."</span></p>

    <p class="MsoNormal1"><span class="calibre2">Kahkahalarla gülüyor, ha bire de yineliyordu, "eşeğin zekerinin üstündeki gül, üstündeki gül!"</span></p>

    <p class="MsoNormal1"><span class="calibre2">Oradakiler de gülüyorlardı. Yalnız Hüsne Hatun, salonun ortasında dimdik durmuş kalmış, başı önünde kıpırdamadan duruyor, başörtüsünün bir ucu ağzında çiğniyordu.</span></p>

    <p class="MsoNormal1"><span class="calibre2">Murtaza Ağa birden gene öfkeyle, pencereleri zangırdatarak bağırdı.</span></p>

    <p class="MsoNormal1"><span class="calibre2">"Çıkar o şapkayı başından. Daha, daha gözümün önünde o kılıkta duruyor, dahha, dahha..."</span></p>

    <p class="MsoNormal1"><span class="calibre2">Ali sağ elini zorla, tükenmiş bir adamın eli gibi kaldırdı, Şapkayı başından alırken yere düşürdü, hemencecik de eğildi, yerden aldı, gözlerini kırpıştırarak yalvarırcasına oradaki adamlara baktı. Bir yerlerden bir imdat ister gibiydi. Gene tabancayı alan adam uzandı şapkayı aldı götürdü sedirin üstüne koydu.</span></p>

    <p class="MsoNormal1"><span class="calibre2">"Şuna bakın allahaşkma, daha durmuş orada tilki gibi bakıp duruyor. Ne utanmaz adamlar varmış şu dünyada..." Gene bağırdı: "Çıkar o üstündekileri..." Sesi gene aşağılayıcı, alaycı bir hal aldı. "Şuna bak şuna... Şuna da bak Topala da ne yakışmış İngiliz kumaşından elbise! Daha da durmuş bakıyor! Çıkar onları, Toppal köpek. İnce Memede Allah rahmet eylesinmiş! Çıkar... "</span></p>

    <p class="MsoNormal1"><span class="calibre2">Ali hemen sırtındaki ceketi çıkardı yere koydu.</span></p>

    <p class="MsoNormal1"><span class="calibre2">"Verdiğim paralar cebinde mi?"</span></p>

    <p class="MsoNormal1"><span class="calibre2">Ali usulca ceketi yerden aldı, cebinden çakmağını, tütün tabakasını, mendilini, çakısını çıkardı, sol eline aldı, parayı da ceketin üstüne koydu.</span></p>

    <p class="MsoNormal1"><span class="calibre2">"Çıkar!"</span></p>

    <p class="MsoNormal1"><span class="calibre2">Ali yere oturup postalları çözdü. Ötekiler durmuşlar, bir hoş gözlerle, biraz da alaycı gülümseyerek ona bakıyorlardı. Yalnız Hüsne Hatunun daha başı önündeydi. Sararmış yüzünde hiçbir kıpırtı yoktu.</span></p>

    <p class="MsoNormal1"><span class="calibre2">Ali postalı çözdü, çıkardı ceketin yanına koydu.</span></p>

    <p class="MsoNormal1"><span class="calibre2">"Çıkar!"</span></p>

    <p class="MsoNormal1"><span class="calibre2">Ali yalvarırcasına oradakilere bir daha imdat istercesine baktı. Ardından da Hüsne Hatuna baktı. O hiçbir şeyi duymuyor, görmüyor gibiydi. Edemedi pantolonu da çıkardı. Arkasından da mintanı çıkarıp öteye fırlattı.</span></p>

    <p class="MsoNormal1"><span class="calibre2">"Çıkar!"</span></p>

    <p class="MsoNormal1"><span class="calibre2">Birden Hüsne Hatun:</span></p>

    <p class="MsoNormal1"><span class="calibre2">"Yeter, yeter!" diye bağırdı. "Bir insana bu kadarı da yapılmaz." Aliye döndü: "Yürü git kardaşım," dedi.</span></p>

    <p class="MsoNormal1"><span class="calibre2">Ali don gömlek, yalınayak başı kabak merdivene doğru gitti, sonra da arkasına dönüp Murtaza Ağaya baktı, göz göze geldiler, Murtaza Ağa onun bu bir anlık bakışından ürperdi, tepeden tırnağa titredi.</span></p>

    <p class="MsoNormal1"><span class="calibre2">Ali merdivenin başında durmuş kalmış, bir şeyler söylemek istiyor, ardından da vazgeçiyordu. Birkaç kere ağzını açtı açtı kapadı. Sonra vakur, ağır, merdivenlere yürüdü, kapıyı açtı çıktı gitti.</span></p>

    <p class="MsoNormal1"></p>
  </div>
</body>
</html>
