<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>hayal_sozlesmesi_ebook-4</title>
    <meta http-equiv="Content-Type" content="text/html; charset=utf-8" />
  

</head>
  <body id="hayal_sozlesmesi_ebook" xml:lang="tr-TR">
		<div>
			<p xml:lang="en-US"><span></span></p>
			<p></p>
			<p></p>
			<p></p>
			<p></p>
			<p></p>
			<p id="toc_marker-4"><st c="0">AH BEŞİKTAŞ</st></p>
			<p></p>
			<p><st c="12">Seda ikinci mektubu almıştı eline. </st><st c="48">Merak içinde ona odaklandık. </st><st c="77">Okumaya başladı:</st></p>
			<p></p>
			<p><st c="93">“Adım Feyyaz benim. </st><st c="114">Hani Beşiktaş’ın efsane üçlüsünden Metin, Ali, Feyyaz’ın Feyyaz’ı. </st><st c="181">Babam hasta Beşiktaşlı. </st><st c="205">Hatta hasta demek yanlış olur. </st><st c="236">Beşiktaş kanseri... </st><st c="256">Vücudunun her yanını sarmış, hastalığının çaresi yok. </st><st c="310">Annem hamile, erkek olursa adı Ali olacak büyük ihtimalle. </st><st c="369">Bir kardeşimiz daha dünyaya gelir ve kız olursa adının Metin olmasından çok korkuyorum. </st><st c="457">O derece fanatik bir babaya sahibim çünkü. </st><st c="500">Beni de hasta Beşiktaşlı yaptı. </st><st c="532">Hatta onun dediğine göre genlerimde varmış. </st><st c="576">Ben takımımı çok seviyorum. </st><st c="604">Bütün hayallerimde Beşiktaş’ım var. </st><st c="640">Beşiktaş’ım şampiyon olsun, kupalar kaldırsın, Avrupa’ya uzansın...”</st></p>
			<p></p>
			<p><st c="708">Hepimiz derin bir oh çektik. </st><st c="738">Seda okumayı kesti:</st></p>
			<p><st c="757">“Hayırdır arkadaşlar, Beşiktaş’ı tuttuğunuzu bilmiyordum.”</st></p>
			<p><st c="816">Hasan açıkladı:</st></p>
			<p><st c="832">“Ondan değil kızım, görmüyor musun bize iş düşmeyecek. </st><st c="888">Beşiktaş’ı şampiyon yapacak halimiz yok herhalde. </st><st c="938">Aslansın be Feyyaz! </st><st c="958">Özlem’in hayali çok zor görünüyor, bari buradan yırtalım.”</st></p>
			<p><st c="1016">Feyyaz hınzır hınzır gülümseyince anında anladım.</st></p>
			<p><st c="1066">“Acele etme Hasan. </st><st c="1086">Seda devam etsin de bir sonunu görelim.”</st></p>
			<p><st c="1126">Seda okumaya devam etti:</st></p>
			<p></p>
			<p><st c="1151">“Ama en çok da Beşiktaş maçına gitmek istiyorum.” </st></p>
			<p></p>
			<p><st c="1202">“Git kardeşim, yakışır sana!” diye bağırdı Ender. </st><st c="1252">Bizimkiler de alkışla destek verdiler. </st><st c="1291">Seda, “Sözümü bölmeyin de bitirelim,” dedi. </st><st c="1335">Ve kararlılıkla devam etti:</st></p>
			<p></p>
			<p><st c="1362">“Sınıfımla, çok sevdiğim arkadaşlarımla gitsek, herkes o gün Beşiktaş forması giyse öyle mutlu olurum ki...”</st></p>
			<p></p>
			<p><st c="1471">Mehmetcan, boğazına bir şey kaçmış gibi yutkundu ve endişeli bir sesle sınıfa sordu:</st></p>
			<p><st c="1556">“Herkes Beşiktaş forması giyse, maça gitse mi, dedi? </st><st c="1610">Yanlış duymadım, değil mi arkadaşlar?”</st></p>
			<p><st c="1648">O esnada hepimize inme inecekti neredeyse. </st><st c="1692">Müthiş bir uğultu koptu sınıfta. </st><st c="1725">Engin delirdi, ben çıldırdım, Arda kudurdu; içtiği su, Bengisu’nun nefes borusuna kaçtı. </st><st c="1814">Ender, derin bir nefes alıp bağırdı:</st></p>
			<p><st c="1850">“Feyyaz, sen delirdin mi oğlum! </st><st c="1883">Git gideceksen maçına! </st><st c="1906">Bizi neden istiyorsun yanında? </st><st c="1937">Sen bizim tuttuğumuz takımları bilmiyor musun? </st><st c="1984">Bu nasıl bir hayal? </st><st c="2004">Şaka yapıyorsun değil mi, şaka!”</st></p>
			<p><st c="2036">“Hayır arkadaşlar, şaka değil, çok ciddiyim. </st><st c="2082">Ne var ki bunda! </st><st c="2099">Beşiktaş’ımın forması asildir, yakışır herkese.”</st></p>
			<p><st c="2147">Ender öfkeli bir sesle Feyyaz’a karşılık verdi, Feyyaz da hiç yorulmadan bütün gücüyle ona.</st></p>
			<p><st c="2239">“Oğlum, çıldırtma beni! </st><st c="2264">Bir Fenerli ya da Galatasaraylı neden Beşiktaş forması giysin?”</st></p>
			<p><st c="2327">“Benim için arkadaşlar, ne olur!”</st></p>
			<p><st c="2361">“Neden, ne var, kanser mi oldun, son dileğin mi? </st><st c="2411">Son isteğin de olsa Feyyaz, ben o formayı giymeyeceğim!”</st></p>
			<p><st c="2467">“Arkadaşlar sağlık problemim yok!”</st></p>
			<p><st c="2502">“Var oğlum, var! </st><st c="2520">Bize Beşiktaş forması giydirmek istediğine göre kesin var. </st><st c="2579">Ruhsal problem gibi mesela. </st><st c="2607">Babam fanatik dememiş miydin? </st><st c="2637">Babanla git.”</st></p>
			<p><st c="2650">“Sorun da burada zaten. </st><st c="2675">Ben istemez miyim, tutsun elimden, canım oğlum, desin ama babam beni maça götürmüyor.”</st></p>
			<p><st c="2761">“Neden? </st><st c="2770">Kim bilir ne yaptın adama?”</st></p>
			<p><st c="2797">“Küçükken, galiba beş yaşındayken, beni maça götürmüş. </st><st c="2853">Şampiyonluk maçı... </st><st c="2873">Beraberlik yetiyormuş bize. </st><st c="2901">O maçı son dakika golüyle kaybetmişiz. </st><st c="2940">Yenildiğimiz her maçta, kendisine bahane arayan babam o gün kararını vermiş. </st><st c="3017">Bu çocuk uğursuz, bir daha Beşiktaş maçına götürmeyeceğim, diye. </st><st c="3082">Ve götürmedi de. </st><st c="3099">Ne zaman istesem bir bahane uydurdu. </st><st c="3136">Garip garip totemleri var. </st><st c="3163">Maçı evde izlemiş ve kazanmışsak o hafta ne yapmışsa aynısını yapar. </st><st c="3232">Aynı kıyafetleri giyer, aynı yerlere oturur. </st><st c="3277">Annem maç sırasında komşudaysa bir dahaki maça onu yine komşuya gönderir.</st></p>
			<p><st c="3350">Beşiktaş’ın gol attığı dakikalar çok önemlidir. </st><st c="3399">Beşiktaş gol attığı sırada ne yapıyorsanız, maç boyunca aynısını yapmak zorundasınız. </st><st c="3485">Bir defasında annem hafta sonu temizliği yaptığı için çok yorulmuş, biz maç izlerken banyoya girmişti. </st><st c="3588">Annem banyo yaparken Beşiktaş gol atmasın mı? </st><st c="3634">Kadın tam elli beş dakika boyunca banyo yapmak zorunda kaldı, o günden sonra epey bir süre banyo yapmadı. </st><st c="3740">Kadıncağız su görünce korkuyordu. </st><st c="3774">Bu olay annemle bana ders olmuştu. </st><st c="3809">Maç oynanırken kendimizi riske sokacak hiçbir şey yapmamaya özen gösteriyorduk. </st><st c="3889">Çok sıkışsak, hatta altımıza yapacak duruma gelsek bile maç sırasında tuvalete gitmiyorduk; olur da Beşiktaş gol atar, orada kalırız diye. </st><st c="4028">Ben ve annem çok çektik arkadaşlar. </st><st c="4064">Neden bu kadar fanatik, anlamıyorum. </st><st c="4101">Annemin hamile olduğunu söylemiştim ya size... </st><st c="4148">Umarım bebek, Beşiktaş maçının olduğu gün dünyaya gelmez. </st><st c="4206">Çünkü babamı hiçbir kuvvet maç izlemekten alıkoyamaz. </st><st c="4260">Bazen babam bu dünyada en çok kimi seviyor diye düşünmekten kendimi alamıyorum.</st></p>
			<p><st c="4339">Babama takıntılarının gereksiz olduğunu göstermem gerekiyor. </st><st c="4401">Sizinle gitmeyi bu yüzden istiyorum. </st><st c="4438">Benim ya da farklı takımdan insanların yüzünden kaybetmiyor Beşiktaş. </st><st c="4508">Bunu görmeli babam. </st><st c="4528">Bana yardım edin lütfen!”</st></p>
			<p><st c="4553">“Başka şeyler iste yapalım ama ne olur bunu isteme bizden!”</st></p>
			<p><st c="4613">“Neyi istemeyecek Ender?” diyerek içeri girdi öğretmenimiz. </st><st c="4674">Kapımız açıktı. </st><st c="4690">Son cümleyi duymuş, merak edip yanımıza gelmişti.</st></p>
			<p><st c="4739">Bengisu, öğretmenimize açıklama yaptı:</st></p>
			<p><st c="4778">“Öğretmenim, Feyyaz hepimizin Beşiktaş forması giyip mayıs ayında Beşiktaş - Galatasaray maçına gitmemizi istiyor.”</st></p>
			<p><st c="4894">“Hım, biraz iddialı ama yapılmayacak bir istek değil.”</st></p>
			<p><st c="4949">“Ama öğretmenim, biz Beşiktaş’ı tutmuyoruz ki. </st><st c="4997">Neden yapalım bunu?”</st></p>
			<p><st c="5017">“Doğru, neden yapasınız ki! </st><st c="5046">Biz bu işlere neden kalkıştık ki! </st><st c="5080">Bendeki de kendini kandırmakmış, ne diye çıktık ki sizinle yola! </st><st c="5145">Eee, buraya kadarmış sizin hayal serüveniniz. </st><st c="5191">Büyük düşünen çocuklar, küçücük bir hayale yenildi. </st><st c="5243">Çok basit bir noktada takılıp kaldınız. </st><st c="5283">Size bol geldi bu proje, uymadı. </st><st c="5316">Ben yaparsınız sanmıştım. </st><st c="5342">Bu projeyi verirken de birbirinize olan sevginize güvenerek vermiştim. </st><st c="5413">Ne var bunda? </st><st c="5427">Galatasaray ve Fenerbahçe’yi tutanlar, Beşiktaş forması giydiniz diye Beşiktaşlı mı oldunuz? </st><st c="5520">Arkadaşınız için forma giymeye bile katlanamıyorsunuz. </st><st c="5575">Oysaki dostu için gerektiğinde canını bile ortaya koyacak yüzlerce kişi var şu dünyada.”</st></p>
			<p><st c="5663">Öğretmenimiz sözünü bitirince Neşe konuşmaya başladı:</st></p>
			<p><st c="5717">“Mesela ben tostumu paylaşabilirim öğretmenim. </st><st c="5765">Tostumu paylaşmak canımı vermek gibi bir şeydir benim için. </st><st c="5825">Ama bu Beşiktaş forması giyme hikâyesi derinden yaraladı bizi. </st><st c="5888">Feyyaz istesin dünyayı serelim ayağına. </st><st c="5928">Ama maç olmaz!”</st></p>
			<p><st c="5943">Öğretmenimiz, Neşe’nin beklenmedik yanıtı üzerine sinirlendi:</st></p>
			<p><st c="6005">“Saçmalama Neşe, aç kalmaktan daha kötü olamaz senin için Beşiktaş forması giymek. </st><st c="6089">Sen aç kalsan bırak Beşiktaş forması giymeyi, o formayı yersin! </st><st c="6153">Siz bize hayalleri gerçekleştirme sözü vermediniz mi? </st><st c="6207">Ne olursa olsun gerçekleştireceğiz, demediniz mi? </st><st c="6257">İnsan sözünün arkasında durmalı, sözünden dönmemeli. </st><st c="6310">Beyin takımı, özellikle siz bu konuda beni hayal kırıklığına uğrattınız. </st><st c="6383">Arkadaşlarınıza örnek olmanız gerekirken kapris yapıyorsunuz. </st><st c="6445">Fanatik olmakla taraftar olmak arasındaki ince çizgiyi ayıramadığımız için bu ülkede kavgalar, tartışmalar çıkıyor, insanlar statları cehenneme çeviriyor. </st><st c="6600">Bu yaşlarda sporun asıl amacının dostluk, kardeşlik, saygı, sevgi olduğunu öğrenmezseniz, farklı takımları tuttuğunuz için birbirinize girerseniz nice olur halimiz bizim! </st><st c="6771">Aşk olsun bana; yüreğinize saygı, paylaşım duygularını ekememişim, size centilmenliği öğretememişim. </st><st c="6872">Çok kızdım kendime!”</st></p>
			<p><st c="6892">Öğretmenimiz içimizi sızlatan sitem dolu bakışını attıktan sonra arkasını dönüp gitti. </st><st c="6980">Bizi vicdanımızla bıraktı. </st><st c="7007">Anında serseme döndük, donup kaldık. </st><st c="7044">O an, bana çok önemli bir şey öğretmişti: “Bu dünyadaki en çaresiz insan, vicdanıyla baş başa kalan insandı.” </st></p>
			<p><st c="7154">Vicdanımız elma kurdu gibi içimizi kemirmeye başlamıştı. </st><st c="7211">Öğretmenimizin ve Feyyaz’ın cümleleri hepimizin inadını kırmıştı. </st><st c="7277">Öz eleştiri yapmamızı sağlamıştı. </st><st c="7311">Hiç düşünmeden hareket etmiş, öfkelenmiş, kapris yaparak üste çıkmaya çalışmıştık. </st><st c="7394">Arkadaşımızı dinleme zahmetine girmeden, hayır cevabını yapıştırmıştık. </st><st c="7466">Feyyaz’ın isteğini ilk başta inanılmaz derecede saçma bulmuş, hatta, o neden Fenerbahçe ya da Galatasaray forması giymiyor bile demiştik. </st><st c="7604">Hikâyesini dinleyince olaylara farklı açılardan da bakmamız gerektiğini, bazı şeylerin göründüğü gibi olmadığını görmüştük. </st><st c="7728">Görmüştük görmesine de bundan sonra ne yapacaktık? </st><st c="7779">Tamam, en zor kısmı halletmiş, farklı bir takımın formasını giymeyi göze almıştık ama bunlar meselenin sadece başlangıcını oluşturuyordu. </st><st c="7917">Çok önemli birkaç meselemiz daha vardı. </st><st c="7957">Bu maça hangi parayla gidecektik, bilet bulabilecek miydik; hepsinden önemlisi, ailelerden nasıl izin alacaktık? </st><st c="8070">Bu soruların yanıtını en kısa zamanda vermemiz gerekiyordu.</st></p>
			<p><st c="8129">Aynı anda beş dileği birden gerçekleştirme çabası bizi yorsa da her biri için yaratıcı çözümler bulmayı başarıyorduk. </st><st c="8248">Bunun için de bir şeyler bulacağımıza yürekten inanıyordum. </st><st c="8308">“Maç ne zaman?” sorusuyla başladı Feyyaz’ın hayal serüveni. </st><st c="8368">Ve planlama aşaması biraz uzun sürdü.</st></p>
			<p><st c="8405">Maç mayısın sonundaydı ve büyük ihtimalle hayati bir önemi olacaktı; bu, bizim için hem iyi hem de kötüydü. </st><st c="8514">İyiydi, çünkü liselere giriş sınavından sonraydı, aileler çok problem çıkarmazdı. </st><st c="8596">Kötüydü, o maça nasıl bilet bulacaktık? </st><st c="8636">Hadi bulduk diyelim, hangi parayla alacaktık? </st><st c="8682">Herkesin gelemeyeceğini düşünsek bile en az yirmi-otuz bilete ihtiyacımız vardı. </st><st c="8763">Bizim yaşımızdaki çocukların tribünde izleyeceği yer de önemliydi. </st><st c="8830">Küfür edilmeyen, kavga çıkma olasılığı en zayıf, daha sakin taraftarların yer aldığı bölümlerden bilet bulmalıydık, oralar da pahalı oluyordu. </st><st c="8973">Aksi gibi, o dönemler hepimizin parasız olduğu dönemlerdi. </st><st c="9032">(Gerçi bizim sınıf için her dönem aynıydı, pek zengin sayılmazdık.) “Ne yapacağız biz?” dedi Feyyaz. </st><st c="9133">Belli ki olayın bu aşamalarını o da düşünmemişti.</st></p>
			<p><st c="9182">Ender derin bir nefes aldı, biz, hayır, sakın Ender, demeye hazırlanırken gereksiz esprisini patlattı. </st><st c="9286">Bu espri paraya ihtiyaç duyulduğu sıkışık anlarda sürekli yapılırdı ve bıktırmıştı.</st></p>
			<p><st c="9369">“Banka soyalım arkadaşlar!”</st></p>
			<p><st c="9397">“Ha ha ha Ender!”</st></p>
			<p><st c="9415">“Tamam, bu olmadı, farkındayım. </st><st c="9448">Buldum; kermes yapalım, su satalım, okulun önünde dilenelim!”</st></p>
			<p><st c="9509">“Daha farklı, daha inandırıcı şeyler bulsana,” dedim.</st></p>
			<p><st c="9563">“Ya, yakınlarda bayram da yok ki el öpüp harçlık toplayalım,” deyip teslim oldu.</st></p>
			<p><st c="9644">Ender, bayram dedi ya, millet bayram aramaya başladı! </st><st c="9699">Mehmetcan herkesten önce bir tane bulup söyledi:</st></p>
			<p><st c="9747">“23 Nisan Ulusal Egemenlik ve Çocuk Bayramı var ya!”</st></p>
			<p><st c="9800">Neşe, Mehmetcan’a hayretle baktı:</st></p>
			<p><st c="9834">“Bu bayramda kimse para vermiyor Mehmetcan! </st><st c="9879">23 Nisan’da el öptüğümü hiç hatırlamıyorum!”</st></p>
			<p><st c="9923">Cümleyi duyunca birden beynimde şimşekler çaktı. </st><st c="9973">“Buldum arkadaşlar, çok güzel bir yol buldum!” diye heyecanla öne atıldım. </st><st c="10048">Herkes ciddiyetle yüzüme baktı. </st><st c="10080">Sınıfın ineği olarak ortaya atılmışsam mutlaka dikkate değer bir şey olmalıydı. </st><st c="10160">Sınıf üzerinde öyle bir etkim vardı ve bu durum kendimi özel hissetmemi sağlıyordu. </st><st c="10244">Bütün gözler bendeydi.</st></p>
			<p><st c="10266">“Ender bayram dedi ya... </st><st c="10292">Bize bileti aldıracak bayramı buldum arkadaşlar. </st><st c="10341">Bizim kullanacağımız bir bayram var.” </st></p>
			<p><st c="10379">“Doğru Ege,” diye söze karıştı Seda. </st><st c="10416">“Bizim sınıfa her gün bayram. </st><st c="10446">Bayram yoksa biz buluruz, üzülme!”</st></p>
			<p><st c="10480">Gerçekten de o günlerde bize her gün bayramdı. </st><st c="10528">Çok normal davrandığımız söylenemezdi. </st><st c="10567">Ama o kadar çok kaptırmıştım ki kendimi bulduğum fikre, Seda’yı duymazdan geldim.</st></p>
			<p><st c="10648">“Arkadaşlar, merak etmeyin, bayram uydurmamıza gerek yok. </st><st c="10707">Mehmetcan’ın dediği gibi, önümüzde zaten 23 Nisan Ulusal Egemenlik ve Çocuk Bayramı var.”</st></p>
			<p><st c="10796">Bengisu dayanamadı:</st></p>
			<p><st c="10816">“Az önce Neşe’nin dediklerini duymadın mı Ege? </st><st c="10864">23 Nisan’da hangi çocuğa para verilmiş, araştır bakalım. </st><st c="10921">Sizin ailede milli bayramlarda para mı veriyorlar yoksa?”</st></p>
			<p><st c="10978">Bu yanıt beni şaşırtmıştı. </st><st c="11006">Bengisu’ya döndüm hayretle.</st></p>
			<p><st c="11033">“Elbette hayır. </st><st c="11050">Bunu nasıl düşünürsün? </st><st c="11073">Ben başka bir şey buldum. </st><st c="11099">23 Nisan’da bize ne yaptırıyorlar?”</st></p>
			<p><st c="11134">Hep bir ağızdan söylediler: “Gösteeriii!”</st></p>
			<p><st c="11176">“Başka?”</st></p>
			<p><st c="11185">Seda dertli dertli ekledi:</st></p>
			<p><st c="11212">“Şiir okutuyorlar, ayakta saatlerce bekletiyorlar, bizi yoruyorlar...”</st></p>
			<p><st c="11283">“Öyle değil, hani televizyonda izliyoruz. </st><st c="11326">Bizim yaşımızdaki arkadaşlarımız cumhurbaşkanının, başbakanın yerine geçmiyor mu?”</st></p>
			<p><st c="11408">Ender fırsatı kaçırmadı:</st></p>
			<p><st c="11433">“Evet, keşke bizi de Ankara’ya çağırsalar; başbakan olmak, okulları tatil etmek, sınavları ortadan kaldırmak istiyorum!”</st></p>
			<p><st c="11554">Ona bu keyfi uzun süre yaşatmak niyetinde değildim.</st></p>
			<p><st c="11606">“Okulla, sınavlarla zaten çok ilgin yok. </st><st c="11648">O nedenle başbakan olmana gerek yok Ender! </st><st c="11691">Azıcık yaratıcı olamaz mısın? </st><st c="11721">Hep işin dalgasındasın! </st><st c="11745">Beşiktaş Kulübü’ne mail gönderelim!”</st></p>
			<p><st c="11781">Olayın tam anlaşılmadığını gösteren bir sessizlik hali hüküm sürdü sınıfta. </st><st c="11858">Devam ettim:</st></p>
			<p><st c="11870">“Feyyaz’ın en büyük hayalinin 23 Nisan’da Beşiktaş başkanının yerine geçmek olduğunu anlatan duygusal bir mail işimizi görür gibi geliyor. </st><st c="12010">23 Nisan’da Beşiktaş Kulübü olarak sınıfımızı misafir edip etmeyeceklerini soralım.”</st></p>
			<p><st c="12094">Engin dalga geçer gibi konuştu:</st></p>
			<p><st c="12126">“Tabii, Beşiktaş başkanının işi gücü yok. </st><st c="12169">Gözleri yolda, 8-A bir mail atsın diye bekliyordur!”</st></p>
			<p><st c="12221">Onun umutsuzluğu yıldırmadı beni, direndim:</st></p>
			<p><st c="12265">“Nereden biliyorsun, kestirip atma hemen, şansımızı deneyelim. </st><st c="12329">Belki kabul eder!”</st></p>
			<p><st c="12347">Bengisu imdadıma yetişti, destekledi:</st></p>
			<p><st c="12385">“Doğru söylüyor arkadaşlar, daha iyi bir fikir çıkmadığına göre şansımızı deneyeceğiz!”</st></p>
			<p><st c="12473">İçim bir hoş oldu yine. </st><st c="12498">Ne oluyordu bana, ne zaman Bengisu ile ilgili bir durum olsa içimde kuşlar uçuyordu, vücudumu ter basıyordu. </st><st c="12607">Yoksa sınıf arkadaşıma farklı duygular mı hissetmeye başlamıştım?</st></p>
			<p><st c="12672">“Ooo Ege, adamım, yine daldın,” diyen Engin’in sesiyle irkildim. </st><st c="12738">Kendimi rezil etmiştim yine. </st><st c="12767">‘Umarım Bengisu bir şey anlamamıştır,’ diye geçirdim içimden, yoksa yüzüne bakamazdım bir daha. </st><st c="12863">Zaten son günlerde yüzüne bakamıyordum da. </st><st c="12906">Bengisu’nun adı geçince Mecnun’a bağlıyordum direk. </st><st c="12958">Saçma sapan konuşuyordum.</st></p>
			<p><st c="12983">Başkandan yanıt gelmesi durumunda neler yapacağımızı ayrıntılı bir biçimde sınıfa anlattım. </st><st c="13076">Eğer planımız başarıya ulaşırsa bilet problemimiz kalmayacaktı. </st><st c="13140">Meseleyi önce öğretmenimize açtık. </st><st c="13175">Çok beğendi bu fikri. </st><st c="13197">Sonra da okul müdürümüzle paylaştık. </st><st c="13234">Müdürümüz de onay verince Beşiktaş Kulübü’ne sınıfımızın amacını anlatan maili gönderdik. </st><st c="13324">Sonrasında ise çaresiz bir bekleyiş başladı. </st><st c="13369">Bir hafta, iki hafta, üç hafta derken bir ayı geçtik. </st><st c="13423">Sınıftakiler, “Dâhi planın işe yaramadı Ege, adamların işi yok da bir grup öğrencinin attığı mail ile ilgilenecekler. </st><st c="13541">Paraları biriktirmeye başlasaydık bari...” deyip duruyorlardı. </st><st c="13604">Açık sözlü olmak gerekirse ben de inancımı yitirmeye başlamış, başka çözümlerin arayışına girmiştim.</st></p>
			<p><st c="13704">Kırk yılda bir yaratıcı fikir bulmuştum. </st><st c="13746">O da heba olup gitmişti. </st><st c="13771">Kafamızın içinde bu düşüncelerle boğuşurken 23 Nisan’dan iki hafta önce yanıt geldi. </st><st c="13856">Yoğunluktan dönememişler bize. </st><st c="13887">Başkan yurt dışındaymış. </st><st c="13912">Kulübün basın danışmanı aramış müdürümüzü. </st><st c="13955">O da öğretmenimize haber vermiş. </st><st c="13988">Öğretmenimiz İngilizce dersinde kapımızı çalıp bize müjdeyi vermişti. </st><st c="14058">Bütün sınıf havaya zıplamıştı. </st><st c="14089">Bundan birkaç ay önce, Beşiktaş maçına gideceğin için havalara uçacaksın deseler, deli misiniz, derdim. </st><st c="14193">Öyle kaptırmıştık ki kendimizi, hangi takımları tuttuğumuzu unutmuştuk. </st><st c="14265">Kendimize gelince öğretmenimizin gülüşünü gördük. </st><st c="14315">Epeyce eğlenmiş olmalıydı. </st><st c="14342">Galatasaray ve Fenerbahçe’nin hırçın taraftarlarını yola getirmiş, Beşiktaş maçı için sevindiklerini görmüştü. </st><st c="14453">Bundan daha büyük bir keyif olabilir miydi onun için! </st><st c="14507">Gerçekten de Engin’le bir sarılışımız vardı; bizi gören, Fenerbahçe maçına gidiyoruz zannederdi. </st><st c="14604">Oysaki Feyyaz’ın hayaline en çok tepkiyi biz göstermiştik. </st><st c="14663">Hayat gerçekten garip şeylerle doluydu. </st><st c="14703">Yaşamadan bir şeyler hakkında hüküm vermememiz gerektiğini Engin’le acı biçimde öğrenmiştik. </st><st c="14796">Öğrenirken de hiç gocunmamıştık, çünkü ortak bir amaç etrafında birleştiğimizde bireysel farklılıklarımızın ortadan kalktığını, ‘ben’ değil ‘biz’ olduğumuzu görmek, çok iyi gelmişti.</st></p>
			<p><st c="14978">23 Nisan günü servislere atlayıp Beşiktaş Kulübü’ne gittik. </st><st c="15039">Feyyaz, Seda, İlker, Deniz ve Berra’nın sevincine diyecek yoktu. </st><st c="15104">Tuttukları takımın başkanıyla tanışacaklardı. </st><st c="15150">Bizlerse o gün bir gezinti yapacağımız, yeni biriyle tanışacağımız için heyecanlıydık. </st><st c="15237">Bu heyecanın içinde planımızın işe yarayıp yaramayacağı korkusu da vardı. </st></p>
			<p><st c="15311">Kulüp binasına gittiğimizde bizi iki görevlinin beklediğini gördük. </st><st c="15379">Adlarını sonradan öğrendiğimiz Melis abla ve Oğuz abi, kulübü gezdirdiler. </st><st c="15454">Beşiktaş tarihi hakkında uzun uzun bilgi verdiler, kupaları gösterdiler, Beşiktaş’ın efsane futbolcularını tanıttılar. </st><st c="15573">Gezi sonrasında hepimize nefis kurabiyeler ikram ettiler. </st><st c="15631">Keyfimize diyecek yoktu, mutluyduk ve o esnada hangi takımı tuttuğumuzu unutmuştuk.</st></p>
			<p><st c="15714">Sonunda, başkanla görüşme vakti geldi, dediklerinde Feyyaz’ın yüzüne baktık; çok heyecanlıydı. </st><st c="15810">Öğretmenimiz, “Hadi Feyyaz, sana güveniyorum,” dedi. </st><st c="15863">Hep birlikte başkanın odasına girdik. </st><st c="15901">Başkan bizi görünce ayağa kalktı. </st><st c="15935">Öğretmenimizin elini sıktı, diğer eliyle de yer gösterdi. </st><st c="15993">Öğretmenimiz ve birkaç kişi oturdu. </st><st c="16029">Biz de etraflarında kümelendik. </st><st c="16061">Gözümüz başkandaydı, o da bizi fazla bekletmedi:</st></p>
			<p><st c="16109">“Bu anlamlı günde kulübümüzü ziyaret etmek istemeniz bizi çok mutlu etti. </st><st c="16184">Bayramınız kutlu olsun. </st><st c="16208">Böyle pırıl pırıl gençleri karşımıza çıkardığı için öğretmeninize de teşekkür ediyorum.”</st></p>
			<p><st c="16296">Öğretmenimizin yanıtı gecikmedi:</st></p>
			<p><st c="16329">“Asıl ben ve sınıfım size teşekkür borçluyuz. </st><st c="16376">Yoğun programınıza rağmen bizi kırmadınız, bu güzide kulübümüze davet ettiniz.”</st></p>
			<p><st c="16455">Bu konuşmalar daha ne kadar sürecek korkusu yaşarken başkan hemen konuya girdi:</st></p>
			<p><st c="16535">“Ooo öğretmenim! </st><st c="16553">Geleceğimiz emin ellerde, bütün sınıf Beşiktaşlı demek!”</st></p>
			<p><st c="16609">Öğretmenimiz, biraz imalı bir ses tonuyla, “Yaa, öyle oldu efendim!” deyince kıkırdamaya başladık. </st><st c="16709">Başkan bütün sınıfı Beşiktaşlı sanmıştı. </st><st c="16750">Bizim de kutsal davamız adına bunu bozmaya niyetimiz yoktu. </st><st c="16810">Bu soruların devam etmemesi ve açık vermemek için birbirimizin yüzüne baktık. </st><st c="16888">Feyyaz ve Seda mesajı anında aldılar. </st><st c="16926">Feyyaz bağırdı:</st></p>
			<p><st c="16941">“Beşiktaş, Beşiktaş!”</st></p>
			<p><st c="16963">Biz de tempo tuttuk. </st><st c="16985">Başkan kendinden geçti. </st><st c="17009">Susmamızın hemen ardından ekledi:</st></p>
			<p><st c="17042">“Kimmiş benim yerime geçmek isteyen delikanlı bakalım!”</st></p>
			<p><st c="17098">Feyyaz bir adım öne çıktı.</st></p>
			<p><st c="17125">“İşte duymak istediğim soru! </st><st c="17155">Benim, başkanım! </st><st c="17172">Hayalimi gerçekleştirmemi sağladığınız için çok teşekkür ederim.”</st></p>
			<p><st c="17237">Başkan, “Gel bakalım,” diyerek Feyyaz’ın elini sıktı, yanağını öptü ve onu koltuğa oturttu. </st><st c="17330">O sırada hepimiz alkışlamaya başladık. </st><st c="17369">“Feyyaz Başkan!” diye tempo tuttuk. </st><st c="17405">Feyyaz’ın suratını görmeliydiniz. </st><st c="17439">Öyle mutluydu ki... </st><st c="17459">Beşiktaş televizyonu da her anımızı çekiyordu. </st><st c="17506">Feyyaz koltuğa oturdu. </st><st c="17529">Çok da yakıştı. </st><st c="17545">Başkan, döndü ve “Evet, koltuğa oturdunuz sayın başkan, Beşiktaş için neler yapacaksınız?” diye sordu.</st></p>
			<p><st c="17647">Bizim Feyyaz beklemediği yerden soru gelen öğrenci gibi öylece kaldı. </st><st c="17718">İlk sözü, “Şey, başkanım! </st><st c="17744">Amaan, başkan bendim, değil mi?” oldu. </st><st c="17783">Derin bir nefes aldı, sonra da konuşmaya başladı ama ne başlama. </st><st c="17848">Salladıkça açıldı, açıldıkça salladı. </st><st c="17886">Barcelona ve Real Madrid’deki dünyaca ünlü dört beş futbolcuyu transfer etti. </st><st c="17964">Önümüzdeki on yıl içinde Beşiktaş’ı en az dokuz kez şampiyon yaptı. </st><st c="18032">Kulübe sayısız tesis yaptı. </st><st c="18060">Bununla kalmayıp Beşiktaş’a önce UEFA Kupası’nı, sonra da Şampiyonlar Ligi Kupası’nı kazandırdı. </st><st c="18157">Bu kadarını ne biz bekliyorduk ne de başkan... </st><st c="18204">Coştukça coştu. </st><st c="18220">Bizi, özellikle başkanı epey güldürdü. </st><st c="18259">Baktım bizimkisi esas meseleye bir türlü gelmiyor, hatırlasın diye kuvvetlice öksürdüm. </st><st c="18347">En sonunda ayıldı. </st><st c="18366">Son olarak, “8-A sınıfını Beşiktaş - Galatasaray maçına götürmek istiyorum,” dedi. </st><st c="18449">Hepimiz aynı anda en sevimli halimizi takınarak başkana yalvarır gibi baktık. </st><st c="18527">Başkan bir bize, bir öğretmenimize, bir de Feyyaz’a baktı. </st><st c="18586">O an bize asır gibi geldi. </st><st c="18613">Sonra da yanıtını verdi:</st></p>
			<p><st c="18637">“Neden olmasın çocuklar, madem Feyyaz Başkan bunu istedi. </st><st c="18696">Kırmayalım sizi. </st><st c="18713">Öğretmeninizle birlikte tüm sınıfı maça davet ediyorum. </st><st c="18769">Bu arada size bir güzellik daha yapayım. </st><st c="18810">Maça formasız gelmek olmaz. </st><st c="18838">Hepinize forma hediye edeceğiz.”</st></p>
			<p><st c="18870">Çığlığı kopardık. </st><st c="18889">Odada inanılmaz bir sevinç vardı. </st><st c="18923">Feyyaz kendini tutamayıp başkana sarıldı. </st><st c="18965">Başkanı öpücüklere boğdu; en son, kafasını öptüğünü hatırlıyorum. </st><st c="19031">Bıraksak on gün öyle kalabilirdi. </st><st c="19065">Zavallı adam kendini zor kurtardı. </st><st c="19100">Bir ara Engin’in, Feyyaz’ın kulağına bir şeyler fısıldadığını gördüm. </st><st c="19170">Sonra da Feyyaz bizi susturdu, başkana döndü:</st></p>
			<p><st c="19215">“Başkanım, kamera bizi çekiyor, maça gitme kısmını televizyonda yayınlamasak olur mu? </st><st c="19302">Babam gece gündüz Beşiktaş TV’yi izliyor. </st><st c="19344">Ben babama sürpriz yapacağım da!”</st></p>
			<p><st c="19377">Başkan sitem dolu bir bakış fırlattı:</st></p>
			<p><st c="19415">“Ama Feyyaz Başkanım, siz de çok şey istiyorsunuz!”</st></p>
			<p><st c="19467">Hepimizin suratı düştü. </st><st c="19492">Başkan fazla dayanamadı, “Tamam tamam, bu kısmını yayınlamayız,” diyerek bize derin bir nefes aldırdı.</st></p>
			<p><st c="19594">Öğretmenimiz bu kez ayağa kalktı, gülümseyerek başkana baktı:</st></p>
			<p><st c="19656">“Başkanım, çok oluyoruz biliyorum ama izniniz olursa benim de bir isteğim olacak.”</st></p>
			<p><st c="19739">Çok nazik bir adamdı, gülümsedi:</st></p>
			<p><st c="19772">“Elbette, ne demek! </st><st c="19793">Öğretmenlerimiz için ne yapsak azdır!”</st></p>
			<p><st c="19831">“Eğer sizin için de mümkünse, okulumuzun beden eğitimi öğretmeni İlhan Bey için de bilet rica edecektim. </st><st c="19937">Kendisi gönülden Beşiktaşlıdır, ayrıca bu kadar çocukla ancak iki öğretmen baş edebilir.”</st></p>
			<p><st c="20026">Başkan, öğretmenimizi de kırmamıştı. </st><st c="20064">İlhan Öğretmen çok sevinecekti.</st></p>
			<p><st c="20095">Böylelikle bu hayali gerçekleştirme yolunda dev bir adım atmış, bir taşla iki kuş vurmuştuk. </st><st c="20189">İlginç bir anı olacaktı bizim için. </st><st c="20225">Özellikle benim için en güzel tarafı, strese girmeden maç izleyecek olmamdı. </st><st c="20302">Çünkü Fenerbahçe maçlarında heyecandan yerimde duramıyordum. </st><st c="20363">Bu arada Beşiktaş’ın kazanması da Fenerbahçe’nin işine yarıyordu. </st><st c="20429">Galatasaray liderdi ve Beşiktaş ile Fenerbahçe’nin iki puan önündeydi. </st><st c="20500">Galatasaray kaybederse Fenerbahçe averajla lider olabilirdi. </st><st c="20561">Beşiktaş forması giymek ile ilgili de tesellim hazırdı. </st><st c="20617">Beyaz bana yakışıyordu ve onu bir tişört gibi düşünecektim. </st><st c="20677">Diğer arkadaşlarımın da benzer bahaneler ürettiğinden adım gibi emindim.</st></p>
			<p><st c="20749">Öğretmenimiz için durum biraz farklıydı. </st><st c="20791">O, takım tutmuyordu ama öğrencilerinin mutluluğunu her şeyin üstünde tuttuğu için, maç izlemek gibi bir alışkanlığı olmamasına rağmen bizimle maça gelecekti. </st><st c="20949">Zaten öyle olmalıydı, çünkü bu yola çıkışımızın mimarı oydu ve ailelerimiz başka biriyle gitmemize asla izin vermezdi. </st><st c="21068">Ama yapılan her fedakârlığın bir karşılığı vardı. </st><st c="21118">Öğretmenimiz sonrasında bu durumu bize karşı koz olarak kullandı. </st><st c="21184">“Sınav gününe kadar çalışmazsanız maça gitmeyi unutun!” diyerek en tembelimizin bile ders çalışmasını sağladı. </st><st c="21295">Böylelikle karşılıklı çıkar dengesini kurmuştuk. </st><st c="21344">İşin en güzel yanı ise, her ikisinde de kazanan tarafın 8-A olmasıydı.</st></p>
			<p><st c="21414">Maçın oynanacağı günü heyecanla beklemiş, tüm günü unutulmaz hale getirmek için plan yapmıştık. </st><st c="21511">Maç pazar günü, akşam 19.00’da oynanacaktı. </st><st c="21555">Biz ise sabahın köründe buluşup akşama kadar piknik yapmayı, pikniğin ardından maça gitmeyi istiyorduk. </st><st c="21659">Böylelikle bütün gün birlikte olacak, eğlenecek, akşam da heyecanlı bir maç izleyecektik. </st><st c="21749">Son senemizdi ve birlikte geçireceğimiz her an bizim için kıymetliydi.</st></p>
			<p><st c="21819">Öğretmenimiz maça gitmeyi istiyordu ama piknik yapma fikrine sıcak bakmıyordu. </st><st c="21899">Önce, hayır dese de yalvarmalarımıza ve yaptığımız şirinliklere dayanamayıp yelkenleri suya indirmişti. </st><st c="22003">Kabul etmesinde İlhan Öğretmenimizin de etkisi büyüktü. </st><st c="22059">O da pikniğe ve maça bizimle gelecekti. </st><st c="22099">Her birimiz için izin belgesi düzenleyip evlerimize göndermişti. </st><st c="22164">Ben babama hiç göstermedim. </st><st c="22192">Sınavımın da iyi geçmesi nedeniyle annemle uzun bir pazarlık yapmış, hem maç hem de piknik iznini koparmıştım. </st><st c="22303">Beşiktaş ve Galatasaray’ı tutan çocuklar için pek sorun olmamıştı izin meselesi. </st><st c="22384">Öğretmenlerimizin başımızda olması onlar için yeterliydi. </st><st c="22442">Sadece Feyyaz ve Fenerbahçe’yi tutanlar babalarına maç kısmını anlatmamışlardı. </st><st c="22522">Bizi piknikte bileceklerdi. </st><st c="22550">Akşama geç dönecek olmamızı da sonrasında sinemaya gitme olarak anlatmıştık. </st><st c="22627">Okul servisleriyle anlaşılmıştı. </st><st c="22660">Evimizden alıp eve bırakacaklardı. </st><st c="22695">Bu durum, izin alma işini kolaylaştırmıştı.</st></p>
			<p><st c="22738">O sabah, nasıl olsa akşama Beşiktaş forması giyeceğiz diye kendi takımlarımızın formasını giydik. </st><st c="22837">Fenerbahçe’nin o yılki formaları çok şıktı. </st><st c="22881">Babam gururla baktı bana. </st><st c="22907">Sırt çantamı hazırlayıp evden çıktım. </st><st c="22945">Çıkışım biraz uzun sürdü. </st><st c="22971">Saçıma jöle sürmem, parfüm sıkmam, aynanın karşısında gereğinden fazla kalmam annemin gözünden kaçmamıştı. </st><st c="23078">Bu durum beni de şaşırtmıştı. </st><st c="23108">Bir şeyler kontrolüm dışında gelişiyordu. </st><st c="23150">Neler oluyordu bana? </st><st c="23171">Annem ve babam büyük bir keyifle uğurladılar. </st><st c="23217">Garip bir şekilde günü nasıl geçirecekleri bana bağlıydı. </st><st c="23275">Ben mutlu olduğumda onlar da mutlu oluyordu. </st><st c="23320">Üzgün olduğumda suratları düşüyordu. </st><st c="23357">Anne ve baba olmak nasıl bir şeydi böyle? </st><st c="23399">Galiba ben baba olmayacağım. </st><st c="23428">Çok zor ya! </st><st c="23440">Ama yine de Fenerbahçe’yi tutan birkaç çocuğum olsa hiç fena olmazdı doğrusu!</st></p>
			<p><st c="23517">Polonezköy’de bir yere gidecektik. </st><st c="23553">Neşe’nin babası ayarlamıştı orayı bize. </st><st c="23593">Arkadaşının mekânıymış. </st><st c="23617">Geniş bir bahçesi, oyun alanları vardı. </st><st c="23657">Sabah kahvaltısı, öğle ve akşam yemeği veriyorlardı. </st><st c="23710">Üstelik orada ata binmeniz mümkündü. </st><st c="23747">Neşe sayesinde uygun bir fiyata anlaşmıştık. </st><st c="23792">Üst üste gelen yazılılar, Hayal Sözleşmesi’ndeki hayalleri gerçekleştirmek için yaptığımız çalışmalar bizi çok yormuştu. </st><st c="23913">Böyle bir güne hepimizin ihtiyacı vardı.</st></p>
			<p><st c="23953">Benim için başka bir anlamı ise Bengisu’yu daha çok görecek olmamdı. </st><st c="24023">Son zamanlarda sürekli onu düşünüyordum. </st><st c="24064">Gözümü kapadığımda, odamda, sokakta, okuduğum kitaplarda hep o vardı. </st><st c="24134">Bütün benliğimi işgal etmişti. </st><st c="24165">Bunlar ne ara oldu, bilmiyorum. </st><st c="24197">Her şey bir anda gelişti. </st><st c="24223">Sınav stresi, Hayal Sözleşmesi derken nur topu gibi bir aşkım olmuştu. </st><st c="24294">Okuldan çıkış saatleri bana işkence gibi geliyordu, çünkü ondan ayırıyordu. </st><st c="24370">Her sabah bayram varmış gibi okula koşturuyordum. </st><st c="24420">Bengisu’nun okula gelmediği günler suratım gülmez, okul gözüme zindan gibi görünürdü. </st><st c="24506">Ona olan duygularımı anladığımdan beri ben, ben olmaktan çıkmış, başka bir şeye dönüşmüştüm. </st><st c="24599">Anne ve öğretmen korkusu olmasa derslerim düşer miydi? </st><st c="24654">Bilmiyordum ama yine de aşkla işi birbirine karıştırmayacak kadar öğrenciliğin inceliğine varmıştım. </st><st c="24755">(İş kelimesini küçümsemeyin lütfen! </st><st c="24791">Dünyanın en zor işi öğrenciliktir. </st><st c="24826">O kadar ders ve öğretmenle başa çıkmak kolay mı sanıyorsunuz? </st><st c="24888">Ya sınavlara ne demeli? </st><st c="24912">Emeğimizin karşılığında maaş da vermiyorlar!)</st></p>
			<p><st c="24957">Bütün sorun, ona bir türlü açılamamamdı. </st><st c="24999">Korkuyordum. </st><st c="25012">Reddedilmekten çok, dostluğumuzun bozulmasından... </st><st c="25063">Çünkü Hayal Sözleşmesi çalışmaları boyunca çok yakınlaşmış, dostluğumuzu iyice pekiştirmiştik. </st><st c="25158">O belki de beni sadece dostu olarak görüyordu. </st><st c="25205">Bense dostluğu hiç farkına varmadan –gerçekten– en uç noktaya taşımıştım. </st><st c="25279">Olası bir reddedilme durumunda dostumu kaybedebilirdim. </st><st c="25335">Acaba benim hakkımda ne düşünüyordu? </st><st c="25372">Yüreğinde nasıl bir yere sahiptim? </st><st c="25407">O da gün içinde beni düşünüyor muydu? </st><st c="25445">Duygularını hiç belli etmediği için de ne hissettiğini bir türlü anlayamıyordum.</st></p>
			<p><st c="25525">Beni sevdiğine dair tek işaret, sürekli birlikte vakit geçirmemizdi. </st><st c="25595">Çünkü kimse Bengisu’ya istemediği bir şeyi yaptıramazdı. </st><st c="25652">Tek tesellim de buydu. </st><st c="25675">Ah, bir göz göze gelebilseydim, sevgi dolu bakışlarımı bakışlarında kilitleseydim her şey farklı olabilirdi, ama nerde bende o yürek! </st><st c="25809">Korkağın önde gideniydim. </st><st c="25835">Piknik boyunca onu izledim, o nereye giderse oraya gittim. </st><st c="25894">Birlikte oyunlar oynadık. </st><st c="25920">Tabuda aynı takımdaydık. </st><st c="25945">Bütün grupları yendik. </st><st c="25968">Nihayet bir ara yalnız kaldığımızda çiçeklerden, kuşlardan, temiz havadan olsa gerek, bana bir cesaret geldi. </st><st c="26078">Birden, “Bengisu!” dedim. </st><st c="26104">O da, “Efendim Ege,” dedi. </st><st c="26131">Derin bir nefes aldım. </st><st c="26154">Günlerdir kafamın içinde kurduğum, aynanın karşısında defalarca tekrar ettiğim cümle ağzımdan tam çıkacakken Seda göründü karşıdan, telaşla Bengisu’ya seslendi:</st></p>
			<p><st c="26314">“Bengisu çabuk koş, bunları görmelisin, ay ne şeker şeylersiniz siz!”</st></p>
			<p><st c="26384">Küçük, sevimli, pamuk yumağı iki köpek yavrusu bize bakıyordu. </st><st c="26448">Bengisu kendini kaybetmiş bir şekilde onlara koştu. </st><st c="26500">Öptü, kokladı; onlarla saatlerce oynadı. </st><st c="26541">O köpek yavrularının yerinde olmak için neler vermezdim. </st><st c="26598">O dakikadan sonra köpeklerden başka kimseyi görmedi gözü. </st><st c="26656">Böylelikle sevgili tüy yumakları yüzünden itiraf girişimim başlamadan bitmişti.</st></p>
			<p><st c="26735">İstanbul’un karmaşasından kısa bir süreliğine de olsa uzaklaşmak, birlikte oyun oynamak, doğayla iç içe olmak bize çok iyi gelmişti. </st><st c="26869">Öğretmenimiz, “Çocuklar gitmemiz gerekiyor,” dediğinde ise suratlarımız asılmıştı. </st><st c="26952">(Feyyaz hariç.) Keşke o anlar hiç bitmeseydi.</st></p>
			<p><st c="26997">Maç için yola çıkmamız gerektiği söylendiğinde hepimiz üstümüzdekileri çıkarıp Beşiktaş formalarını giydik. </st><st c="27106">Feyyaz’ın gözleri parlıyordu. </st><st c="27136">Hayali gerçek olmuştu. </st><st c="27159">Arkadaşlarına Beşiktaş formasını giydirmişti, sırada maç vardı. </st><st c="27223">Fazlaca heyecanlı bir günün sonunda başka bir heyecana atılmak için yola çıktık. </st><st c="27304">Yol boyunca serviste şarkılar söyledik, öğretmenlerimizin kafasını şişirdik. </st><st c="27381">Bu arada beden eğitimi öğretmenimiz maçta nelere dikkat etmemiz gerektiğini tek tek anlattı. </st><st c="27474">Özellikle İlker, Neşe, Hasan ve Ender’i dikkatli olmaları konusunda uyardı.</st></p>
			<p><st c="27549">Stada geldiğimizde maçın başlamasına yaklaşık 45 dakika vardı. </st><st c="27613">Başkan sözünde durmuş, biletlerimizi bize dört gün öncesinden göndermişti. </st><st c="27688">Sıraya girdik, yapılan kontrollerden sonra tribündeki yerimizi aldık. </st><st c="27758">Nefis bir atmosfer vardı, Beşiktaş taraftarı stadı gelin gibi süslemişti. </st><st c="27832">Büyülenmemek elde değildi. </st><st c="27859">Hepimizin ağzı bir karış açıktı ve göz bebeklerinden fırlayacakmış gibi duran gözlerle etrafı seyrediyorduk. </st><st c="27968">Unutamayacağımız bir şölenle karşı karşıyaydık. </st><st c="28016">Beşiktaş’ın stadı çok güzeldi, yeni yapılmıştı. </st><st c="28064">Taraftarlar stadı tıklım tıklım doldurmuştu. </st><st c="28109">Lideri belirleyecek ve belki de şampiyonluğa götürecek maçta takımlarını yalnız bırakmamışlardı. </st><st c="28206">Bizim bulunduğumuz tribün gayet düzenliydi.</st></p>
			<p><st c="28249">İki öğretmen ve etrafında oturan bir sürü çocuk, taraftarların oldukça ilgisini çekmişti. </st><st c="28340">Bizleri ‘küçük kartal yavruları’ gibi gördüklerinden hiç kuşkum yoktu. </st><st c="28411">Oysa etraflarında bir sürü aslan ve kanarya yavrusu olduğunu bilseler ne yaparlardı kim bilir? </st><st c="28506">Düşüncesi bile ürkütüyordu beni. </st><st c="28539">Bütün gözler bizdeydi. </st><st c="28562">Bir yandan sahada ısınan futbolculara bakıyor, bir yandan da çaktırmadan bizi izliyorlardı. </st><st c="28654">Anlaşılan, maç boyunca kontrol altında olacaktık. </st><st c="28704">Hele bir amca vardı ki evlere şenlikti. </st><st c="28744">Bir eliyle çekirdek çitliyor, öbür eliyle atkısını sallıyordu. </st><st c="28807">Bu da yetmezmiş gibi, araştırmacı gözlerle bizi süzüyordu. </st><st c="28866">Tam da onun yanındaydık. </st><st c="28891">Öbür yanında esaslı, fanatik birkaç amca daha vardı. </st><st c="28944">Feyyaz, ben, Ender, Hasan, Bengisu, Arda, Neşe, Engin, Seda, İlker, Deniz, Berra ve diğerleriyse (saymaya ömür yetmez) amcalarımızın yanına dizildik. </st><st c="29094">En sonda da öğretmenlerimiz oturuyordu. </st><st c="29134">Diğer sıralarda kadın taraftarların yoğunluğu dikkat çekiyordu. </st><st c="29198">Demek ki futbol artık sadece erkeklerin sporu değildi.</st></p>
			<p><st c="29252">Nihayet futbolcuların sahaya çıkma vakti gelmişti. </st><st c="29304">Galatasaray sahaya çıktığında dayanılmaz bir ıslık ve uğultu duyuldu; kulaklarımızı tıkamak zorunda kaldık. </st><st c="29412">Beşiktaş çıktığında ise şölen vardı. </st><st c="29449">Törenin arkasından maç başladı. </st><st c="29481">Hiç televizyondaki gibi değildi. </st><st c="29514">Maçı mı izleyeyim, yoksa etrafa mı bakayım, bilemedim. </st><st c="29569">Beşiktaş kendi evinde oynuyor olmanın verdiği enerjiyle Galatasaray kalesine daha ilk dakikalardan yüklenmeye başladı. </st><st c="29688">Atak üstüne atak yapıyordu. </st><st c="29716">Pozisyonlar kaçtıkça çevremizdekiler ayağa kalkıp avazları çıktığı kadar bağırıyorlardı. </st><st c="29805">Bir pozisyonda Beşiktaş’ın golcüsü kaleciyle karşı karşıya kaldı veee topu dışarı attı. </st><st c="29893">Herkes heyecandan ayağa kalktı ve Beşiktaş’ı tutan arkadaşlar da. </st><st c="29959">Yalnız bizim grup ifadesiz ve sessiz oturuyordu. </st><st c="30008">Bu durum amcanın dikkatini çekmişti, Feyyaz’a sordu:</st></p>
			<p><st c="30060">“Bunlar neden sessiz yavrum, cenazeye mi geldiler? </st><st c="30112">Tövbe tövbe, içi geçmiş bunların, böyle taraftar mı olur?”</st></p>
			<p><st c="30170">Feyyaz önce biraz durakladı, sonra da adama bizi göstererek, “Bunlar sağır ve dilsiz amca!” dedi.</st></p>
			<p><st c="30268">Biz de amca, Feyyaz’a inansın diye boynumuzu büktük. </st><st c="30322">Bu işi çok iyi yapmış olmalıyız ki acıklı bir biçimde bize baktı. </st><st c="30388">Neyse ki o sırada Beşiktaş önemli bir pozisyona girdiği için amcamız oraya odaklandı. </st><st c="30474">Fırsat bu fırsat deyip Feyyaz’ın kulağına fısıldadım:</st></p>
			<p><st c="30527">“Oğlum, ne yaptın sen, delirdin mi? </st><st c="30564">Sağır ve dilsizler de ne demek!”</st></p>
			<p><st c="30596">“Ne yapayım, aklıma bir şey gelmedi?”</st></p>
			<p><st c="30634">Anlaşılan, maç sırasında konuşamayacaktık. </st><st c="30678">Amca daha önce konuştuğumuzu görmemişti demek ki ya da maç heyecanından pek dikkat etmemişti. </st><st c="30772">Birbirimize çaresizce baktık. </st><st c="30802">Sessizliğimiz bir süre devam etti. </st><st c="30837">Ama bunun uzun süre gitmeyeceği içime doğmuştu. </st><st c="30885">İlk yarının sonlarına doğru Galatasaray da ataklar yapmaya başladı. </st><st c="30953">Elbette bu durum Hasan, Arda, Bengisu ve Ender’i epey şenlendirmişti. </st><st c="31023">Bir Galatasaray atağında yüzde yüz gollük pozisyon kaçınca dananın kuyruğu koptu. </st><st c="31105">Ender ve Hasan kendilerini tutamayıp ayağa kalktılar, Ender o heyecanla nerde olduğunu unutup, “Tüh be, nasıl kaçar bu?” dedi. </st><st c="31232">O sırada zaman durdu. </st><st c="31254">Sanki on milyon göz bize kilitlendi; amca ve öbür ağır abilerin suratı anında düştü. </st><st c="31339">Amca, Feyyaz’a döndü öfkeyle.</st></p>
			<p><st c="31368">“Oğlum hani bunlar sağır ve dilsizdi?”</st></p>
			<p><st c="31407">Bizimkisi coşmuştu bir kere, saçmalamaya devam etti:</st></p>
			<p><st c="31460">“Amca valla öyleydiler, mucize işte! </st><st c="31498">Bak sen, olacak iş mi, şoktan dilleri açıldı!”</st></p>
			<p><st c="31544">Yanındakiler durur mu?</st></p>
			<p><st c="31567">“O zaman bunlar kör, baksanıza, Galatasaray golü kaçırıyor diye üzüldüler, oğlum bu nasıl iş? </st><st c="31662">Galatasaraylı mısınız siz?”</st></p>
			<p><st c="31689">Bela adım adım yaklaşıyordu. </st><st c="31719">Koca koca adamlar maçı unutmuş, biz zavallılara takmıştı. </st><st c="31777">Altı üstü küçücük çocuklardık. </st><st c="31808">Ne yaptığımızın ne önemi vardı. </st><st c="31840">Ama olur mu? </st><st c="31853">Fanatik olmak başka şeyler gerektiriyordu. </st><st c="31896">Maçı bırakıp işin peşine düştüler. </st><st c="31931">Bir anda hepsi dedektife dönüştü. </st><st c="31965">Belaya çatmıştık. </st><st c="31983">Acilen bir şey yapmam gerekiyordu. </st><st c="32018">Hemen Neşe’nin gözlüğünü çıkarıp Ender’e taktım:</st></p>
			<p><st c="32066">“Oğlum, gözlüğünü niye evde unuttun, al şunu tak, burnunun ucunu bile göremiyorsun? </st><st c="32151">Sahayı nasıl göreceksin?”</st></p>
			<p><st c="32176">Ender yaptığı hatayı anlamıştı:</st></p>
			<p><st c="32208">“Heeee, biz atak yapmıyor muyduk oğlum? </st><st c="32249">Galatasaray mı atak yaptı?”</st></p>
			<p><st c="32276">O sırada Hasan da ayıldı, Ender’e kızdı:</st></p>
			<p><st c="32317">“Senin yüzünden ben de karıştırdım. </st><st c="32354">Ne diye yanında oturdum ki?”</st></p>
			<p><st c="32382">Amcalar ve abiler, inanmak ve inanmamak arasında gidip gelirken bir mucize daha oldu, Beşiktaş gol attı. </st><st c="32488">O gol hayatımızı kurtardı. </st><st c="32515">Feyyaz havalara uçtu, çıldırdı. </st><st c="32547">Amcalar sarmaş dolaş oldular. </st><st c="32577">Statta kıyamet koptu. </st><st c="32599">Bizler de birbirimize deli gibi sarıldık. </st><st c="32641">Herkes bizi gol için seviniyor sandı. </st><st c="32679">Oysaki paçayı yırtmanın sevinciydi bu. </st><st c="32718">Ender ve Hasan daha çok sevindiler. </st><st c="32754">Adamların şüphelerini ortadan kaldırmak için oturdukları yerden bir çırpıda fırlayıp onlara sarıldılar. </st><st c="32858">İtiraf etmeliyim ki rollerini çok iyi yaptılar. </st><st c="32906">Adamlar inandılar ama biz inanmadık. </st><st c="32943">Çünkü o sırada nasıl bir üzüntü içinde olduklarını gözlerinden anlamıştık.</st></p>
			<p><st c="33017">İlk yarı düdüğü çaldığında sahadaki futbolculardan daha çok yorulduğumuzu hissetmiştim. </st><st c="33106">Bunun sebebi de çenelerini tutamayan Ender ve Feyyaz’dı. </st><st c="33163">Derin bir oh çektik. </st><st c="33184">Yanımızdaki amca ve diğerleri aradan faydalanıp bir yerlere gittiler. </st><st c="33254">O koltuk sırasında sadece bizim sınıf kaldı. </st><st c="33299">Ve ben herkesi daha dikkatli olma konusunda uyardım. </st><st c="33352">Öğretmenimiz sıranın öbür ucunda olduğu için yaşananları görmedi. </st><st c="33418">İyi ki görmedi, yoksa çok üzülürdü. </st></p>
			<p><st c="33454">İkinci yarı için döndüklerinde amcaların oldukça keyifli olduklarını gördük. </st><st c="33531">Her şeyi unutmuş gibiydiler. </st><st c="33560">Yüzleri gülüyordu. </st><st c="33579">Takımları 1-0 öndeydi, her şey yolundaydı. </st><st c="33622">İkinci yarı çok hızlı başladı. </st><st c="33653">Bu kez saldıran taraf Galatasaray’dı. </st><st c="33691">Anlaşılan, devre arasında azar işitmişlerdi. </st><st c="33736">Sağdan soldan hızlı hücumlarla Beşiktaş kalesini yokluyorlardı. </st><st c="33800">Bu çabaları çok geçmeden golü getirdi ve 56. </st><st c="33845">dakikada durum 1-1 oldu. </st><st c="33870">Stat ölüm sessizliğine gömüldü kısa bir süre. </st><st c="33916">Sonrasında ise uğultu, söylenmeler, bağırmalar... </st><st c="33966">Feyyaz olduğu yere çöktü. </st><st c="33992">İlhan Öğretmen’in dünyası yıkıldı. </st><st c="34027">Amcalar ayakta, ağızlarına geleni saydılar, aklıma Ender ve Hasan geldi. </st><st c="34100">Ne yapıyorlardı acaba? </st><st c="34123">İnşallah bir saflık yapıp da sevinmezler, dedim içimden. </st><st c="34180">Göz ucuyla onlara baktım. </st><st c="34206">Bizimkiler kırk yıllık Beşiktaşlı gibi ayağa kalkmış, bağırıyorlardı. </st><st c="34276">Üstelik amcalardan daha öfkeliydiler. </st><st c="34314">Ender yüksek sesle, bir yandan da amcalara bakarak bağırıyordu:</st></p>
			<p><st c="34377">“Bu gol yenir mi be! </st><st c="34399">Yazıklar olsun size!”</st></p>
			<p><st c="34420">Bunu gören Hasan, Ender’den daha ateşliydi:</st></p>
			<p><st c="34464">“Ah Beşiktaş, bu bize yapılır mı?” </st></p>
			<p><st c="34500">Onların sesini bu kez öğretmenlerimiz de duymuştu. </st><st c="34551">Hepimiz maçı bırakıp fanatik Galatasaraylı arkadaşlarımızın suratlarına baktık. </st><st c="34631">Gülmemek için dudağımı ısırdım. </st><st c="34663">Can korkusu insana neler yaptırıyordu. </st><st c="34702">Galatasaray gol atmıştı ama taraftarları kızıyordu. </st><st c="34754">Gol attığı için takımına kızan başka taraftar var mıydı dünyada bilmiyorduk ama oradan tek parça halinde çıkmamız buna bağlıydı. </st><st c="34883">Yoksa amcalar bizi çiğ çiğ yerdi. </st><st c="34917">Bundan sonraki dakikalara kalp dayanmazdı. </st><st c="34960">Maç daha da heyecanlı bir hal almıştı. </st><st c="34999">Hiçbirimiz yerimizde oturamıyorduk. </st><st c="35035">Küçük bir şokun ardından taraftarlar kendine geldi ve hep bir ağızdan, “Bizim için Kartal, bizim için!” diye bağırdılar. </st><st c="35156">Mecburen biz de! </st><st c="35173">Onlar ne söylese aynısını söylüyorduk, sıkıysa söyleme! </st><st c="35229">Amcaların gözü üstümüzde. </st><st c="35255">Bir yandan maçı izliyor, bir yandan da geleceğin kartal yavrularını eğitiyorlardı. </st><st c="35338">Ee, onlardan sonra bu tribünleri biz teslim alacaktık! </st><st c="35393">İyi yetiştirilmeliydik.</st></p>
			<p><st c="35416">Zavallı top, bir o kaleye bir bu kaleye gidiyor; dakikalar da bir bir eriyordu. </st><st c="35497">60, 65, 70 derken 75. </st><st c="35519">dakikaya gelmiştik. </st><st c="35539">Beşiktaş ataktayken topu kaptırdı. </st><st c="35574">Ani hücum yapan Galatasaray, Beşiktaş kalesine hızlıca yöneldi. </st><st c="35638">Beşiktaş yarı sahasında bir Beşiktaşlı, dört Galatasaraylı oyuncu vardı. </st><st c="35711">Nefesleri tuttuk, teyzenin biri dua ediyordu, taraftarların çoğu gözünü kapadı. </st><st c="35791">Kaleci kalesini terk etti, Galatasaraylı oyuncu kaleciyle karşı karşıya kaldı, topu kalecinin üzerinden aşırdı, top süzüle süzüle yol almaya başladı. </st><st c="35941">Gökyüzünde kuğu gibi süzülüyordu sanki. </st><st c="35981">Bütün stat dışarı gitsin diye dua ediyordu ama olmadı. </st><st c="36036">Galatasaraylı golcü, bir mühendis gibi hesaplamış, topu ağlara göndermişti. </st><st c="36112">Bu kez statta gerçek bir yıkım vardı. </st><st c="36150">Topun aklı olsa o kaleye girmeye, o kadar insanı üzmeye utanırdı. </st><st c="36216">Ama o, tarih yazmak istercesine kaleye girmişti. </st><st c="36265">Yanımdaki Feyyaz’a döndüm hemen. </st><st c="36298">Gözleri kıpkırmızı bir halde kafasına vurmaya başladı:</st></p>
			<p><st c="36352">“Benim yüzümden, babam haklı, bu maça gelmeseydim böyle olmazdı!”</st></p>
			<p><st c="36418">Ellerini tuttum, onu kuvvetlice sarstım:</st></p>
			<p><st c="36459">“Saçmalama oğlum, böyle söylersen babandan ne farkın kalır? </st><st c="36520">Biz bunun için mücadele etmiyor muyuz? </st><st c="36559">Maç bu, sahada oynanır, seninle ne ilgisi var? </st><st c="36606">Golü sen mi yedin? </st><st c="36625">Hem daha maç bitmedi. </st><st c="36647">Topla kendini. </st><st c="36662">15 dakikanız var. </st><st c="36680">Neler olur bu kadar sürede.”</st></p>
			<p><st c="36708">“Ne olacak, yenileceğiz işte! </st><st c="36739">Oğlum, kazanmak için iki gol lazım bize. </st><st c="36780">Galatasaray bu, kolay mı 15 dakikada iki gol atmak?”</st></p>
			<p><st c="36832">“Peki, Galatasaray’ın rakibi kim? </st><st c="36867">Beşiktaş! </st><st c="36877">Kolay mı onu bu sahada yenmek! </st><st c="36908">Bu sene son anda kaç maç çevirdiniz! </st><st c="36945">İnan Feyyaz, takımına inan! </st><st c="36973">Ben bir Fenerli olarak inanıyorum, sen de inan!”</st></p>
			<p><st c="37021">Son sözlerim onu kendine getirmişti. </st><st c="37059">Tekrar maça döndü ve var gücüyle bağırdı:</st></p>
			<p><st c="37100">“Kartal gol, gol, gol! </st><st c="37124">Kartal gol, gol, gol!” </st></p>
			<p><st c="37147">Sonrasında bütün stat aynı tempoya katıldı. </st><st c="37191">Beşiktaş o dakikadan itibaren rakibine nefes aldırmadı. </st><st c="37247">Çok net pozisyonlar buldu ama kaleci panter kesilmişti, uçan her şeyi yakalıyordu. </st><st c="37330">Utanmasa birkaç martı bile yakalardı. </st><st c="37368">Bir pozisyonda topu kurtardı, topa yine vurdular, düştüğü yerden kalkıp onu da kurtardı. </st><st c="37457">Kalesinde devleşmişti. </st><st c="37480">O kurtardıkça Beşiktaş’ın umutları da çimlere gömülüyordu.</st></p>
			<p><st c="37538">Dakikalar 87’yi gösterirken Beşiktaşlı oyuncu ceza alanı içinde düşürüldü. </st><st c="37614">Hakem penaltı verdi. </st><st c="37635">Ama Beşiktaş taraftarı pek sevinemedi. </st><st c="37674">Herkesin gözü, uçan kalecideydi. </st><st c="37707">Binlerce yürek, topun başına geçen golcüleriyle atıyordu. </st><st c="37765">Gol atsa tarihe geçecek, kaçırsa bütün stadı yasa boğacaktı. </st><st c="37826">O anda kimse onun yerinde olmak istemezdi. </st><st c="37869">Topu penaltı noktasına koydu. </st><st c="37899">Geriye doğru epey açıldı. </st><st c="37925">Herkes yüzünü kapadı. </st><st c="37947">Oyuncu var gücüyle topa vurdu. </st><st c="37978">Uçan kaleci yine panter gibi uzandı, topa parmaklarının ucuyla dokunmasına rağmen kaleye girmesine engel olamadı. </st><st c="38092">O anda yer yerinden oynadı. </st><st c="38120">Beşiktaş beraberlik golünü, bitime 3 dakika kala atmıştı! </st><st c="38178">Geriye normal süre olarak 3 dakika ve hakemin oynatacağı uzatmalar kalmıştı. </st><st c="38255">Galatasaraylı oyuncular 3 dakika daha dayanamamanın üzüntüsü içinde birbirlerine kızıp duruyorlardı. </st><st c="38356">Beşiktaşlılar ise bir an önce oyun başlasın diye acele ediyorlardı.</st></p>
			<p><st c="38423">Hakem düdüğü çalıp oyunu yeniden başlattığında Beşiktaşlılarda inanılmaz bir heyecan vardı. </st><st c="38516">Dudaklar ısırılıyor, top Galatasaray’a geçtiğinde ise uğultular komşu Yunanistan’a kadar ulaşıyordu. </st><st c="38617">Maçın normal süresi bitti ve hakemler 3 dakika uzatma gösterdiler. </st><st c="38684">Beşiktaş etkili ataklar yapıyordu. </st><st c="38719">Doksan artı ikide Beşiktaş golcüsü kaleciyle karşı karşıya kaldı. </st><st c="38785">Kaleci yüzde yüzlük golü kurtarıp topu kornere çeldi. </st><st c="38839">Herkes saçını başını yoldu. </st><st c="38867">Artık maç bitmiş sayılırdı. </st><st c="38895">Feyyaz üstünü başını yırttı, herkes çıldırmıştı. </st><st c="38944">Korner, Beşiktaş’ın son şansıydı. </st><st c="38978">Korner kullanmadan önce Beşiktaş kalecisi kalesinden çıkıp Galatasaray ceza alanına geldi. </st><st c="39069">Doksan artı üç dolmak üzereydi.</st></p>
			<p><st c="39100">Beşiktaş’ın on numarası korneri kullandı, tüm oyuncular ceza alanına doğru yöneldi ve Beşiktaş kalecisi herkesten yükseğe fırlayıp kafayla topu Galatasaray kalesine doğru gönderdi. </st><st c="39282">Top, o ana kadar panter kesilen kalecinin gözleri önünden geçerek ve son artistliğini yaparak en çok sevdiği şeyle, ağlarla buluştu. </st><st c="39415">Beşiktaş kalecisi hep tutacak değildi ya, bu kez atmıştı. </st><st c="39473">Hayatının belki de ilk ve tek golünü, maçın bitimine birkaç saniye kala ağlara göndermişti.</st></p>
			<p><st c="39564">Sonrası ise gerçek bir çılgınlıktı. </st><st c="39601">35 - 40 bin kişi “Gooooollll!” diye bağırıp en yakınındakine sarıldı. </st><st c="39671">Hakem de maçı bitirdi. </st><st c="39694">Feyyaz ağlıyordu ama bu kez sevinçten. </st><st c="39733">Bana sıkıca sarıldı, çünkü yanında ben vardım; amcalara sarıldı, arkadakilere sarıldı, olduğu yerde deli gibi tepindi, takımı maç kazanmış bir taraftarın yapması gereken her şeyi abartarak yaptı. </st><st c="39929">Aklı başına geldiğinde ise hepimize dönüp ses telleri yırtılırcasına bağırdı:</st></p>
			<p><st c="40006">“Teşekkür ederim 8-A, canım öğretmenim. </st><st c="40047">Siz olmasaydınız burada olamazdım, başaramazdım!”</st></p>
			<p><st c="40096">Bir süre orada kalıp Feyyaz, Seda, İlker, Deniz ve Berra’nın sevinçlerini doya doya yaşamalarına izin verdik. </st><st c="40207">Ama Ender, Arda ve Hasan’ın daha fazla işkence çekmemesi için fazla kalmadık. </st><st c="40285">Son saniye golü onları perişan etmişti. </st><st c="40325">Zavallılar korkudan üzüntülerini yaşayamamışlardı. </st><st c="40376">Öğretmenimiz gitme vaktimizin geldiğini işaret ettiğinde Feyyaz ağlamaklı oldu. </st><st c="40456">Bıraksak sabaha kadar orada kalabilirdi. </st><st c="40497">Ama gitmeliydik. </st><st c="40514">Saatlerdir evlerden uzaktık, çok geç kalırsak ailelerimiz merak ederdi. </st><st c="40586">Gerçi gün içinde ve maç saatine kadar sık sık aramış, her anımızın raporunu almışlardı ama bir müddet sonra telefonlarımızın susmayacağı kesindi. </st><st c="40732">Stattan güçlükle çıktık ve servisteki yerlerimizi aldık.</st></p>
			<p><st c="40788">Feyyaz, öğretmenimize dönüp bütün sevimliliğiyle, “Öğretmenim, Neşe de izin verirse önde oturabilir miyim? </st><st c="40896">Taraftarın sevincini görmek istiyorum,” dedi.</st></p>
			<p><st c="40941">Öğretmenimiz, Neşe’ye baktı. </st><st c="40971">O da ticari zekâsını konuşturdu:</st></p>
			<p><st c="41003">“Yarın okulda iki tost ve dondurma ısmarlarsan neden olmasın!”</st></p>
			<p><st c="41066">Pahalı bir istekti ama o an duygularıyla hareket eden Feyyaz’ın bunu anlayacak durumu yoktu. </st><st c="41160">Araba isteseydi onu bile kabul ederdi. </st><st c="41199">Beşiktaş kazanmıştı ya, gerisi önemli değildi.</st></p>
			<p><st c="41245">“Tamam Neşe, ne istersen alacağım!”</st></p>
			<p><st c="41281">Feyyaz’ın mutluluğuna diyecek yoktu, hem önde hem de öğretmenin yanında oturacaktı. </st><st c="41366">Feyyaz oturur oturmaz yola çıktık. </st><st c="41401">Böylelikle macera, heyecan, bazı arkadaşlar için korku dolu bir günü geride bırakmanın yorgunluğuyla kendimizi koltuklarımıza bıraktık. </st><st c="41537">Sadece Beşiktaşlı arkadaşlar hareketliydi. </st><st c="41580">Maç kazanma psikolojisiyle capcanlıydılar. </st><st c="41623">Şarkılar söylediler, tezahürat yaptılar. </st><st c="41664">Etraf, maçtan çıkanlar yüzünden kalabalıktı, trafik vardı. </st><st c="41723">Çok yavaş ilerliyorduk. </st><st c="41747">Öğretmenimiz geç kalacağımızı düşünerek ailelerimizi arattı. </st><st c="41808">Trafik olduğunu, biraz geç geleceğimizi söyledik ailelerimize. </st><st c="41871">Yavaş yavaş ilerleyen arabada bunalmıştık. </st><st c="41914">Bir süre böyle gittikten sonra sesler duymaya başladık. </st><st c="41970">Taraftarlar tezahürat yapıyor derken koşuşturmalar gördük. </st><st c="42029">Fanatik iki grup arasında kavga vardı. </st><st c="42068">Taşlar, sopalar havada uçuşuyordu. </st><st c="42103">Serviste olmamıza rağmen çok korktuk. </st><st c="42141">Bazı kızlar ağlamaya başladı. </st><st c="42171">Trafik de kilitlenmişti. </st><st c="42196">Öğretmenimiz, “Çocuklar sakin olun, kafalarınızı eğin!” derken kırılan cam sesi duyduk. </st><st c="42284">Sonrasında ise, “Ah kafam!” diyen sesi. </st><st c="42324">Feyyaz kanlar içinde kalmıştı. </st><st c="42355">Kızlar çığlık attı, bizler ise donup kaldık.</st></p>
			<p><st c="42399">Öğretmenimiz, Feyyaz’ın kafasını tuttu. </st><st c="42440">“Sakin olun, bir şey yok!” diye bağırdı. </st><st c="42481">İlhan Öğretmen beden öğretmeni olmanın verdiği çeviklikle bir çırpıda arkadan öne geldi. </st><st c="42570">Feyyaz’ı güçlü kollarıyla kavradı. </st><st c="42605">O sırada trafik tamamen durmuştu. </st><st c="42639">Öğretmenimize döndü:</st></p>
			<p><st c="42659">“Eda Öğretmenim, buraları avucumun içi gibi biliyorum. </st><st c="42715">Çok yakında bir hastane var. </st><st c="42744">Oraya götürelim çocuğu. </st><st c="42768">Trafik bir süre daha açılmaz.”</st></p>
			<p><st c="42798">Öğretmenimiz başıyla onayladı. </st><st c="42830">Servis şoförüne, “Utku Bey, siz çocukları götürün, biz İlhan Bey’le hastaneye gidiyoruz!” dedi.</st></p>
			<p><st c="42925">Ender ağlamaklı konuştu:</st></p>
			<p><st c="42950">“Gitmiyoruz öğretmenim, Feyyaz’ı bırakmayız.”</st></p>
			<p><st c="42996">Öğretmenimiz çok kızdı:</st></p>
			<p><st c="43020">“Kaprisinizi çekemem. </st><st c="43043">Acele etmemiz gerekiyor.” </st></p>
			<p><st c="43069">Feyyaz korkuyla seslendi:</st></p>
			<p><st c="43094">“Öğretmenim, Ege ve Ender benimle kalabilir mi?”</st></p>
			<p><st c="43143">Öğretmenimiz kabul etmek zorunda kaldı. </st><st c="43184">Arkadaşları serviste bırakıp hızla hastaneye koştuk. </st><st c="43237">İlhan Öğretmen kuş olup uçtu sanki, Feyyaz’ı hastaneye yetiştirdik. </st><st c="43305">İçeri girer girmez, acil bölümüne aldılar. </st><st c="43348">Telefon ve cüzdanını bize verdiler. </st><st c="43384">Arkadaşımızın kafası yarılmıştı, yüzü kan içindeydi ama gayet sakindi, normalde parmağı bile sıyrılsa ortalığı yıkardı. </st><st c="43504">Beklerken öğretmenimiz Feyyaz’ın telefonundan babasının numarasını buldu:</st></p>
			<p><st c="43577">“Babası da maça gelecekti. </st><st c="43605">Büyük ihtimalle buralardadır, haber verelim.”</st></p>
			<p><st c="43650">İlhan öğretmen de onayladı, Eda öğretmenimiz aradı. </st><st c="43703">Küçük bir kaza olduğunu, hastaneye gelmesi gerektiğini söyledi. </st><st c="43767">Sonra da bizimkileri arayıp biraz geç geleceğimizi bildirdi Serdar amca, yakında olduğu için on dakikada geldi. </st><st c="43879">Gözleri korkuyla bakıyordu, şaşkındı. </st><st c="43917">Oğlunun burada ne işi vardı, şu an evde olması gerekiyordu! </st><st c="43977">Bize doğru geldi:</st></p>
			<p><st c="43994">“Ender, Ege neler oluyor çocuklar? </st><st c="44030">Neden Beşiktaş forması giydiniz?”</st></p>
			<p><st c="44063">Kafalarımızla öğretmeni işaret ettik. </st><st c="44102">Tişörtü kan içindeydi. </st><st c="44125">Feyyaz’ın babası sendeledi. </st><st c="44153">Korkuyla öğretmene yöneldi:</st></p>
			<p><st c="44180">“Hocam, ne oldu söyleyin, oğluma kötü bir şey mi oldu yoksa?”</st></p>
			<p><st c="44242">“Sakin olun, durumu iyi, kafası yarıldı. </st><st c="44284">Şu an büyük ihtimalle dikiş atıyorlar!”</st></p>
			<p><st c="44323">Serdar amca çaresizce sordu:</st></p>
			<p><st c="44352">“Bu nasıl, nasıl olur?” </st></p>
			<p><st c="44377">“Nasıl olacak, futbol canileri yaptı. </st><st c="44415">Servisimiz kavganın ortasında kaldı. </st><st c="44452">Taş attılar, Feyyaz’ın kafasına geldi.”</st></p>
			<p><st c="44491">“İyi de sizin ne işiniz var ki burada? </st><st c="44531">Piknikte değil miydiniz?”</st></p>
			<p><st c="44556">“Maçtaydık Serdar Bey!”</st></p>
			<p><st c="44580">“Neee!”</st></p>
			<p><st c="44588">O sırada Feyyaz’ın bulunduğu bölümdeki perde açıldı, hemşire çıktı. </st><st c="44657">Feyyaz, babasını gördü, var gücüyle bağırdı. </st><st c="44702">Sesi hastanede yankılandı:</st></p>
			<p><st c="44728">“Baba, babaaa, kazandık babaaa! </st><st c="44761">Ben de maçtaydım. </st><st c="44779">Uğursuz gelmedim baba, kazandık! </st><st c="44812">Ben uğursuz değilmişim baba! </st><st c="44841">Babaaa duydun mu, babacığım ben uğursuz değilim! </st><st c="44890">İzin almadan geldiğim için özür dilerim baba, ne olur kızma!”</st></p>
			<p><st c="44951">Feyyaz bağırdıkça babasının gözlerinden yaşlar aktı, dudağını ısırdı, kafasını iki elinin arasına aldı, yere çöktü. </st><st c="45068">Öğretmenimiz, Serdar amcanın yanına gitti, elini omzuna koydu:</st></p>
			<p><st c="45130">“Size uğursuz olmadığını kanıtlamak için sınıfıyla birlikte maçtaydı. </st><st c="45201">Bütün arkadaşları onun için Beşiktaş forması giyip maça geldiler. </st><st c="45267">İzin vermezsiniz diye sizden gizledi.”</st></p>
			<p><st c="45305">“Şimdi benim yüzümden mi oğlum bu halde?”</st></p>
			<p><st c="45347">“Öyle düşünmeyin! </st><st c="45366">Futbol canilerine maalesef bir türlü engel olamadık! </st><st c="45419">Bunun için şimdilik yapacağınız bir şey yok ama Feyyaz’ın kafasındaki bir düşünceyi değiştirebilirsiniz!”</st></p>
			<p><st c="45524">“Ne düşünüyor ki benim oğlum Eda Hanım? </st><st c="45565">Daha küçücük çocuk o, ne düşünebilir ki!”</st></p>
			<p><st c="45606">“Sanılanın aksine bu yaş grubu çok duyarlıdır Serdar Bey, Beşiktaş’ı ondan daha çok sevdiğinizi düşünüyor!”</st></p>
			<p><st c="45714">Serdar amca tekrar ağlamaya başladı. </st><st c="45752">Uzun süre, Feyyaz acil odasından çıkıncaya kadar da o pozisyonda kaldı. </st><st c="45824">Oğluyla ilgili çok önemli şeyler öğrenmişti. </st><st c="45869">Oğlunun, babası yüzünden küçücük kafasında büyüttüğü korkuları sindirmeye çalışıyordu. </st><st c="45956">Feyyaz’ı dinlenme odasına aldıklarında koşup sımsıkı sarıldı. </st><st c="46018">Öptü kokladı.</st></p>
			<p><st c="46031">“Oğlum, canım yavrum, hiçbir şey senden daha kıymetli değil. </st><st c="46093">Seni dünyalara değişmem. </st><st c="46118">Affet babanı, ne olur affet! </st><st c="46147">Sen uğursuz olur musun? </st><st c="46171">Söz veriyorum, saçma sapan takıntılarıma son vereceğim.”</st></p>
			<p><st c="46227">Feyyaz küçücük kollarıyla sımsıkı sardı babasını; o güne kadar yaşanan bütün sıkıntıları, kafasındaki dikişleri, korkuları unutup sordu:</st></p>
			<p><st c="46364">“Baba beni ne zaman maça götüreceksin?”</st></p>
			<p><st c="46404">“Ne zaman istersen.”</st></p>
			<p><st c="46425">“Yenilirsek?..”</st></p>
			<p><st c="46441">“Yine götüreceğim...”</st></p>
			<p><st c="46463">“Bütün maçlarda yenilirsek?”</st></p>
			<p><st c="46492">“Yine de götüreceğim! </st><st c="46515">Sen yeter ki affet babanı!”</st></p>
			<p><st c="46542">Baba ve oğulu, sımsıkı sarılmış bir halde hastanede bırakıp çıktık. </st><st c="46611">Öğretmenlerimiz ikiye ayrılarak bizi evlerimize bıraktılar. </st><st c="46671">Anne ve babam biricik oğullarını kapıda karşıladı. </st><st c="46722">Hemen odama gidip uyumak niyetindeydim ama telaştan atladığım bir ayrıntı yüzünden bir maç da bizim evde yaşandı. </st><st c="46836">Feyyaz’ın telaşından üstümdeki Beşiktaş formasını çıkarmayı unutmuşum; babam gördü, çıldırdı, tansiyonu çıktı:</st></p>
			<p><st c="46946">“Oğlum bu ne? </st><st c="46961">Delirdin mi! </st><st c="46974">Biz adamı sabahleyin Fenerbahçe formasıyla yolluyoruz, adam akşama Beşiktaş formasıyla geliyor! </st><st c="47070">Ege, gel buraya!”</st></p>
			<p><st c="47087">“Baba sandığın gibi değil! </st><st c="47115">Ölümüne Fenerliyim! </st><st c="47135">Uzun hikâye, yarın anlatırım!”</st></p>
			<p><st c="47165">“Gel buraya!”</st></p>
			<p><st c="47179">“Offf!”</st></p>
			<p><st c="47187">“Babaya of denmez!”</st></p>
			<p><st c="47207">Hayat dersi 1001: Babalar hep fanatiktir, değiştim diyenlerin çok azı değişir! </st></p>
		</div>
	<div id="charCountTotal" value="47287"></div></body>
</html>
