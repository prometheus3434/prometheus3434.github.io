<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az" xmlns:xml="http://www.w3.org/XML/1998/namespace">
<head>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />

  <title>9. Bölüm</title>
</head>

<body>
  <p class="h11"><br /></p>

  <h2 style="text-align: center;">9. Bölüm</h2>

  <p style="text-align: center;"><b>9. Görev: Amazonlar kraliçesi Hippolyta'dan kemerini almak</b><br /></p>

  <p style="text-align: center;"><br /></p>

  <p>Hippolyta, Yunan Mitolojisinde babası Ares tarafından kendisine verilen sihirli korseyi giyen Amazon kraliçesi olarak bilinmektedir. Hercule'ün 12 görevi içinde 9. sırada gerçekleştirdiği görevi, Hippolyta'dan bu sihirli korsenin alınması idi. Eurystheus'un kızı Admete'nin isteği üzerine bu görev Hercule'e verilmiş ve Hercule'de durumu Hippolyta'ya anlatarak korseyi almıştır. Tam bu esnada, Hera Amazon Kadınları arasında bir yalan haber çıkarmış ve Hercule'ün aslında kraliçeyi kaçırmak için geldiğini öne sürmüştür. Bunun üzerine Amazon kadınları Hercule'e saldırıya geçmiş, Hercule ise Hippolyta'nın kendisine ihanet ettiğini düşünürek onu öldürmüştür.</p>

  <p><span class="t7">HIPPOLYTA'NIN KEMERİ</span></p>

  <p>Hercule Poirot'nun söylemekten çok hoşlandığı bir şey vardır: Hayat tesadüflerden ibarettir. Bir olay daima bir diğerine götürür.</p>

  <p>Bunun en iyi kanıtı olarak da hep Rubens olayını göstermiştir.</p>

  <p>Aslında Rubens olayı hiçbir zaman ilgisini çekmemişti. Birincisi Rubens beğendiği bir ressam değildi, ikincisi de bu son derece sıradan bir hırsızlık olayıydı. Yakın dostu Alexander Simpson'un hatırı ve kendine özel nedenlerle, mitolojiyle bağlantılı olabileceği için bu olayla ilgilenmeyi kabul etmişti.</p>

  <p>Hırsızlığın hemen ardından Alexander Simpson, Hercule Poirot'yu çağırmış ve ona dert yanmıştı. Rubens'ın bu eseri son zamanlarda keşfedilmişti, gerçi pek tanınmıyordu, ama kimse gerçek olduğundan kuşkulanmıyordu. Simpson Galerisi'nde sergilenirken gün ortasında çalınmıştı. Olay tam olarak işsizlerin, caddelerin kavşaklarında yatma eylemi yaptıkları ve Ritz'e girmeye çalıştıkları sırada olmuştu. Küçük bir grup Simpson Galerisi'ne girmeyi başarmış ve burada "Sanat lükstür. Açları doyurun," yazılı pankartlar açmışlardı. Polis çağrılmış, meraklılar etrafta toplanmış ve ancak isyancıların polis tarafından uzaklaştırılmasının ardından Rubens'ın tablosunun çerçevesinden düzgün bir şekilde kesilip götürüldüğü anlaşılmıştı.</p>

  <p>"Biliyor musunuz, bu aslında çok küçük bir tablo," diye açıkladı Bay Simpson. "Herkes şu işsiz sersemlere bakarken, biri rahatlıkla kolunun altına alıp götürmüş olabilir."</p>

  <p>Daha sonra, söz konusu işsizlerin Simpson Galerisi'nde gösteri yapmak için kandırıldıkları ve karşılığında da para aldıkları belirlenmişti. Olay olup bitene dek onların hiçbir şeyden haberleri olmamıştı.</p>

  <p>Hercule Poirot bunun ustaca düzenlenmiş bir soygun olduğunu kabul ediyor, ancak bu konuda ne yapması gerektiğini kestiremiyordu. Bu soygunun failini, polisin kendisinden çok daha önce bulacağını belirtti.</p>

  <p>Alexander Simpson, "Bakın Mösyö Poirot," dedi. "Tabloyu kimin çaldığını ve nereye gittiğini biliyorum."</p>

  <p>Simpson Galerisi'nin sahibine göre tablo, sanat eserlerini şaşılacak derece ucuz fiyata ve hiç soru sormadan elde etmekten çekinmeyen bir milyoner için uluslararası bir çetenin elemanları tarafından çalınmıştı. Simpson'un dediğine göre tablo Fransa'ya kaçırılacak ve orada milyonere satılacaktı. İngiliz, ve Fransız polisi alarma geçirilmişti, ancak Simpson bu konuda onlara güvenmiyordu.</p>

  <p>"Eğer bir kez bu pis herifin eline geçerse, onu geri alamam. Bilirsiniz polis bile zengin kişilere saygıyla yanaşır. Benim size başvurma nedenim de bu işte. Bu hassas bir konu ve işler gün geçtikçe içinden çıkılmaz bir hal alıyor. Siz tam bunu çözecek kişisiniz."</p>

  <p>Hercule Poirot çok isteyerek olmasa da, bu işi üstlenmeye razı oldu ve bunun için hemen Fransa'ya gitmeyi kabul etti. Gerçi bu hırsızlık olayı onu pek sarmamıştı, ama bu sayede Poirot kendisi için çok daha cazip olan Kayıp Liseli Kız olayıyla ilgilenme şansı buldu.</p>

  <p>Poirot valizini beceriyle hazırlayan uşağına övgüler yağdırırken içeri giren Başmüfettiş Japp, ona bu olaya ilgili ilk bilgileri verdi.</p>

  <p>"Merhaba," dedi Japp. "Fransa'ya gidiyorsunuz, değil mi?"</p>

  <p>"Mon cher, Scotland Yard'ın kulağından da hiçbir şey kaçmıyor."</p>

  <p>Japp hafifçe kıkırdadı.</p>

  <p>"Ne de olsa bizim de casuslarımız var. Simpson sizden şu Rubens olayıyla ilgilenmenizi istemiş. Sanırım bize güvenmiyor. Neyse, şimdi bunu konuşmanın ne yeri ne de zamanı, sizden tamamen farklı bir istekte bulunacaktım. Paris'e gitmişken bir taşla iki kuş vurmanın sizin açınızdan hiçbir sakıncası olmayacağım düşündük. Dedektif Hearn de orada, Fransız polisiyle işbirliği içinde çalışıyor. Hearn'ü tanıyorsunuz, değil mi? İyi bir dedektif, ama maalesef pek yaratıcı değil. Bir konuda sizin de görüşünüzü almak istedim."</p>

  <p>"Hangi konudan söz ediyorsunuz?"</p>

  <p>"Bir çocuk kayboldu. Yarın gazetelerin manşetlerine çıkar. Sanırım kaçırıldı. Cranchester'deki bir rahibin kızı. Adı King, Winnie King."</p>

  <p>Ve bütün öyküyü anlattı.</p>

  <p>Olay olduğunda Winnie, Paris'te seçkin ve çok zeki İngiliz kızların eğitim gördüğü Bayan Pope'un özel kız kolejine gitmek üzere yola çıkmıştı. Winnie, Cranchester'den ilk trenle ayrılmıştı. Londra'da kız öğrencileri istasyonda karşılamakla görevli Elder Sisters Ltd. çalışanlarından biri tarafından karşılanmış ve Victoria İstasyonu'nda Bayan Pope'un yardımcısı Bayan Burnshaw'a teslim edilmişti. Sonra da kendisi gibi Paris'e gitmekte olan diğer on sekiz kızla birlikte Dover'da gemiye bindirilmişti. Manş Kanalı'nı hep birlikte geçmiş, Clais'teki gümrük işlemlerini birlikte tamamlamışlardı. Oradan Paris trenine binmiş ve yemekli vagona gitmişlerdi. Ancak Bayan Burshaw, Paris'in banliyölerine yaklaştıkları sırada kızları sayınca on dokuz yerine on sekiz kız olduğunu görmüştü.</p>

  <p>"Aha," dedi Poirot başını sallayarak. "Tren bir yerde durmuş mu?"</p>

  <p>"Amiens'te durmuş ama o sırada kızların hepsi yemekli vagondaymış ve hepsi de Winnie'nin de kendileriyle birlikte olduğunu söylüyor. Kompartımanlarına döndükleri sırada gözden kaybolmuş. Yani kısacası kendisiyle aynı kompartımanı paylaşan diğer beş kızla birlikte kompartımanına dönmemiş. Kızlar başlangıçta hiçbir şeyden kuşkulanmamışlar, kendileri için ayrılmış diğer iki bölümden birinde olduğunu düşünmüşler."</p>

  <p>Poirot başını salladı.</p>

  <p>"Son olarak ne zaman görülmüş?"</p>

  <p>"Tren Amiens'ten hareket ettikten on dakika sonra." Japp hafifçe öksürdü. "Son görüldüğünde, şey... tuvalete giriyormuş."</p>

  <p>Poirot mırıldandı.</p>

  <p>"Son derece doğal." Sonra ekledi. "Başka bir şey yok mu?"</p>

  <p>"Bir şey daha var." Japp'in yüzü asıldı. "Şapkası Amiens'ten yaklaşık yirmi kilometre ötede demiryolunun yanında bulundu."</p>

  <p>"Ama ceset yoktu, öyle mi?"</p>

  <p>"Yoktu."</p>

  <p>"Peki, bu konuda siz ne düşünüyorsunuz?" diye sordu Poirot.</p>

  <p>"Ne düşüneceğimi bilmiyorum! Çok karışık! Cesedi bulunmadığına göre trenden düşmüş olamaz."</p>

  <p>"Tren Amiens'ten ayrıldıktan sonra hiç durmuş mu?"</p>

  <p>"Hayır. Yalnızca bir kez yavaşlamış -işaret beklemek için- ama durmamış. Birinin trenden yaralanmadan atlayabileceği kadar yavaşladığını düşünüyorum. Sizce kız korkup panik içinde kaçmaya çalışmış olabilir mi? Bu onun ilk sömestriymiş, belki evden ayrılmak istemiyordu. Ama yine de onun on beş yaşında olduğunu ve bunun aklı başında, olgun olması beklenebilecek bir yaş olduğunu dikkate almalıyız. Ayrıca yolculuk boyunca neşesi yerindeymiş, yanındakilerle sohbet edip durmuş."</p>

  <p>"Tren aranmış mı?"</p>

  <p>"Ah evet, tren Kuzey İstasyonu'na girmeden önce iyice arandı. Kız trende yoktu, bu kesin." Ve Japp sıkılarak ekledi.</p>

  <p>"Kız sanki buhar olup uçtu. Bunu anlayamıyorum, Mösyö Poirot. Çok karışık, ilginç bir durum bu."</p>

  <p>"Nasıl bir kızdı?"</p>

  <p>"Bildiğim kadarıyla normal, sıradan bir tip."</p>

  <p>"Nasıl göründüğünü, tipini öğrenmek istemiştim."</p>

  <p>"Elimde amatör çekim bir fotoğrafı var. Pek dikkati çekecek kadar güzel olmadığı kesin."</p>

  <p>Fotoğrafı Poirot'ya uzattı, dedektif dikkatle inceledi.</p>

  <p>Saçları iki yandan örülmüş, uzun boylu iri bir kızdı. Fotoğraftan, onun haberi olmadan çekildiği anlaşılıyordu. Winnie King fotoğrafta elma yiyordu. Dudakları yarı aralanınca tel takılmış, tavşan dişleri ortaya çıkmıştı.</p>

  <p>Japp, "Sıradan, sade bir kız," dedi. "Ama yaş olarak gençlerin en gösterişsiz oldukları bir dönemde! Geçen gün Sketch'te, bu yılki İngiliz güzellik kraliçesi Marcia Gaunt'un bir fotoğrafını gördüm. İğrenç sivilceli bir cildi vardı, dişlekti, saçları uzun ve seyrekti, üstelik sıskaydı da. Sanki bir gece içinde her şey değişmiş ve büyüleci bir güzelliğe dönüşmüş, kadınlar bunu nasıl başarabiliyorlar bilemiyorum. Sanki bir mucize!"</p>

  <p>Poirot gülümsedi.</p>

  <p>"Kadınlar, inanılmaz, mucizevi yaratıklardır. Peki ya kızın ailesi? Yararı olabilecek bir şey söylediler mi?"</p>

  <p>Japp başını salladı.</p>

  <p>"Bu konuda polise yardımcı olabilecek hiçbir şey bilmiyorlar. Annesi zaten hasta. Zavallı Başrahip King ise aldığı haberle altüst olmuş. Kızının Paris'e gitmeyi çok istediğine, hatta bunun için çok ısrar ettiğine yemin ediyor. Resim ve müzik gibi bir şey okuyacakmış. Bayan Pope'un kızlarının hepsi sanata çok düşkündürler. Belki biliyorsunuz, Bayan Pope'un koleji çok ünlü bir okul. Sosyetik kızlann birçoğu oraya gidiyor. O çok disiplinlidir, ayrıca orası çok pahalı bir okul ve gerçekten seçerek öğrenci kabul ediyorlar!"</p>

  <p>Poirot iç çekti.</p>

  <p>"O okulu biliyorum. Peki ya kızları İngiltere'den alan Bayan Burshaw?"</p>

  <p>“Pek zeki bir tip sayılmaz Bayan Pope'un kızın kaybolmasından dolayı kendisini suçlayacağından çok korkuyor."</p>

  <p>Poirot düşünüyordu. Mırıldandı.</p>

  <p>"Peki, bu öyküde hiç genç bir adam yok mu?"</p>

  <p>Japp fotoğrafı işaret etti.</p>

  <p>"Öyle birine benziyor mu?"</p>

  <p>"Hayır benzemiyor. Ama görüntüsünün aksine romantik bir kalbi olabilir. On beşinde bir genç kız o kadar da küçük sayılmaz."</p>

  <p>"Neyse," dedi Japp. "Eğer onun kaybolmasının nedeni romantik bir ilişki ise, hemen aşk romanı okumaya başlıyorum."</p>

  <p>Umut içinde Poirot'ya baktı.</p>

  <p>"Hiçbir fikriniz yok mu?"</p>

  <p>Poirot yavaşça başını salladı.</p>

  <p>"Demiryolunun kenarında ayakkabılarını da bulmuşlar mı?"</p>

  <p>"Ayakkabı mı? Hayır. Neden ayakkabı?"</p>

  <p>Poirot mırıldandı.</p>

  <p>"Yalnızca bir fikir..."</p>

  <p>Telefon çaldığında Hercule Poirot taksiden yeni inmişti. Telefonu kaldırdı.</p>

  <p>"Evet."</p>

  <p>Arayan Japp'ti.</p>

  <p>"Sizi bulmam iyi oldu. Sorun halloldu. Scotland Yard'a döndüğümde beni bekleyen bir mesaj vardı. Kız bulunmuş. Amiens'ten otuz kilometre kadar ötede anayolda. Sersemlemiş bir halde olduğu için işe yarar bir şey öğrenmek mümkün olmamış. Doktor ona ilaç verildiğini söylüyor, bunun dışında kız tamamen sağlam."</p>

  <p>Poirot ağır ağır, "Demek artık bana ihtiyaç duymuyorsunuz?" dedi.</p>

  <p>"Maalesef. Çok üzgünüm. Sizi rahatsız ettiğim için çok özür dilerim, sir."</p>

  <p>Japp şakasına gülerek telefonu kapadı.</p>

  <p>Hercule Poirot gülmüyordu. Telefon ahizesini yerine koydu. Yüzü endişeliydi.</p>

  <p>Müfettiş Hearn, Poirot'ya kuşkuyla bakıyordu.</p>

  <p>"Bu konuyla bu kadar ilgilendiğinizi bilmiyordum, bayım."</p>

  <p>Poirot, "Başmüfettiş Japp size bana bu konu hakkında bilgi vermeniz gerektiği iletmedi mi?" diye sordu.</p>

  <p>Hearn başıyla onayladı.</p>

  <p>"Sizin başka bir konu için buraya geldiğinizi, ancak bu bilmeceyi çözmekte de bize yardımcı olacağınızı söyledi. Şimdi artık her şey ortaya çıktığına göre sizin bu konuyla ilgilenmenize şaşırdım. Kendi işinizle ilgileneceğini düşünmüştüm."</p>

  <p>Hercule Poirot yanıtladı.</p>

  <p>"Benim işim bekleyebilir. Beni asıl ilgilendiren bu olay. Bunun bir bilmece olduğunu ve artık bittiğini söylediniz. Ama bilmece halen çözülmemiş gibi görünüyor."</p>

  <p>"Şey, efendim, çocuğu bulduk. Zarar da görmemiş. Önemli olan da buydu zaten."</p>

  <p>"Ama bu, sizin çocuğu nasıl bulduğunuz konusuna açıklık getirmiyor, değil mi? Kendisi ne söylüyor? Onu muayene eden bir doktor oldu, değil mi? O ne söylüyor?"</p>

  <p>"Onu ilaç verdiklerini söylüyor. Hâlâ kafası bulanık. Anlaşıldığı kadarıyla Cranchester'den ayrılmasının sonra olanları hiç anımsamıyor. Sanki bütün olanlar kafasından silinip gitmiş. Doktor, onun hafif bir beyin sarsıntısı geçiyor olabileceğini söylüyor. Kafasının arkasında bir morluk varmış. Doktor bunun hafıza kaybını açıklayabileceği görüşünde."</p>

  <p>"Bu da hiç kuşkusuz birilerinin çok işine geliyor."</p>

  <p>Müfettiş Hearn kuşkulu ve kararsız bir şekilde sordu.</p>

  <p>"Yani sizce o numara yapıyor olabilir mi, efendim?"</p>

  <p>"Sizce?"</p>

  <p>"Hayır, yapmadığından eminim. Çok hoş bir genç, hatta yaşına göre biraz çocuksu."</p>

  <p>"Hayır, numara yapmıyor." Poirot başını salladı. "Ama yine de onun trenden nasıl indiğini bilmek isterim. Bundan kimin sorumlu olduğunu ve nedenini..."</p>

  <p>"Nedenini soruyorsanız, bunun bir çocuk kaçırma girişimi olduğunu söyleyebilirim, efendim. Fidye almak istemişlerdir."</p>

  <p>"Ama istemediler."</p>

  <p>"Kızın bağırıp çağırması karşısında sinirleri bozulup, onu hemen oracıkta yolun kenarına bırakmış olmalılar."</p>

  <p>Poirot kuşkuyla sordu.</p>

  <p>"Cranchester Katedrali başrahibinden ne kadar fidye almayı umabilirlerdi ki? Bildiğim kadarıyla İngiliz Kilisesi'nin görevlileri pek zengin değiller."</p>

  <p>Dedektif Hearn neşeyle, "Bence bu işte tam anlamıyla çuvallamışlar," dedi.</p>

  <p>"Bu sizin görüşünüz."</p>

  <p>Dedektif Hearn hafifçe kızararak sordu.</p>

  <p>"Peki ya siz ne düşünüyorsunuz efendim?"</p>

  <p>"Kızın trenden nasıl gizlice çıkarıldığını bilmek istiyorum."</p>

  <p>Polis memurunun yüzü daha da kızarmıştı.</p>

  <p>"Evet, bu gerçekten bir sır. Çözülemeyen bir gizem! Yemekli vagonda oturmuş kızlarla sohbet ediyormuş. Beş dakika sonra ise adeta buhar olup uçmuş -hey dostlar, bilin bakalım nerede- sihirbazlık gösterisi gibi bir şey!"</p>

  <p>"Kesinlikle, aynen bir sihirbazlık gösterisi gibi. Bayan Pope'a ayrılan kompartımanların bulunduğu vagonda başka kimler vardı?"</p>

  <p>Müfettiş Hearn başıyla onayladı.</p>

  <p>"İyi bir noktaya parmak bastınız, efendim. Bu önemli. Bu önemli, çünkü çocukların bulunduğu vagon, trendeki son vagondu ve yolcular yemekli vagondan yerlerine döner dönmez restoranın vagonlarla arasındaki kapılar kilitleniyordu. Herhalde bunu, yemekli vagonu temizlemek için yapıyordu. Winnie King de diğerleriyle birlikte kalkmış. Bu arada okul, vagonda üç kompartıman ayırtmış."</p>

  <p>"Peki ya vagondaki diğer kompartımanlarda kimler vardı?"</p>

  <p>Hearn not defterini çıkardı.</p>

  <p>"Bayan Jordan ve Bayan Butters, İsviçre'ye giden, orta yaşlı hiç evlenmemiş iki kız. Onlarla ilgili hiçbir tersliğe rastlamadık, her ikisi de saygın kişiler, yaşadıkları Hampshire'da çok iyi tanınıyorlar. Sonra biri Lyon'dan, diğeri Paris'ten iki tüccar. Her ikisi de saygın ve orta yaşlı beyler. James Eliot adında genç bir adam ve eşi var, kadın çok gösterişli bir tip. Sadece bu adamın kötü bir ünü var, polis kayıtlarında bazı suç eylemlerine karıştığına dair bilgiler var ama hiç çocuk kaçırma girişimi olmamış. Yine de kompartımanı didik didik arandı, eşyaları arasında bu olaya karışmış olabileceğini gösteren hiçbir şey yoktu. Sonra biri daha vardı, Paris'e giden Amerikalı bir kadın. Hakkında pek bir şey bilinmiyor. Güzel bir kadın. Hepsi bu kadar."</p>

  <p>Hercule Poirot sorularına devam etti.</p>

  <p>"Peki, trenin Amiens'ten ayrıldıktan sonra hiç durmadığı kesin mi?"</p>

  <p>"Kesinlikle. Bir defa yavaşlamış, ama trenden atlanmasını mümkün kılacak kadar değilmiş, tabii ciddi şekilde yaralanmayı hatta ölmeyi göze almadan."</p>

  <p>Hercule Poirot mırıldandı.</p>

  <p>"Zaten olayı alışılmışın dışında ilginç kılan da bu. Okuluna giden bir kız Amiens'in hemen dışında yok oluyor. Sonra yine Amiens'in hemen dışında yoktan var oluyor. Peki, ama bu arada neredeydi?"</p>

  <p>Müfettiş Hearn başını salladı.</p>

  <p>"Böyle düşününce, inanılmaz görünüyor. Ah, bu arada, bana ayakkabılarla ilgili bir şeyler sorduğunuzdan bahsedildi, kızın ayakkabıları. Bulunduğunda kızın ayakkabıları ayağındaydı, ama demiryolunda bir çift kadın ayakkabısı vardı, demiryollarının memurlarından biri bulmuş. İyi durumda olduklarını görünce de evine götürmüş. Siyah sağlam ayakkabılar."</p>

  <p>"Ah!" diyen Poirot mutlu olmuş gibi görünüyordu.</p>

  <p>"Ayakkabıların ne önemi olduğunu anlayamadım efendim? Sizce bir anlamı var mıydı?"</p>

  <p>"Bir varsayımı kanıtlıyorlar," dedi Hercule Poirot. "Bu sihirbazlık olayının nasıl gerçekleştirildiğine ilişkin varsayımımı."</p>

  <p>Bayan Pope'un kız koleji benzer kuruluşların birçoğu gibi Neuilly'deydi. Şık takımları içindeki Hercule Poirot gözlerini dikmiş binaya bakarken birden kapıdan hızla çıkan bir grup genç kızın arasında kaldı. Onların sayınca yirmi beş kişi olduklarını gördü, hepsi aynı lacivert ceket etek takımları giymişlerdi ve hepsinin başlarında Bayan Pope'un seçimi olan hiç de hoş görünmeyen lacivert kadifeden kırmızı-dore bantlı İngiliz stili şapkalar vardı. Yaşları on dörtle on sekiz arasındaydı; şişman, zayıf, sarışın, esmer, güzel, çirkin her tür kız vardı aralarında. En arkada ise genç kızlardan biri ile birlikte yürüyen beyaz saçlı, telaşlı görünen bir kadın vardı. Poirot bunun Bayan Burshaw olduğunu tahmin etti.</p>

  <p>Poirot bir dakika kadar arkalarından baktıktan sonra zili çaldı ve Bayan Pope ile görüşmek istediğini bildirdi.</p>

  <p>Bayan Lavinia Pope yardımcısı Bayan Burshaw'dan çok farklıydı. Kişilikli bir kadındı. Saygı uyandıran bir tipi vardı. Her ne kadar ebeveynlere karşı sürekli yumuşak ve sempatik davranmak durumunda olsa da güçlü bir okul yöneticisi için gerekli olan kendinden emin, kararlı kişiliğini çevresindekilere yansıtıyordu. Gri saçları ustalıkla biçimlendirilmişti, gri tayyörü çok sade olmasına rağmen şıktı.</p>

  <p>Poirot'yu karşıladığı odanın kültürlü bir kadına ait olduğu anlaşılıyordu. Oda zevkli döşenmişti, masaların üzerinde çiçekler ve dünyanın farklı yerlerinde önemli yerlere gelmiş öğrencilerinden bazılarının çerçevelenmiş, imzalı fotoğrafları vardı. Duvarlarda ünlü ressamlardan röprodüksiyonlar ve birkaç usta işi yağlıboya resim asılıydı. Oda o kadar temizdi ki neredeyse cilalanmışçasına parlıyordu. İnsan en ufak bir toz parçacığının bile böylesi bir tapınağa girmeye cesaret edemeyeceği hissine kapılıyordu.</p>

  <p>Bayan Pope, Hercule Poirot'yu kendinden emin, yargılarında asla yanılmayan bir kadın havasıyla karşıladı.</p>

  <p>"Mösyö Hercule Poirot? İsminizi çok duydum. Sanırım buraya gelmenizin nedeni o talihsiz Winnie King olayı. Son derece üzücü bir olay."</p>

  <p>Ancak Bayan Pope hiç de üzgün görünmüyordu. Felaketleri olağan karşılamaya ve onlara gereğinden fazla önem vermemeye alışmıştı.</p>

  <p>"Böyle bir şey," dedi Bayan Pope. "Daha önce hiç olmamıştı."</p>

  <p>Tavırlarıyla "ve bir daha da asla olmayacak" der gibiydi.</p>

  <p>Hercule Poirot, "Kızın buradaki ilk sömestriydi öyle değil mi?" diye sordu.</p>

  <p>"Evet."</p>

  <p>"Daha önce Winnie ya da ebeveynleriyle bir ön görüşme yapmış mıydınız?"</p>

  <p>"Son dönemde hayır. İki yıl önce, Cranchester yakınlarındayken başpiskopos..."</p>

  <p>Bayan Pope'un o andaki davranışının anlamı şuydu: Lütfen buna dikkat edin. Ben başpiskoposlarla görüşen biriyim.</p>

  <p>"Beni başrahip ve Bayan King ile tanıştırdı. Bayan King ne yazık ki hastaydı. Sonra da Winnie ile tanıştım. Çok iyi yetiştirilmiş bir kız, sanata karşı da büyük ilgi ve yeteneği var. Bayan King'e Winnie'yi resmi eğitimini tamamladıktan sonra okulumuzda bir ya da iki yıl aramızda görmekten mutluluk duyacağımı bildirdim. Burada Mösyö Poirot, özellikle resim ve müzik konuları üzerine eğiliyoruz. Kızlar operaya, Comedie Française'e götürülüyorlar, Louvre'daki seminerlere katılıyorlar. En iyi orkestra şefleri, virtüözler, ressamlar buraya gelip, onları müzik, resim konusunda eğitiyor, şan dersi veriyor, resim yapmayı öğretiyorlar."</p>

  <p>Bayan Pope birden Hercule Poirot'nun bir ebeveyn olmadığını anımsayarak, sordu.</p>

  <p>"Sizin için ne yapabilirim, Mösyö Poirot?"</p>

  <p>"Winnie'nin son durumunun nasıl olduğunu bilmek isterim."</p>

  <p>"Başrahip King, Amiens'e gelip, Winnie'yi götürdü. Çocuğun yaşadığı büyük şoktan sonra belki de yapılacak en akıllıca şey buydu."</p>

  <p>Ve ekledi.</p>

  <p>"Buraya bakıma muhtaç, zayıf kızları almıyoruz, Mösyö Poirot. Hastalara bakma olanağımız yok. Başrahibe de kızını eve geri götürmesinin daha doğru olacağı kanısında olduğumu bildirmiştim."</p>

  <p>Hercule Poirot kayıtsız bir havada sordu.</p>

  <p>"Sizce bu olay nasıl oldu, Bayan Pope?"</p>

  <p>"En ufak bir fikrim bile yok, Mösyö Poirot. Bana anlatıldığı kadarıyla her şey son derece inanılmaz görünüyor. Çocuklara bakması için görevlendirdiğim eğitmenimi bu olaydan dolayı bir şekilde suçlamak bana anlamsız geliyor, tabii kızın yokluğunu çok daha önce fark etmiş olması gerektiği dışında."</p>

  <p>"Peki, polisten buraya gelen oldu mu?"</p>

  <p>Bayan Pope'un aristokrat bedeni hafif bir titreşimle sarsıldı. Son derece soğuk bir ifadeyle yanıt verdi.</p>

  <p>"Polis merkezinden Mösyö Lefarge adında biri gelerek bu konuya herhangi bir şekilde ışık tutabilecek bir bilgim olup olmadığını sordu. Tabii ki konu hakkında hiçbir bilgim yoktu. Sonra diğer kızların valizleriyle birlikte buraya ulaşan Winnie'nin eşyalarına bir göz atmak istedi. Ona bunların daha önce başka bir polis memuru tarafından alındığını söyledim. Sanırım departmanlar arası iletişim eksikliği olmuş. Kısa bir süre sonra da bizi Winnie'nin tüm eşyalarını onlara teslim etmemekle suçlayan bir telefon aldım. Bunu son derece kısa ve öz yanıtladım. Resmi makamlann gözdağı vermelerine fırsat tanımamak gerekir."</p>

  <p>Poirot derin bir soluk aldı.</p>

  <p>"Son derece cesur ve kararlı bir kişiliğiniz var. Bundan ötürü size hayranlık duydum, matmazel. Sanırım Winnie'nin eşyaları buraya getirildikten sonra açılmamıştı?"</p>

  <p>Bayan Pope şaşırmış gibi görünüyordu.</p>

  <p>"Rutin olarak tüm valizler buraya varır varmaz açılır ve kızların eşyaları benim verdiğim talimatlara uygun şekilde dolaplarına yerleştirilir. Biz kurallarımız sayesinde varlığımızı sürdürmekteyiz, mösyö. Winnie'nin eşyaları da diğer kızlarınkiyle birlikte açıldı. Tabii sonradan yeniden valizine yerleştirildi ve valizi aynen geldiği şekilde iade edildi."</p>

  <p>Poirot, "Aynen mi?" diye sordu.</p>

  <p>Duvara doğru ilerledi.</p>

  <p>"Bu, arka planda katedralin de göründüğü ünlü Cranchester Köprüsü'nün resmi değil mi?"</p>

  <p>"Kesinlikle haklısınız, Mösyö Poirot. Bunu Winnie yapmış, buraya da özellikle bana sürpriz yapmak için getiriyormuş. Eşyalarının arasında, rulo yapılmış bir halde, üzerinde 'Winnie'den Bayan Pope'a' yazan bir not ile birlikte bulduk. Gerçekten o yaşta bir çocuk için çok ince bir düşünce."</p>

  <p>"Ah!" dedi Poirot. "Peki ya sizin bu resim hakkındaki görüşünüz'.'"</p>

  <p>Poirot, Canchester Köprüsü'nün çok sayıda resmini görmüştü. Her yıl akademide sergilenen eserler arasında çok sık rastlanan bir figürdü bu, bazen yağlıboya, bazen suluboya olarak. Köprüyü iyi, vasat, kötü resmedilmiş olarak görmüştü. Ama hiç bu denli kaba hatlarla çizildiğini görmemişti.</p>

  <p>Bayan Pope'un gülümsemesi sinsiceydi.</p>

  <p>"Genç kızların cesaretlerini kırmamak gerekir, Mösyö Poirot. Winnie de ilerde iyi resimler yapabilecek şekilde teşvik edilmeli, tabii."</p>

  <p>Poirot düşünceli bir halde mırıldandı.</p>

  <p>"Aslında onun suluboya çalışması daha doğru olmaz mıydı?"</p>

  <p>"Evet. Yağlıboya çalışmaya başladığını ben de bilmiyordum."</p>

  <p>"Ah," dedi Poirot. "İzninizle matmazel."</p>

  <p>Resmi duvardan alıp, pencereye doğru tuttu. Dikkatle inceledi ve sonra Bayan Pope'a bakarak sordu.</p>

  <p>"Acaba sizden bu resmi bana vermenizi rica edebilir miyim, matmazel?"</p>

  <p>"Şey, aslına bakarsanız Mösyö Poirot..."</p>

  <p>"Bu resmi çok beğendiğinizi söylemeyin bana. Çok kötü bir çalışma."</p>

  <p>"Evet, sanatsal bir önemi olmadığı kesin, bu konuda haklısınız. Ama o... o bir öğrencinin çalışması ve..."</p>

  <p>"İnanın bana madam, duvarınıza asmak için bu hiç uygun bir resim değil."</p>

  <p>"Neden böyle söylediğinizi anlayamıyorum, Mösyö Poirot,"</p>

  <p>"Size hemen kanıtlayayım." Çantasından bir şişe, bir sünger ve birkaç bez çıkardı.</p>

  <p>"Önce size bir öykü anlatmak isterdim, madam. Muhteşem bir kuğuya dönüşen çirkin ördek yavrusunun masalına benzer bir öykü bu."</p>

  <p>Konuşurken bir yandan da heyecanla çalışıyordu. Oda terebentin kokusuyla doldu.</p>

  <p>"Sanırım sık sık revülere gitmiyorsunuz, madam?"</p>

  <p>"Doğru, gerçekten de öyle, bana çok sıradan görünüyor..."</p>

  <p>"Sıradan evet, ama bazen çok eğitici olabiliyorlar. Yakın zamanda bir revüde çok ustaca kimlik değiştirebilen başarılı bir oyuncuya rastladım. Birinci oyunda büyüleyici, seksapelini öne çıkaran, çekici bir kabare yıldızıydı. On dakika sonraysa üzerinde eşofmanı, az gelişmiş, bir çocuk olup çıkmıştı. Sonraki on dakika da onu karavanında fal bakan bir Çingene olarak gördük."</p>

  <p>"Hiç kuşkusuz bu mümkün ama şu anda bunu neden..."</p>

  <p>"Size trendeki sihirbazlık numarasının nasıl gerçekleştiğini açıklamaya çalışıyordum. Winnie üzerinde gösterişsiz giysileri, gözlükleri ve dişlerindeki çıkarılabilir telleriyle tuvalete gitti. On beş dakika sonraysa oradan Müfettiş Hearn'ün deyişiyle 'göz kamaştırıcı' bir bayan olarak çıktı. Parlak ince çoraplar, yüksek ökçeli ayakkabılar, okul üniformasını gizleyecek mink bir manto, lülelerinin üzerinde ufak, kadife bir şapka ve elbette yepyeni bir yüz, oh evet, yeni bir yüz. Ruj, pudra, allık, maskara!... Çabucak kimlik değiştirebilen usta bir aktrisin gerçek yüzünü kim bilebilir ki? Belki yalnızca Tanrı! Ama matmazel siz, siz hiç kuşkusuz birçok kez çirkin, sıradan okullu kızın mucizevi bir şekilde çekici, bakımlı sosyetik tiplere dönüşebildiklerini görmüşsünüzdür."</p>

  <p>Bayan Pope yutkundu.</p>

  <p>"Yani sizce Winnie King kılık değiştirip..."</p>

  <p>"Hayır, Winnie King değil. Winnie daha Londra yolundayken kaçırıldı. Onun yerini de bizim kolayca kılık değiştirebilen aktrisimiz aldı. Bayan Burshaw, Winnie King'i hiç görmedi; zaten karşısına gelen dişleri telli, gözlüklü, saçları örgülü, okul üniformalı kızın Winnie King olmadığını nasıl bilebilirdi ki? Buraya kadar plan sorunsuz işlemişti, ama sahtekâr buraya kadar gelmeyi göze alamazdı, çünkü siz gerçek Winnie'i tanıyordunuz. Böylece -göz açıp kapayana dek- Winnie tuvalette buharlaştı ve pasaportunda karısının da adı bulunan Jim Eliot diye birinin eşi olarak yeniden vücut buldu. Sarı örgüler, diş teli, kalın çoraplar, gözlükler... bunların hepsi çok az yer kaplayan şeylerdi. Ama ayakkabılar ve şapka -şu biçimsiz İngiliz stili şapka- onlar yok edilmeliydiler. Dolayısıyla da pencereden dışarı atıldılar. Daha sonra, gerçek Winnie de deniz yoluyla Fransa'ya getirildi, nasıl olsa kimse İngiltere'den Fransa'ya getirilen hasta, kendinden geçmiş bir çocuk aramıyordu ve sessizce kimse fark etmeden anayolun kenarına bırakıldı. Zaten genç kıza bütün bu süre boyunca verilen scopolaminin etkisi geçse bile olanlara ilişkin bir şey anımsayacaktı, çünkü zaten bütün bunları o yaşamamıştı."</p>

  <p>Bayan Pope gözlerini Poirot'ya dikmişti.</p>

  <p>"Peki, ama nedeni… Bu anlamsız kılık değiştirmelerin nedeni ne olabilir?"</p>

  <p>Poirot ciddiyetle yanıtladı.</p>

  <p>"Winnie'nin valizi. Bu insanların İngiltere'den Fransa'ya gizlice sokmak istedikleri bir şey vardı, tüm gümrük memurlarının peşinde olduğu bir şey, çalıntı bir sanat eseri! Peki, ama böyle bir durumda bir okul öğrencisinin valizinden daha güvenli bir yer olabilir mi? Siz tanınmış birisiniz Bayan Pope, okulunuz da çok ünlü. Kuzey İstasyonu'nda okulunuza gelen küçük bayanların valizleri gümrükte açılmadan geçiriliyor. Bunlar Bayan Pope'un ünlü okulunun eşyaları! Bu durumda bir çocuk kaçırma olayından sonra polis merkezinden birinin gönderilip, buraya getirilen eşyaları aldırmasından daha normal bir şey olamazdı, değil mi?"</p>

  <p>Hercule Poirot gülümsedi.</p>

  <p>"Ama ne büyük bir şans ki, okulunuzda ulaşan valizlerin hemen gelir gelmez açılıp eşyaların yerleştirilmesi gibi bir kuralı var ve dolayısıyla Winnie'den gelen hediye de -bu arada aslında Winnie'nin Cranchester'de sizin için valizine yerleştirdiği bir hediye değildi bu- sizin elinize geçti."</p>

  <p>Poirot kadına yaklaştı.</p>

  <p>"Bu resmi bana vermelisiniz. Bakın, birazdan siz de bunun sizin seçkin okulunuza uygun olmadığı fikrine hak vereceksiniz."</p>

  <p>Ona tuval bezini gösterdi.</p>

  <p>Sanki büyü yapılmışçasına Cranchester Köprüsü kaybolmuş, yerini parlak, canlı renklerde antik dönemden bir sahneye bırakmıştı.</p>

  <p>Poirot alçak bir sesle ekledi.</p>

  <p>"Hippolyta’nın Kemeri... Hippolyta'nın kemerini Hercule'e verişi Rubens tarafından resmedilmiş. Büyük bir sanat eseri, mais tout de me'me (Ama bu aslında, ama bu tarz), bu sizin odanız için uygun bir eser değil."</p>

  <p>Bayan Pope hafifçe kızardı.</p>

  <p>Hippolyta'nın eli kemerindeydi ve başka hiçbir şey giymemişti... Hercule'ün sırtındaysa bir aslan postu vardı. Rubens çıplak tendeki renkleri tüm canlılığıyla, zenginliğiyle ortaya koymuştu...</p>

  <p>Bayan Pope yeniden kendini toparlayarak mırıldandı.</p>

  <p>"Güzel bir sanat eseri bu... Yine de -sizin de söylediğiniz gibi- ebeveynlerin duyarlılıklarını da dikkate almak gerekir. Bazıları çok dar görüşlü... Bilmem neyi kastettiğimi anlayabiliyor musunuz?"</p>

  <p>Poirot tam okuldan ayrılacağı anda hücuma uğradı. Çevresi bir anda şişman, zayıf, esmer, sarışın kalabalık bir kız grubuyla sarılmıştı, neredeyse ezilecekti.</p>

  <p>"Mon Dieu!' diye mırıldandı. "Bu gerçekten de bir Amazon saldırısı."</p>

  <p>İnce uzun bir kız bağırıyordu.</p>

  <p>"Bir söylenti dolaşıyor..."</p>

  <p>Daha da yaklaştılar. Poirot saldırı altındaydı. Güçlü bir gençlik dalgasının altında kalmış, kaybolmuştu.</p>

  <p>Aynı anda yirmi beş kızın sesi birden yükselmişti, farklı tonlarda da olsa hepsi aynı önemli sözcükleri haykırıyordu.</p>

  <p>"Mösyö Poirot, lütfen bir imzanızı alabilir miyiz!..."</p>
</body>
</html>
