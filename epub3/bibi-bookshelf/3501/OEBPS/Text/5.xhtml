<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az" xmlns:xml="http://www.w3.org/XML/1998/namespace">
<head>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />

  <title>2. Bölüm</title>
</head>

<body>
  <p class="h11"><br /></p>

  <h2 style="text-align: center;">2. Bölüm</h2>

  <p style="text-align: center;"><b>2. Görev: Lerna Gölü'ndeki Hydra Ejderi'ni öldürmek</b></p>

  <p style="text-align: justify;"><br /></p>

  <p>Hydra, Lerna Gölü'nde yalayan dokuz başlı bir ejderin adıdır. Babası Titan Tifon ve annesi canavarların tanrıçası Ehidna olan Hydra'nın Lerna Gölü'ndeki yuvası, ölümden sonraki dünya ile insanların dünyası arasındaki kapının tam arasında yer almaktadır. Bu kapının bekçiliğini Hydra yapmaktadır. Hydra' nın öldürülmesinin çok zor olmasının nedeni ise, kesilen her bir başının yerine hemen bir yenisinin çıkmasıydı.</p>

  <p>Hercule bu canavar ile karşılaşmadan önce bataklıktaki zehirli gaz ve dumanla kaplı Hydra'nın yuvasının girişinde, ağzını ve yüzünü bir örtü ile örterek kendini korumuştur. Canavar ile karşılaşıp savaşmaya başlayan Hercule bir süre sonra, kestiği kafaların yerine devamlı yenilerinin çıktığını görünce umutsuzluğa kapılmış, ancak yardımına Iolaos (Hercule'ün yeğeni) yetişmiştir.</p>

  <p>Iolaos o anda -Athena'nın da yardımı ile- canavarın kesilen başlarının bir daha çıkmaması için boyunlarının meşale ile yakılmasını söyler ve hemen orada yaktığı meşaleyi Hercule'e uzatır. Bu meşale sayesinde kestiği başların yerini dağlayarak canavarı öldürmeyi başaran Hercule, Hydra'nın kestiği başlarından birini bir torbada saklayarak, onun zehirli kanını daha sonraki görevlerinde oklarında kullanmış ve böylece bu okların açtığı yaraların kapanmaz bir hale gelmesini sağlamıştır..</p>

  <p><span class="t7">HYDRA EJDERİ</span></p>

  <p>Hercule Poirot karşısında oturan adama cesaret vermek istercesine baktı. Doktor Charles Oldfield kırk yaşlarındaydı. Şakaklarındaki saçları ağarmıştı. Mavi gözleri endişe doluydu ve konuya girmekte zorlandığı anlaşılıyordu.</p>

  <p>Kekeleyerek söze başladı.</p>

  <p>"Sizden çok özel, tuhaf bir istekte bulunmak için geldim, Mösyö Poirot. Ama şimdi buraya gelince bunun anlamsız bir istek olduğunu daha çok hissettim. Çünkü şimdi daha net bir şekilde bu durumda hiç kimsenin bir şey yapamayacağını görebiliyorum."</p>

  <p>Hercule Poirot mırıldanarak, "Bu konuda kararı bana bırakmalısınız," dedi.</p>

  <p>Oldfiled ekledi.</p>

  <p>"Bilmem ki neden sizin bana..."</p>

  <p>Sonra birden sustu.</p>

  <p>Cümleyi tamamlayan Hercule Poirot oldu.</p>

  <p>"Yardımcı olabileceğimi mi düşündünüz? Eh bien, belki de gerçekten yardımcı olabilirim. Sorununuzu anlatın lütfen bana."</p>

  <p>Oldfield oturduğu yerden doğruldu. Hercule Poirot yeniden adamın çok bitkin, hatta bezgin göründüğünü düşündü.</p>

  <p>Oldfield anlatmaya başladı, ama sesindeki umutsuzluk açıkça seziliyordu.</p>

  <p>"Bakın, bunun için polise gitmenin hiçbir anlamı yok... Onların da yapabilecekleri bir şey yok. Üstelik durum her gün daha da kötüye gidiyor. Ben... ben ne yapmam gerektiğini bilemiyorum..."</p>

  <p>"Kötüye giden ne?"</p>

  <p>"Söylentiler... Ah durum çok açık, Mösyö Poirot. Bir yıl kadar önce karım vefat eti. Uzun yıllardır zaten hastaydı. Ama herkes, onu benim öldürdüğümü söylüyor, onu zehirlediğimi."</p>

  <p>"Aha," dedi Poirot. "Peki, onu zehirlediniz mi?"</p>

  <p>"Mösyö Poirot!" Doktor Oldfield ayağa fırladı.</p>

  <p>"Sakin olun!" dedi Poirot. "Oturun. Karınızı sizin zehirlemediğini kabul edelim. Ama sanırım muayenehaneniz bir kasabada."</p>

  <p>"Evet. Market Loughborough, Berkshire'da. Oradaki insanların dedikoduya meraklı olduklarını hep biliyordum, ama bu boyutlara ulaşabileceği hiç aklıma gelmemişti." Sandalyesini biraz yaklaştırdı. "Mösyö Poirot, neler yaşadığımı tahmin edemezsiniz. Başlangıçta olanların ben de farkında değildim. İnsanların bana karşı eskisi kadar samimi davranmadıklarının, benden uzaklaşmaya başladıklarının farkındaydım; ama bunu hep yasta olmama bağlıyordum. Ama sonra durum daha da belirginleşti. Sokakta karşılaştığım insanlar bile benimle konuşmamak için yollarını değiştiriyorlar. Muayenehanemde işlerim giderek kötüleşiyor. Nereye gidersem kötü bakışların, fısıldaşmaların üzerimde yoğunlaştığını fark ediyor ve en iğneleyici, zehirden bile daha öldürücü sözlerin hedefi oluyorum. Hatta bir iki mektup da aldım; iğrenç, hakaret dolu şeyler yazıyordu."</p>

  <p>Bir an için sustu, sonra devam etti.</p>

  <p>"Ve... ve ben bu durum karşısında ne yapacağımı bilemiyorum. Bununla nasıl savaşabilirim; tüm bu iğrenç yalan ve kuşkulara karşı. İnsan açıkça yüzüne karşı söylenmeyen bir şeyin yanlış olduğunu nasıl kanıtlayabilir ki? Gücüm kalmadı, bir bataklığın ortasındayım ve ağır ağır, acımasızca dibe doğru batıyorum."</p>

  <p>Poirot düşünceli bir halde başını salladı.</p>

  <p>"Evet. Söylenti dokuz başlı Hydra Ejderi gibi bir şeydir, yok edilmesi neredeyse olanaksızdır, çünkü kesilen her başın yerinde iki tane çıkar."</p>

  <p>Doktor Oldfield, "Aynen öyle," dedi. "Yapabileceğim bir şey yok, hem de hiçbir şey! Son bir umut olarak size geldim, ama korkarım sizin de yapabileceğiniz bir şey olmayacak."</p>

  <p>Hercule Poirot bir iki dakika kadar bir şey söylemeden sustu. Sonra açıkladı.</p>

  <p>"Bundan pek emin değilim. Öykünüz ilgimi çekti, Doktor Oldfield. Bu çok başlı canavarı yok etmek için şansımı denemek istiyorum. Ama her şeyden önce bana bu korkunç söylentilere yol açan nedenlerden biraz daha söz etmelisiniz. Karınızın yaklaşık bir yıl kadar önce öldüğünü söylemiştiniz. Ölüm nedeni neydi?"</p>

  <p>"Ülser."</p>

  <p>"Otopsi yapıldı mı?"</p>

  <p>"Hayır. Uzun bir süredir zaten gastrit sorunu vardı."</p>

  <p>Poirot başını salladı.</p>

  <p>"Aslında ilerlemiş ülserle arsenik zehirlenmesinin belirtileri yaklaşık aynıdır, bu günümüzde herkesin bildiği bir durum. Son on yıl içinde en az dört sansasyonel cinayet vakasında kurbanın en ufak bir kuşku duyulmadan ölüm nedeni olarak ülser olduğu söylendi. Karınız sizden genç miydi, yoksa yaşlı mı?"</p>

  <p>"Benden beş yaş büyüktü."</p>

  <p>"Kaç yıldır evliydiniz?"</p>

  <p>"On beş yıl."</p>

  <p>"Miras kaldı mı?"</p>

  <p>"Evet. Oldukça varlıklı bir hanımdı. Yaklaşık olarak otuz bin sterlin değerinde bir miras bıraktı."</p>

  <p>"Gerçekten hatırı sayılır bir miktar bu. Peki, bu miras size mi kaldı?"</p>

  <p>"Evet."</p>

  <p>"Karınızla iyi anlaşır mıydınız?"</p>

  <p>"Kesinlikle."</p>

  <p>"Kavga? Tartışma? Geçimsizlik?..."</p>

  <p>"Şey..." Charles Oldfield konuşmakta tereddüt ediyordu. "Karım kelimenin tam anlamıyla zor bir kadındı. Hastaydı ve aklını sağlığına takmıştı; bu yüzden huysuz, mutlu edilmesi çok güç birine dönüşmüştü. Ne yapsam ona yaranamıyordum."</p>

  <p>Poirot başıyla onayladı.</p>

  <p>"Ah evet, bu tipleri bilirim," dedi. "Büyük olasılıkla sürekli ihmal edildiğinden, değerinin anlaşılmadığından, sevilmediğinden yakınıyor; sizin ondan bıktığınızdan, ölümüne sevineceğinizden söz ediyordu."</p>

  <p>Oldfield'in şaşkın yüz ifadesi Poirot'nun söylediklerinin doğruluğunu onaylar gibiydi.</p>

  <p>Acı acı gülümseyerek yanıtladı.</p>

  <p>"Tam olarak anladınız durumu."</p>

  <p>Poirot ekledi.</p>

  <p>"Ona bakan deneyimli bir hemşire var mıydı? Bir hastabakıcı ya da oda hizmetçisi?"</p>

  <p>"Hemşiresi vardı, özel bakımını da o yapıyordu. Son derece aklı başında ve yetenekli bir kadındı. Onun hakkında dedikodu yaptığını hiç sanmıyorum."</p>

  <p>"<span class="t7">Bon Bien (Pek iyi), aklı başında ve yetenekli insanlar da konuşabilirler ve onlar da her zaman akıllıca konuşmayabilirler. Hemşirenin, uşakların hatta herkesin bu konuda konuştuklarından hiç kuşkum yok. Herkesin zevk alabileceği bir kasaba skandalinin çıkması için yeterince malzeme sunmuşsunuz onlara. Evet, şimdi size bir şey daha sormak istiyorum. O kadın kim?"</span></p>

  <p>Tanrım.</p>

  <p>"Anlayamadım!" dedi Doktor Oldfield öfkeden kızarmış bir halde.</p>

  <p>Poirot nazikçe açıkladı.</p>

  <p>"Sanırım anladınız. Adınızın birlikte anıldığı kadının kim olduğunu sordum."</p>

  <p>Doktor Oldfield ayağa kalktı. Yüz ifadesi donuk ve sertti.</p>

  <p>"Bu olaya karışan 'başka bir kadın' filan yok. Çok üzgünüm Mösyö Poirot, zamanınızı aldım."</p>

  <p>Kapıya doğru ilerledi.</p>

  <p>Hercule Poirot arkasından seslendi:</p>

  <p>"Ben de üzgünüm. Yaşadığınız olay ilgimi çekmişti. Size yardımcı olmak isterdim. Ama bana gerçek tam olarak anlatılmadığı sürece yapabileceğim bir şey yok."</p>

  <p>"Size gerçeği anlattım."</p>

  <p>"Hayır..."</p>

  <p>Doktor Oldfield durup arkasına döndü.</p>

  <p>"Neden bu konuya bir kadının karışmış olduğunda ısrar ediyorsunuz?"</p>

  <p>"<span class="t7">Mon cher (Sevgili) doktor! Bir kadının olabileceğini anlamadığımı mı sanıyorsunuz? Kasaba dedikoduları daima ama daima bu tür ilişkilerden kaymaklanır. Eğer bir erkek karısını Kuzey Kutbu'na gitmek ya da bekâr olmanın huzurunu yaşamak amacıyla zehirlerse bu o kasabadakileri hiç ilgilendirmez. Böyle bir dedikodu ancak adamın başka bir kadınla ilişkisi olduğunda ortaya çıkar ve yayılır. Bu basit, tanıdık psikolojiden başka bir şey değil."</span></p>

  <p>Oldfield kızgınlıkla yanıtladı.</p>

  <p>"Bir grup lanet dedikoducu kadının düşündüklerinin sorumlusu ben olamam."</p>

  <p>"Elbette bu öyle de ifade edilebilir," diyen Poirot konuşmaya devam etti.</p>

  <p>"Evet, artık geri dönüp oturabilir ve size sorduğum soruyu gönül rahatlığıyla yanıtlayabilirsiniz."</p>

  <p>Oldfield yavaş yavaş, tereddüt içinde geri dönerek sandalyesine oturdu. Neredeyse saç diplerine kadar kızarmış bir halde açıkladı.</p>

  <p>"Onların Bayan Moncrieffe nedeniyle böyle dedikodular çıkarmış olabileceklerini düşünüyorum. Bayan Moncrieffe yanımda çalışan kimyager ve oldukça hoş bir kız."</p>

  <p>"Kaç yıldır yanınızda çalışıyor?"</p>

  <p>"Üç yıldır."</p>

  <p>"Karınız ondan hoşlanır mıydı?"</p>

  <p>"Şey... yani, hayır, pek değil."</p>

  <p>"Kıskanıyor muydu?"</p>

  <p>"Saçmalık bu!"</p>

  <p>Poirot gülümsedi ve yanıtladı.</p>

  <p>"Kadınların kocalarını kıskandıklarını herkes bilir. Ama şunu da belirtmek isterim; meslek yaşamım boyunca kıskançlığın ne kadar nedensiz ve abartılı görünürse görünsün çoğunlukla gerçeklerden kaynaklandığını saptadım. Bir söz vardır, müşteri daima haklıdır. Neyse, aynı şey kıskanç eşler için de geçerlidir. Her ne kadar geçerli sağlam bir kanıt bulunmasa da, temelde kıskançlığın daima haklı bir nedeni vardır."</p>

  <p>Doktor Oldfield sert ve kararlı bir havada yanıtladı.</p>

  <p>"Saçmalık! Hiçbir zaman Jean Moncrieffe'le aramda karımın duymasından korkacağım bir şey olmadı."</p>

  <p>"Belki öyledir, ama bu yine de bu söylediğimin geçerli olmadığını göstermez." Hercule Poirot öne doğru eğildi. Sesi etkileyici ve kararlıydı. "Doktor Oldfield, bu konuyla ilgili olarak elimden gelenin en iyisini yapmaya çalışacağım. Ancak bunun için sizden kendi duygularınızı, diğer insanların düşüncelerini dikkate almadan, tüm gerçekleri tam bir dürüstlükle açıklamanızı isteyeceğim. Karınız ölmeden uzunca bir süre önce ona karşı tüm hislerinizin bitmişti, değil mi?"</p>

  <p>Oldfield bir iki dakika sustu. Sonra yanıt verdi.</p>

  <p>"Bu konuyu açıklamak beni öldürüyor. Umuda ihtiyacım var. Bir şekilde sizin benim için bir şeyler yapabileceğinizi hissediyorum. Size karşı dürüst olacağım Mösyö Poirot. Karıma karşı pek derin duygularım olduğunu söyleyemem. Sanırım ona karşı her zaman iyi bir koca olmaya çalıştım, ama hiçbir zaman ona âşık değildim."</p>

  <p>"Peki ya şu kız, Jean?"</p>

  <p>Doktorun alnında biriken ter tanecikleri artık belli oluyordu.</p>

  <p>"Eğer bu skandal ve bu dedikodular olmasaydı, ben... ben ona çoktan evlenme teklif etmiş olurdum."</p>

  <p>Poirot koltuğunun arkasına yaslandı.</p>

  <p>"Neyse, sonuçta gerçekleri konuşmaya başladık! Eh bien, Doktor Oldfield, sizin sorununuzla ilgileneceğim. Ama şunu sakın unutmayın; ben gerçeği yalnızca gerçeği araştırıp, ortaya çıkarırım!"</p>

  <p>Oldfield sıkıntıyla homurdandı.</p>

  <p>"Beni bu kadar çok yıpratan, inciten şey gerçekler değil!" Sonra biraz da çekinerek ekledi. "Biliyor musunuz, iftiraya uğradığım için dava açmayı bile düşündüm. Eğer karşımda bu olanlar için doğrudan suçlayabileceğim biri olsaydı, kendimi savunmam da mümkün olabilirdi, değil mi? Sonuçta bazen böyle düşünüyorum... Bazen de bunun her şeyi daha da kötüye götüreceğini, olayın çok daha fazla insanın kulağına gideceğini biliyorum. Onların da büyük olasılıkla,'Belki kanıt yok ama ateş olmayan yerden duman çıkmaz,' diye düşünecekleri geliyor aklıma."</p>

  <p>Poirot'ya baktı.</p>

  <p>"Bana dürüst olarak içinde bulunduğum bu cehennemden çıkmanın bir yolu olup olmadığını söyler misiniz?"</p>

  <p>"Daima bir yol vardır," dedi Poirot.</p>

  <p>Poirot, uşağına, "Bir kasabaya gidiyoruz, George!" diye seslendi.</p>

  <p>"Gerçekten mi, sir?" diye sordu George soğukkanlı bir şekilde.</p>

  <p>"Yolculuğumuzun amacı dokuz başlı bir canavarın kafalarını ezmek."</p>

  <p>"Sahiden mi sir? Loch Ness Gölü canavarı gibi bir şey mi bu?"</p>

  <p>"Onun kadar somut bir şey değil. Kanlı canlı bir hayvandan söz etmiyorum."</p>

  <p>"O zaman sizi yanlış anladım efendim."</p>

  <p>"Eğer öyle olsaydı işimiz çok daha kolay olurdu. Dünyada bir dedikodunun kaynağını saptamak kadar zor bir şey olamaz."</p>

  <p>"Ah evet, gerçekten de öyle efendim. Çoğu kez böyle bir şeyin nasıl başladığını anlamak çok zordur."</p>

  <p>"Kesinlikle."</p>

  <p>Hercule Poirot kasabaya vardığında Doktor Oldfield'in evine gitmedi. Bunun yerine doğruca kasabadaki küçük bir pansiyona yerleşti. Vardığının ertesi günü de ilk görüşmesini Jean Moncrieffe ile yaptı.</p>

  <p>Jean kızıl saçlı, donuk mavi gözlü, uzun boylu ince bir kızdı. Her an diken üstündeymişçesine tedirgin bir görünümü vardı.</p>

  <p>"Demek Doktor Oldfield sonunda size başvurdu... Bunu yapmayı düşündüğünü biliyordum."</p>

  <p>Ses tonundaki neşesiz ifade dikkat çekiciydi.</p>

  <p>Poirot, "Ve siz bunu onaylamadınız, öyle mi?" diye karşılık verdi.</p>

  <p>Gözlerini birbirine dikerek bakıştılar.</p>

  <p>Kız soğuk bir ses tonuyla, "Bu konuda ne yapabilirsiniz ki?" diye sordu.</p>

  <p>Poirot sakince yanıtladı.</p>

  <p>"Durumu düzeltmenin bir yolu olabilir."</p>

  <p>"Nasıl bir yol?" Ses tonundaki alaycı, küçümser tavır açıkça anlaşılıyordu. "Ne yani, etrafta dolaşıp dedikodu yapan tüm yaşlı kadınlara gidip, 'Lütfen artık bu şekilde konuşmayı bırakın. Zavallı Doktor Oldfield'e haksızlık ediyorsunuz,' demeyi mi düşünüyorsunuz? Yoksa onların size hemen şöyle yanıt vereceklerini mi sanıyorsunuz: 'Elbette, zaten bu hikâyeye hiç inanmamıştım.' İşin en kötü tarafı da ne biliyor musunuz, onlar zaten, 'Sevgili dostum, Bayan Oldfield'in ölümünün gerçekte göründüğü gibi olmayacağı hiç aklınıza gelmedi mi?' demiyorlar. Hayır, onlar, 'Dostum, elbette ki Doktor Oldfield ve karısı hakkındaki bu öyküye inanmıyorum. Onun böyle bir şey yapmadığından eminim, ama son zamanlarında zavallı kadını biraz ihmal ettiği de bir gerçek. Aslında çok genç bir kızı asistan olarak göreve alması da pek akıllıca bir davranış değildi. Tabii ki ikisi arasında yanlış bir şeyler olduğunu düşünmüyorum. Ah, her şeyin doğru olduğundan kesinlikle eminim...' diyorlar." Sustu. Yüzü kızarmıştı. Daha hızlı soluk alıp veriyordu.</p>

  <p>Hercule Poirot, "Söylenenleri çok iyi bildiğiniz anlaşılıyor," dedi.</p>

  <p>Kızın ağzı büzüldü ve acıyla yanıt verdi.</p>

  <p>"Harfi harfine..."</p>

  <p>"Peki ya sizin çözümünüz ne?"</p>

  <p>Jean Moncrieffe, "Onun için en iyisi buradaki muayenehanesini satıp başka bir yerde yeniden başlamak olacak," dedi.</p>

  <p>"Bu öykünün onu izlemeyeceğini mi sanıyorsunuz?"</p>

  <p>Kız omuzlarını silkti.</p>

  <p>"Bu riski göze almalı."</p>

  <p>Poirot bir iki dakika kadar sessiz kaldı. Sonra ekledi.</p>

  <p>"Doktor Oldfield ile evlenmeyi düşünüyor musunuz, Bayan Moncrieffe?"</p>

  <p>Kız bu soruya şaşırmışa benzemiyordu, öyle bir havaya da girmedi. Yanıtı kısa ve özdü.</p>

  <p>"Bana evlenme teklif etmedi."</p>

  <p>"Neden?"</p>

  <p>Mavi gözleri bir an için dedektifinkilerle karşılaştı. Gözleri parlıyordu. Sonra yanıt verdi.</p>

  <p>"Çünkü ona fırsat vermedim."</p>

  <p>"Açık ve dürüst olan biriyle konuşmak ne büyük bir şans!"</p>

  <p>"Size karşı beklemediğiniz kadar dürüst ve açık olacağım. İnsanların Charles'ın benimle evlenmek için karısından kurtulduğunu söylediklerini duyduğumda, evlendiğimiz takdirde bu söylentilerin çok daha yayılacağını düşündüm. Eğer evlenmediğimiz görülürse, bu aptal skandalın kendiliğinden sönüp gideceğini umuyordum."</p>

  <p>"Ama öyle olmadı, değil mi?"</p>

  <p>"Olmadı."</p>

  <p>"Bu gerçekten de biraz tuhaf," dedi Poirot.</p>

  <p>Jean sıkıntıyla söylendi.</p>

  <p>"Buradakilerin kendilerini oyalayabilecekleri pek bir şeyleri yok."</p>

  <p>Poirot sordu.</p>

  <p>"Charles Oldfıeld'le evlenmek istiyor musunuz?"</p>

  <p>Kız gözünü bile kırpmadan, kararlılıkla yanıt verdi.</p>

  <p>"Evet, istiyorum. Onu tanıdığım andan beri istiyorum bunu."</p>

  <p>"Öyleyse karısının ölümü sizin açınızdan iyi oldu?"</p>

  <p>Jean Monncrieff, "Bayan Oldfield son derece sevimsiz bir kadındı," dedi. "Açıkçası, o öldüğünde sevinmiştim."</p>

  <p>"Evet," dedi Poirot. "Gerçekten açık sözlü bir insansınız."</p>

  <p>Kız küçümser bir havada gülümsedi.</p>

  <p>Poirot, "Size bir önerim olacak," dedi.</p>

  <p>"Buyurun?"</p>

  <p>"Burada birinin ağırlığını koyması gerekiyor. Kanımca bu kişi siz olmalısınız. Belki de İçişleri Bakanlığı'na yazabilirsiniz."</p>

  <p>"Ne demek istiyorsunuz, Tanrı aşkına?"</p>

  <p>"Bence bu hikâyeye bir an önce noktayı koymanın en iyi yolu cesedin mezardan çıkarılarak otopsi yapılması."</p>

  <p>Kız bir adım geri çekildi. Dudakları aralandı sonra yeniden kapandı. Poirot onu izliyordu.</p>

  <p>"Evet, matmazel, ne düşünüyorsunuz?" diye sordu.</p>

  <p>Jean Moncrieffe yavaşça mırıldandı.</p>

  <p>"Sizinle aynı fikirde değilim."</p>

  <p>"Peki, ama neden. Resmi makamlarca onaylanacak bir ölüm nedeni hiç kuşkusuz herkesin çenesini kapatacaktır."</p>

  <p>"Böyle bir karar alınırsa, evet."</p>

  <p>"Neyi ima ettiğinizin farkında mısınız, matmazel?"</p>

  <p>Jean Moncrieffe sabırsızlıkla yanıtladı.</p>

  <p>"Neden bahsettiğimin farkındayım tabii ki. Arsenik zehirlenmesi iddiaları yüzünden otopsi yapılıp aksinin kanıtlanmasını istiyorsunuz. Ama başka zehirler de var; bitkisel alkaloitler. Eğer bunlar kullanılmışsa bir yıl sonra onların izine rastlamanın mümkün olabileceği konusunda ciddi kuşkularım var. Ve ben bu otopsileri yapan uzmanların nasıl insanlar olduklarını çok iyi biliyorum. Ölüm nedeninin saptanmasını sağlayacak bir ize rastlanmadığı gibi, bağlayıcı olmayan bir rapor verirler ve bu da söylentilerin şimdikinden daha fazla yayılmasına yol açar."</p>

  <p>Hercule Poirot bir iki dakika kadar düşündü.</p>

  <p>"Sizce köydeki en dedikoducu kişi kim?"</p>

  <p>Kız düşündü.</p>

  <p>"Bence ihtiyar Bayan Leatheran dedikoducuların başını çekiyor."</p>

  <p>"Ah! Acaba beni bu Bayan Leatheran'la tanıştırmanız mümkün mü? Tabii onun dikkatini çekmeden, bir rastlantıyla."</p>

  <p>"Bundan daha kolay bir şey olamaz. Şu sırada tüm bu acuzeler sabah alışverişlerini yapmak üzere yoldadırlar. Ana caddede yürüyüşe çıkmamız yeterli."</p>

  <p>Jean'ın da söylediği gibi tanıştırma sırasında hiçbir zorluk yaşanmadı. Jean postanenin önünde durarak, ince uzun, orta yaşlarda, uzun burunlu ve meraklı bir kadınla konuşmaya başladı.</p>

  <p>"Günaydın, Bayan Leatheran."</p>

  <p>"Günaydın, Jean! Ne güzel bir gün, değil mi?"</p>

  <p>Kadın bir yandan da keskin gözleriyle Jean Moncrieffe'e eşlik eden kişiyi süzüyordu.</p>

  <p>"Size, Mösyö Poirot'yu tanıştırayım, kendisi burada birkaç gün kalacak."</p>

  <p>Hercule Poirot bir çay fincanını dizinin üstünde dengelerken, bir yandan da kendisine sunulan enfes pastayı ısırıyordu. Bu arada ev sahibiyle de samimi bir sohbete girişmişti. Bayan Leatheran onu ısrarla çaya davet etmişti ve şimdi de bu egzotik küçük yabancının aralarında ne aradığını öğrenmeye çalışıyordu.</p>

  <p>Dedektif, onun iştahını daha da kabartacak şekilde kadının meraklı sorularını birkaç kez üst üste ustalıkla geçiştirmişti. Sonra uygun zamanın geldiği kanısına varınca öne doğru eğildi.</p>

  <p>"Ah sevgili Bayan Leatheran," dedi. "Sizin bana göre çok zeki olduğunuzun farkındayım. Küçük sırrımı hemen keşfettiniz. Buraya İçişleri Bakanlığı'nın talimatıyla geldim. Ama lütfen," sesini alçalttı. "Bu bilgiyi kendinize saklayın."</p>

  <p>"Tabii tabii!" Bayan Leatheran son derece heyecanlanmış, tam can evinden vurulmuştu. "İçişleri Bakanlığı mı? Yoksa siz zavallı merhum Bayan Oldfield için mi buradasınız?"</p>

  <p>Poirot başını yavaşça birkaç kez salladı.</p>

  <p>"E-evett!" Bayan Leatheran'ın duyduğu bu tek sözcük içindeki tüm mutluluk duygularını uyandırmıştı.</p>

  <p>Poirot ekledi.</p>

  <p>"Bakın bu çok hassas bir konu, anlıyorsunuz değil mi? Cesedin mezardan çıkarılmasına gerek olup olmadığını raporlamakla görevlendirildim."</p>

  <p>Bayan Leatheran bir çığlık attı.</p>

  <p>"Zavallıyı mezarından mı çıkaracaksınız? Ne korkunç!"</p>

  <p>"Ne korkunç" yerine, "ne muhteşem" demiş olsaydı bu, çıkardığı sesle daha uyumlu olacaktı.</p>

  <p>"Sizin bu konudaki görüşünüz ne, Bayan Leatheran?"</p>

  <p>"Şey, yani Mösyö Poirot, elbette bu konunda çok söylenti var. Ama ben söylentilere asla kulak asmam. Etrafta dolaşan o kadar çok inanılmaz dedikodu var ki! Bu olaydan sonra Doktor Oldfield'in davranışlarının çok tuhaflaştığı bir gerçek, ama ben bunu bir suçluluk duygusuyla, vicdan azabıyla bağdaştırmamamız gerektiğini düşünüyorum. Bunun nedeni yalnızca yaşadığı derin acı olabilir, tabii aslında onunla karısı arasında pek bir sevgi bağı kalmamıştı, ama... Bundan eminim, bu bilgi kesin, birincil kaynaktan alınan bir bilgi bu. Bayan Oldfield'in ölümüne kadar, yaklaşık üç dört yıl onun bakımını üstlenen Hemşire Harrison da bunu doğruladı, kadın bundan emin. Biliyor musunuz Hemşire Harrison'un hep bir şeylerden kuşkulandığını hissetmiştim; gerçi asla bu konuyla ilgili konuşmadı ama insanın davranışlarından da böyle şeyler anlaşılabilir, değil mi?"</p>

  <p>Poirot üzgün bir tavırla, "Elimizde o kadar az şey var ki!" dedi.</p>

  <p>"Evet, biliyorum, ama Mösyö Poirot, ceset mezardan çıkarılınca ne olduğu kesin olarak anlaşılacak, değil mi?"</p>

  <p>"Evet," dedi Poirot. "O zaman kesin anlayacağız."</p>

  <p>"Tabii bundan önce de bu tür olaylarla karşılaşmışsınızdır," diyen Bayan Leatheran'ın yaşadığı zevkin coşkusuyla burnunun ucu bile oynuyordu. "Örneğin Armstrong ve diğer adam -şimdi adını anımsayamayacağım- sonra tabii Crippen. Hep Ethel Le Neve'nin onun suç ortağı olup olmadığını merak etmişimdir. Elbette Jean Moncrieffe çok hoş, tatlı bir kız, bu kesin... Asla onun bunda etkili olduğunu söylemek istemem, ama erkekler genç kızlar karşısında aptallaşıp, kendilerini kaybedebiliyorlar, değil mi? Evet, gerçekten de, onlar birlikte çok fazla vakit geçiriyorlardı."</p>

  <p>Poirot konuşmadı. Kadını, yeniden aralıksız konuşma başlamasını sağlayacak şekilde meraklı, saf bir ifadeyle süzüyordu. İçinden de kadının kaç kez "evet, tabii" sözcüklerini kullandığını sayarak eğleniyordu.</p>

  <p>"Ve tabii, cesedin mezardan çıkarılması için yeni bir şeylerin, birilerinin ortaya çıkması gerekir, değil mi? Uşaklar filan. Uşaklar her zaman çok fazla şey bilirler, değil mi? Ve tabii, onların dedikodu yapmalarını önlemek de neredeyse olanaksızdır, değil mi? Oldfield'lerde çalışan Beatrice'in işine cenazeden hemen sonra son verildi; hep bunun çok tuhaf olduğunu düşündük, özellikle de hizmetçi bulmanın çok zor olduğu bu günlerde. Bu da, Doktor Oldfield onun bir şeyler biliyor olabileceğinden korktuğu izlenimi uyandırıyor."</p>

  <p>"Gerçekten de bir inceleme yapmak için yeterince neden varmış gibi görünüyor," dedi Poirot ciddiyetle.</p>

  <p>Bayan Leatheran hafifçe irkildi.</p>

  <p>"Düşüncesi bile ürpertici," dedi. "Sevgili küçük sakin kasabamız -gazetelere çıkacak- basının ilgi odağı haline gelecek."</p>

  <p>Poirot, "Bu sizi tedirgin mi ediyor?" diye sordu.</p>

  <p>"Biraz. Biliyor musunuz, ben biraz eski kafalıyım da."</p>

  <p>"Söylediğiniz gibi bütün bunlar bir söylentiden öteye gitmeyebilir."</p>

  <p>"Şey... açıkçası vicdanımın sesini dinleyecek olursam bunu pek söyleyemeyeceğim. Biliyorsunuz işte nasıl derler 'Ateş olmayan yerden duman çıkmaz' bu atasözünün doğruluğuna her zaman inanmışımdır."</p>

  <p>"Ben de aynı şeyi düşünüyorum," dedi Poirot.</p>

  <p>Ve ayağa kalktı.</p>

  <p>"Sırrımı saklayacağınıza güvenebilirim, değil mi matmazel?"</p>

  <p>"Ah, tabii kil Kimseye tek bir söz bile etmeyeceğimden emin olabilirsiniz."</p>

  <p>Poirot gülümsedi ve oradan ayrıldı.</p>

  <p>Tam kapının eşiğinde paltoyla şapkasını tutan küçük hizmetçi kıza, "Buraya Bayan Oldfield'in ölümünü soruşturmaya geldim," dedi. "Eğer bu bilgiyi kendinize saklarsanız minnettar olurum."</p>

  <p>Bayan Leatheran'ın hizmetçisi bu sözler üzerine şaşkınlıktan neredeyse şemsiyeliğin üstüne düşecekti.</p>

  <p>"Ah efendim, demek onu doktor öldürdü?"</p>

  <p>"Siz de aynı şeyi düşünmüştünüz, değil mi?"</p>

  <p>"Şey efendim, aslında böyle düşünen ben değildim, Beatrice'di. Bayan Oldfield öldüğünde o evdeydi."</p>

  <p>"Yani o, bu işin içinde." Poirot özellikle dramatik sözcükler seçiyordu. "Bir iş olduğunu mu düşünmüştü?"</p>

  <p>Gladys heyecanla başını sallayarak onayladı.</p>

  <p>"Aynen öyle. Hatta orada çalışan Hemşire Harrison'un da aynı şeyi düşündüğünü söyledi. Hemşire, Bayan Oldfıeld'e öylesine bağlıydı ki kadın ölünce gerçekten perişan oldu, çok üzüldü. Beatrice, Hemşire Harrison'un bir şeyler bildiğini, bildiği bir şeyler olmasa kadının ölümünden sonra doktorun aleyhine tavır almayacağını söylüyor. Peki sizce de bir şeyler bilmese doktora düşman olur muydu?"</p>

  <p>"Hemşire Harrison şimdi nerede?"</p>

  <p>"Bayan Bristow'a bakıyor, köyün sonundaki evde. Evi kolayca bulacağınızdan eminim. Sütunlu ve verandalı ev."</p>

  <p>Kısa bir süre sonra Poirot, bu konu hakkında dedikodu çıkaranlardan hiç kuşkusuz çok daha fazlasını bilmesi gereken kadının karşısında oturuyordu. Bayan Harrison kırk yaşlarında olmasına rağmen hâlâ çok güzel bir kadındı. Buğulu siyah gözleri, Meryem'i andıran ince düzgün yüz hatları vardı. Dedektifi dikkatle dinledikten sonra yavaş ve sakin bir tonda konuşmaya başladı.</p>

  <p>"Evet, bu konuda korkunç dedikodular dolaştığının farkındayım. Onları susturmak, bu söylentileri engellemek için elimden geleni yaptım. Ama faydasız. Bilirsiniz insanlar sansasyondan hoşlanırlar."</p>

  <p>Poirot, "Evet ama bu dedikoduların çıkmasının yine de bir nedeni olmalı?" dedi.</p>

  <p>Kadının yüzündeki endişeli ifadenin arttığını görebiliyordu. Kadın çaresizce başını salladı.</p>

  <p>"Belki," dedi Poirot. "Doktor Oldfield ile karısı geçinemiyorlardı ve bu da insanların bu dedikoduyu çıkarmalarına fırsat verdi?"</p>

  <p>Bayan Harrison kararlılıkla başını salladı.</p>

  <p>"Hayır hayır, Doktor Oldfield karısına karşı her zaman son derece nazik ve sabırlı davranırdı."</p>

  <p>"Onu gerçekten seviyor muydu?"</p>

  <p>Kadın bir an tereddüt etti.</p>

  <p>"Hayır, tam olarak öyle olduğunu söyleyemem. Bayan Oldfield çok zor bir kadındı, mutlu etmek hiç kolay değildi, sürekli olarak sevilmediğinden yakınır ve dikkat çekmek isterdi, üstelik nedensiz yere..."</p>

  <p>"Yani sizce," diye sordu Poirot. "Durumunu abartıyor muydu?"</p>

  <p>Bayan Harrison başıyla onayladı.</p>

  <p>"Evet. Hastalığının çoğu da kendi kuruntularından kaynaklanıyordu."</p>

  <p>"Ama buna rağmen," diye ekledi Poirot. "Öldü."</p>

  <p>"Ah, biliyorum biliyorum..."</p>

  <p>Poirot, onu bir süre izledi; kadının sıkıntısını, şaşkınlığını, belirgin kararsızlığını...</p>

  <p>"Düşünüyorum da," dedi. "Hatta bundan eminim, siz bu dedikodulara neyin neden olduğunu biliyor olmalısınız."</p>

  <p>Hemşire Harrison kızardı.</p>

  <p>"Şey... yani, belki bu konuda bir tahmin yürütebilirim. Bence bunun nedeni hizmetçiydi, yani Beatrice, bütün bu söylentileri başlatan o, sanırım bunu onun kafasına neyin soktuğunu da biliyorum."</p>

  <p>"Ne gibi?"</p>

  <p>Hemşire Harrison'un kararsız olduğu anlaşılıyordu.</p>

  <p>"Bakın, tesadüfen bir gün Doktor Oldfield ile Bayan Moncrieff'in tartıştıklarını duydum, Beatrice'in de duyduğundan eminim, ama bunu asla itiraf etmeyecektir."</p>

  <p>"Bu tartışmanın konusu neydi?"</p>

  <p>Hemşire Harrison kısa bir süre zihnini toparlamak istercesine susup düşündü, sonra açıkladı:</p>

  <p>"Bayan Oldfield ölmeden, yani son krizi geçirmeden üç hafta kadar önceydi. İkisi yemek odasındaydı. Jean Moncrieffe'in sesini duyduğumda merdivenden iniyordum.</p>

  <p>"'Bu daha ne kadar sürecek? Böyle beklemeye dayanamayacağım,' diyordu. Doktor şöyle karşılık verdi: 'Fazla uzun değil sevgilim. Söz veriyorum.' Sonra yine Jean Moncrieffe, 'Böyle beklemeye katlanamayacağını. Gerçekten de her şeyin yoluna gireceğine inanıyor musun?' diye sordu. Doktor, 'Elbette. Bir terslik olması imkânsız. Gelecek yıl bu günlerde evlenmiş olacağız,' dedi."</p>

  <p>Hemşire sustu.</p>

  <p>"Doktor ile Bayan Moncrieffe arasında bir şeyler olduğuna ilk kez tanık olmuştum. Doktorun onu beğendiğini ve iyi arkadaş olduklarını biliyordum, ama daha fazlasını bilmiyordum. Yeniden merdivenlerden yukarı çıktım, bu benim için gerçek bir şoktu. Bu arada mutfak kapısının açık olduğu dikkatimi çekti, Beatrice'in de onları dinlemiş olduğunu anladım. Bakın, onların arasındaki bu konuşmanın iki farklı şekilde yorumlanabileceğini siz de anlıyorsunuz, değil mi? Bu sadece doktorun karısının hasta olduğu ve zaten fazla yaşayamayacağını düşündüğü anlamına da gelebilir. Bana sorarsanız doktorun aslında kastettiği de kesinlikle buydu, ama Beatrice gibi biri bunu çok farklı yorumlamış da olabilir. Doktorun ve Jean Moncrieffe'in Bayan Oldfıeld'i ortadan kaldırmayı planladıklarım düşünmüş olabilir."</p>

  <p>"Ama siz böyle bir şey olabileceğini düşünmüyorsunuz, öyle mi?"</p>

  <p>"Hayır hayır, elbette hayır..."</p>

  <p>Poirot onu ilgiyle, adeta sorgularcasına süzdü.</p>

  <p>"Hemşire Harrison, bildiğiniz daha başka bir şey daha var, değil mi? Bana anlatmadığınız bir şey?"</p>

  <p>Kadın kızardı ve hışımla yanıtladı.</p>

  <p>"Hayır. Kesinlikle yok. Ne olabilir ki?"</p>

  <p>"Bilmiyorum. Ama bir şeyler olabileceğini düşündüm, herhangi bir şey?"</p>

  <p>Kadın başını salladı. Yüzünde yine aynı eski endişeli ifade belirmişti.</p>

  <p>Hercule Poirot, "İçişleri Bakanlığı, Bayan Oldfıeld'in cesedinin otopsi yapılmak üzere mezardan çıkarılmasını isteyebilir," dedi.</p>

  <p>"Ah hayır!" Hemşire Harrison korkmuştu. "Bu ne korkunç bir şey!"</p>

  <p>"Sizce bu kötü mü olur?"</p>

  <p>"Bence bu akıl almaz bir durum! Çıkacak dedikoduların boyutunu düşünebiliyor musunuz? Bu, zavallı Doktor Oldfield için korkunç, kesinlikle çok korkunç bir şey olur!"</p>

  <p>"Yani bunun, onun açısından iyi olacağını düşünmüyor musunuz?"</p>

  <p>"Ne gibi?"</p>

  <p>Poirot açıkladı.</p>

  <p>"Eğer masumsa, böylece masumiyeti kanıtlanmış olacak."</p>

  <p>Sözlerine ara verip hemşirenin bu düşünceyi zihninde işlemesini izledi. Onun aklının karıştığını anlayabiliyordu; alnını bir süre kırıştırdıktan sonra yüzü yeniden aydınlandı.</p>

  <p>Kadın derin bir soluk alıp ona baktı.</p>

  <p>"Bunu hiç düşünmemiştim," dedi kısaca. "Elbette, yapılabilecek en doğru şey bu."</p>

  <p>Üst katın tabanında, birinin sabırsızlıkla yere vurduğu duyuluyordu. Hemşire Harrison ayağa fırladı.</p>

  <p>"Bu yaşlı Bayan Bristow, uyanmış olmalı. Hemen yukarı çıkıp çay servisinden önce onu kaldırmalıyım, sonra da yürüyüşe çıkaracağım. Evet, Mösyö Poirot, bence kesinlikle haklısınız. Otopsi yapılması bu olayı temelden, sonsuza dek çözecektir. Her şeyi açığa çıkaracak ve zavallı Doktor Oldfield hakkındaki dedikoduların bitmesini sağlayacaktır."</p>

  <p>El sıkıştılar ve hemşire Harrison hızla odadan çıktı.</p>

  <p>Hercule Poirot postaneye girerek Londra'ya telefon etti.</p>

  <p>Telefonun diğer ucundaki ses hırçındı.</p>

  <p>"Bu işe burnunuzu sokmanız şart mı sevgili Poirot? Bunun bize uygun bir vaka olduğundan emin misiniz? Bu tür kasaba dedikodularını bilirsiniz; genellikle hiçbir şey çıkmaz."</p>

  <p>Poirot, "Bu özel bir durum," dedi.</p>

  <p>"Peki, neyse, öyle diyorsanız öyledir! Daima haklı olduğunuzu savunmak gibi bıktırıcı bir özelliğiniz var. Ama bütün bunun sonucunda ortaya hiçbir şey çıkmadığı takdirde, bundan mutluluk duyacağız."</p>

  <p>Poirot kendi kendine gülümsedi ve mırıldandı.</p>

  <p>"Hayır, bundan mutluluk duyan ben olacağım."</p>

  <p>"Ne dediniz, duyamadım da!"</p>

  <p>"Hiç... Hiçbir şey!"</p>

  <p>Telefonu kapadı.</p>

  <p>Postanedeki bankoya yaslandı ve en etkileyici ses tonuyla sordu.</p>

  <p>"Acaba bana eskiden Doktor Oldfield'in yanında çalışan hizmetçi kız Beatrice'in şimdi nerede oturduğunu söyleyebilir misiniz, madam?"</p>

  <p>"Beatrice King mi? O zamandan beri iki iş değiştirdi. Şu sıralar bankanın üstündeki evde, Bayan Marley'nin yanında çalışıyor."</p>

  <p>Poirot ona teşekkür etti ve iki posta kartı, bir pul defteri, bir tane de yerel hediyelik eşya satın aldı. Bu alışveriş sırasında da bir şekilde konuşmayı Bayan Oldfield'in ölümüne getirmeye çalıştı. Bu arada postanede çalışan kadının yüzünde beliren tuhaf sinsi ifade gözünden kaçmamıştı.</p>

  <p>"Çok ani oldu, değil mi? Bu konu çok konuşuldu, hiç kuşkusuz sizin de kulağınıza gelmiştir."</p>

  <p>"Beatrice King'i aramanızın nedeni bu muydu?" diye soran kadının bakışlarındaki merak açıkça görülüyordu. "Beatrice'nin birdenbire işten çıkarılması hepimizin tuhafına gitmişti. Bazıları onun bir şeyler bildiğini düşündü, aslında biliyor da olabilir. Aslında bu konuda bazı imalı konuşmalar da yaptı."</p>

  <p>Beatrice King kısa boylu, zeki görünümlü, sinsi bakışlı, guatrı olan bir kızdı. Gerçi aptal rolü oynamaya çalışıyordu, ama gözleri onun bu sahte davranışlarını ele veriyordu. Ancak yine de Beatrice King'den bir şey öğrenmenin zor olacağı anlaşılıyordu. Sürekli aynı sözcükleri yineliyordu.</p>

  <p>"Ben hiçbir şey bilmiyorum... Hiçbir konuda... Orada yaşananlar beni ilgilendirmez. Doktorla Bayan Moncrieff arasındaki konuşmayı duyup duymadığımı sorarken neden söz ettiğinizi anlamadım. Ben kapı dinleyecek biri değilim, ayrıca sizin de benim böyle bir şeyi yapmış olabileceğimi iddia etmeye hakkınız yok. Hiçbir şey bilmiyorum!"</p>

  <p>Poirot, "Hiç arsenik zehirlenmesinden bahsedildiğini duydunuz mu?" diye sordu.</p>

  <p>Birden kızın asık yüzünde bir merak ifadesi belirdi.</p>

  <p>"Yani ilaç şişesinde o mu varmış?"</p>

  <p>"Hangi ilaç şişesinde?"</p>

  <p>Beatrice, "Bayan Moncrieffe'in bayan için hazırladığı ilaç şişelerinden birinde. Hemşire çok tedirgindi, bunu görebiliyordum. İlacı tadıp kokladı, sonra tamamını lavaboya boşaltıp, şişeyi suyla doldurdu. Zaten ilaç da su gibi renksizdi. Bir defasında da Bayan Moncrieffe, bayana bir çaydanlık çay getirmişti, hemşire çaydanlığı aşağı getirip boşalttı ve yeniden çay demledi. Gerçi bana kaynar suyla demlenmediği için yeniden yaptığını söyledi, ama bu doğru değildi, kendi gözlerimle kaynar suyla yapıldığını görmüştüm. O an bunun hemşirelere özgü bir titizlikten kaynaklandığını düşünmüştüm, ama tabii çok daha farklı bir anlamı olabilir."</p>

  <p>Poirot başıyla onayladı.</p>

  <p>"Bayan Moncrieffe'den hoşlanır mıydınız, Beatrice?"</p>

  <p>"Ona karşı hiçbir şey hissetmezdim. Gerçi biraz burnu büyüktü ama... Onun doktordan hoşlandığını hep biliyordum. Yalnızca ona nasıl baktığını görmek bile yeterliydi bunu anlamak için."</p>

  <p>Poirot yeniden başıyla onayladı. Sonra kaldığı pansiyona döndü.</p>

  <p>Ve oradan George'a bazı talimatlar verdi.</p>

  <p>İçişleri Bakanlığı'nın uzman kimyageri Doktor Alan Garcia ellerini ovuştururken Hercule Poirot'ya göz kırptı.</p>

  <p>"Evet, sanırım bu tam size göre Mösyö Poirot? Her zaman haklı olan adama!"</p>

  <p>Poirot, "Çok naziksiniz," dedi.</p>

  <p>"Bu konuyu neden araştırıyorsunuz? Dedikodular yüzünden mi?"</p>

  <p>"Aynen dediğiniz gibi, söylentiler yüzünden bu konu gündeme geldi."</p>

  <p>Ertesi gün Poirot bir kez daha Market Loughborough'a giden trene bindi. Market Loughborough aynen an kovanı gibi kaynıyordu. Aslında mezardan çıkarma işlemlerinden sonra ortalık biraz daha sakinleşmişti, ama...</p>

  <p>Şimdi otopsi sonuçları dışarı sızdığı için kaynaşma ve heyecan en üst düzeye ulaşmıştı. Poirot bir saattir kasabadaki pansiyonda bekliyordu. Bir kadının kendisiyle görüşmek istediği söylendiğinde, bir kadeh birayla birlikte bonfile ve elmalı turtadan oluşan zengin öğlen yemeği mönüsünü henüz midesine indirmişti.</p>

  <p>Gelen Hemşire Harrison idi. Yüzü bembeyazdı ve bitkin görünüyordu.</p>

  <p>Doğruca Poirot'nun yanına geldi.</p>

  <p>"Bu doğru mu? Bu gerçekten doğru mu Mösyö Poirot?"</p>

  <p>Poirot, ona kibarca karşısındaki sandalyeye oturmasını söyledi.</p>

  <p>"Evet. Ölüme neden olacak miktardan da fazla arsenik bulundu."</p>

  <p>Hemşire Harrison bir çığlık attı.</p>

  <p>"Hiç düşünmemiştim, bir an için bile olsa düşünmemiştim!" Gözyaşlarına boğuldu.</p>

  <p>Poirot nazikçe açıkladı.</p>

  <p>"Biliyorsunuz gerçek eninde sonunda ortaya çıkmalıydı."</p>

  <p>Kadın yutkunarak, "Onu asacaklar mı?" diye sordu.</p>

  <p>Poirot yanıtladı.</p>

  <p>"Daha kanıtlanması gereken birçok şey var: Zehrin nereden ve nasıl temin edildiği ve nasıl verildiği."</p>

  <p>"Peki, ama Mösyö Poirot, diyelim ki onun bu olayla hiçbir ilgisi yok, en ufak bir ilgisi bile."</p>

  <p>"Bu durumda," dedi Poirot omuzlarını silkerek. "Beraat edecektir."</p>

  <p>Hemşire Harrison yavaşça mırıldandı.</p>

  <p>"Bir şey var; aslında sanırım bunu size çok daha önce söylemem gerekirdi. Daha önce bunun bir anlamı olabileceği hiç aklıma gelmemişti. Yalnızca tuhaftı, o kadar."</p>

  <p>"Bir şey olduğunu biliyordum," dedi Poirot. "Bunu bana şimdi anlatmanız çok iyi olacak."</p>

  <p>"Bir gün bir şey almak için laboratuvara gittiğimde Jane Moncrieffe biraz şey, tuhaf bir şey yapıyordu."</p>

  <p>"Yani?"</p>

  <p>"Bu çok tuhaf, aptalca bir şey. Yani o... şey, yalnızca pudriyerini dolduruyordu; pembe pudriyerini..."</p>

  <p>"Evet?"</p>

  <p>"Ama pudra doldurmuyordu, yani yüz pudrası demek istiyorum. Zehir dolabındaki şişelerden birini pudriyere boşaltıyordu. Beni görünce ne yapacağını şaşırdı ve pudriyerini kapatıp, çantasına attı; şişeyi de aceleyle dolaba koydu. Aslında o zaman da bu bana anlamsız görünmüştü, ama şimdi Bayan Oldfield'in zehirlendiği ortaya çıktığına göre..." Konuşmasına ara verdi.</p>

  <p>Poirot, "Bir dakika izin verir misiniz?" diye sordu.</p>

  <p>Dışarı çıkarak telefonla Berkshire Polisi'nden Dedektif Grey'yi aradı.</p>

  <p>Hercule Poirot yeniden salona döndü; o ve hemşire birlikte bir süre konuşmadan, sessizce oturdular.</p>

  <p>Poirot'nun gözlerinin önünde kızıl saçlı, "Kabul etmiyorum!" diye haykıran genç kızın yüzü canlanıyordu. Jean Moncrieffe otopsi yapılmasını istememişti. Gerçi bunun için yeterince geçerli neden ileri sürmüştü, ama gerçek buydu: Yetenekli bir genç kızdı, becerikli ve azimli... Hemşire Harrison'a göre aslında Bayan Oldfield'in önemli bir rahatsızlığı yoktu, daha yıllarca yaşaması muhtemeldi. Sürekli yakınan hasta karısından yorgun düşmüş bir adama âşık bir kız vardı.</p>

  <p>Hercule Poirot iç çekti.</p>

  <p>Hemşire Harrison, "Ne düşünüyorsunuz?" diye sordu.</p>

  <p>"Aksilikleri..."</p>

  <p>Hemşire Harrison, "Doktorun bu işten haberi olduğunu sanmıyorum," dedi.</p>

  <p>Poirot, "Doğru," dedi. "Bundan ben de eminim."</p>

  <p>Kapı açıldı ve Dedektif Grey içeri girdi. Elinde ipek mendile sarılmış bir şey vardı. Mendili açtı ve bu nesneyi dikkatle masanın üzerine koydu. Bu, açık pembe bir pudriyerdi.</p>

  <p>Hemşire Harrison, "Evet, işte benim gördüğüm buydu," dedi.</p>

  <p>Grey, "Bunu Bayan Moncrieffe'in masasının çekmecesinin arka tarafına sıkıştırılmış olarak bulduk. Bir mendil kutusunun içindeydi. Anladığım kadarıyla bunun üzerinde herhangi bir parmak izi yok ama yine de dikkatli davranacağım."</p>

  <p>Elindeki mendille pudriyerin kilidini bastırınca kutu birden açıldı.</p>

  <p>Grey hemen, "Bu yüz pudrası değil," dedi.</p>

  <p>Parmağının ucunu ıslatıp toza batırdı ve dilinin ucuyla tattı.</p>

  <p>"Bir tadı yok."</p>

  <p>Poirot araya girdi.</p>

  <p>"Beyaz arseniğin tadı yoktur."</p>

  <p>Grey, "Bunu hemen analize yollayacağım," diye açıkladı. Sonra Hemşire Harrison'a bakarak ekledi. "Bunun aynı pudriyer olduğuna emin misiniz?"</p>

  <p>"Evet, eminim. Bu Bayan Oldfield'in ölümünden bir hafta kadar önce laboratuvarda Bayan Moncrieffe'in elinde gördüğüm pudriyer."</p>

  <p>Dedektif Grey derin bir nefes aldı ve Poirot'ya bakıp başıyla onayladı. Poirot zili çaldı.</p>

  <p>"Lütfen bana bir uşak gönderir misiniz?"</p>

  <p>Bulunmaz uşak George saygıyla ve alçakgönüllülükle içeri girdi ve soran gözlerle patronuna baktı.</p>

  <p>Hercule Poirot, "Bu pudriyerin bir yıl kadar önce Bayan Moncrieffe'in elinde gördüğünüz pudriyer olduğuna tanıklık ettiniz, Bayan Harrison," dedi. "Eğer size bunun birkaç hafta önce Woolworth Mağazası'ndan</p>

  <p>satın alındığını ve üstelik de bu desen ve rengin ancak son üç aydır üretildiğini söyleyecek olsaydım, bu sizi şaşırtır mıydı?"</p>

  <p>Hemşire Harrison yutkundu. Büyük, siyah gözlerini Poirot'ya dikmişti. Poirot konuşmaya devam etti.</p>

  <p>"Bu pudriyeri daha önce gördünüz mü, George?"</p>

  <p>George öne doğru bir adım attı.</p>

  <p>"Evet, efendim. Hemşire Harrison'u ayın on sekizinde cuma günü Woolworth'te bu pudriyeri alırken gördüm. Talimatlarınıza uygun şekilde bayanı gittiği her yerde izliyordum. Sözünü ettiğim günde kendisi Darnington'a otobüsle gitti ve bu pudriyeri satın aldı. Sonra evine döndü. Aynı gün daha sonraki bir saatte Bayan Moncrieffe'in oturduğu eve gitti. Sizden aldığım talimat gereğince ben o sırada evdeydim. Onun Bayan Moncrieffe'in yatak odasına gidişini ve bunu masanın çekmecesine gizlemesini izledim. Kapıdaki aralıktan her şeyi net olarak görebiliyordum. Sonra Hemşire Harrison izlendiğini fark etmeden evden ayrıldı. Bu arada bu kasabada hiç kimsenin kapısını kilitlemediğini ve o sırada havanın da kararmakta olduğunu belirtmeliyim."</p>

  <p>Poirot, Hemşire Harrison'a dönerek, sert ve ciddi bir ses tonuyla, "Evet Hemşire Harrison," dedi. "Bu duruma bir açıklama getirebilir misiniz? Hiç sanmıyorum. Woolworth'ten alındığında bu pudriyerin içinde arsenik yoktu, ama sonra Bayan Bristow'un evinde bulunduğunda vardı." Yumuşak bir tonda ekledi. "Yanınızda halen arsenik bulundurmanız çok akılsızcaydı, Hemşire Harrison."</p>

  <p>Hemşire Harrison yüzünü ellerinin arasına gömdü. Kısık, ruhsuz bir sesle fısıldayarak konuştu.</p>

  <p>"Bu doğru, hepsi doğru... Onu ben öldürdüm. Hem de bir hiç için, boşu boşuna... Çıldırmıştım."</p>

  <p>Jean Moncrieffe, "Sizden beni bağışlamanızı isteyeceğim, Mösyö Poirot," dedi. "Size karşı çok sinirli davrandım, size o kadar çok kızmıştım ki... Bana işleri daha da zorlaştırıyorsunuz gibi gelmişti."</p>

  <p>Poirot gülümseyerek açıkladı.</p>

  <p>"Başlangıçta gerçekten de öyleydi. Bu mitolojideki Hydra Ejderi'nin öyküsü gibi bir şey. Her kesilen başın yerine iki tane yenisi çıkıyordu. Dolayısıyla, dedikodular her defasında katlanarak yayıldı. Ama benim görevim, aynen mitolojideki adaşım gibi, olayın temeline inmek, orijinal başı bulmaktı. Bu dedikoduyu kim çıkarmıştı? Bu söylentinin Hemşire Harrison'dan kaynaklandığını anlamam pek uzun sürmedi. Böylece onu görmeye gittim. Önceleri bana çok hoş bir hanım gibi göründü; akıllı, zeki ve sempatik. Ama daha başlangıçta çok önemli bir hata yaptı, bana sizinle doktor arasında geçen bir konuşmayı tesadüfen duyduğundan bahsetti, ama bu konuşmanın kurgusu kesinlikle temelden yanlıştı. Psikolojik açıdan doğru olması mümkün değildi. Eğer siz ve doktor birlikte Bayan Oldfield'i öldürmeyi planlamış olsaydınız, her ikiniz de böyle bir konuşmayı, merdivenden inen ya da mutfakta oyalanan birinin rahatlıkla duyabileceği, kapısı açık bir odada yapmazdınız. Çünkü her ikiniz de dikkatli ve zeki insanlarsınız. Üstelik size yakıştırılan sözler kişiliğinizle de kesinlikle uyuşmuyordu. Bunları söyleyen ancak sizden çok daha farklı karakterde ve çok daha yaşlı biri olabilirdi. Bunlar aslında, benzer koşullarda Hemşire Harrison'un kullanacağı türde sözlerdi.</p>

  <p>"Bu noktaya kadar olay benim açımdan son derece basit ve açıktı. Hemşire Harrison orta yaşlarda ama halen oldukça güzel bir bayandı; yaklaşık olarak üç yıl boyunca Doktor Oldfield ile neredeyse iç içe yaşamıştı. Doktor, ona değer veriyor, nezaketinden ve fedakârlığından dolayı minnet duyuyordu. Hemşire Harrison ise her nedense Bayan Oldfield ölürse doktorun kendisiyle evlenebileceği hayaline kapılmıştı. Ama ne var ki Bayan Oldfield'in ölümüyle birlikte Doktor Oldfield'in size âşık olduğu ortaya çıktı. Öfke ve kıskançlığın etkisiyle Doktor Oldfield'in karısını zehirlediği dedikodusunu yaymaya başladı.</p>

  <p>"Evet, daha önce de söylediğim gibi işin başlangıcında durumun bu şekilde olduğunu kavramıştım. Bu, kıskanç bir kadının bir işiydi ve gerçekle ilgisi olmayan bir dedikodudan öte bir şey değildi. Ama eski bir söz vardır, 'Ateş olmayan yerden duman çıkmaz' diye, işte bu atasözü de bir türlü aklımdan çıkmıyordu. Hemşire Harrison'un dedikodu çıkarmaktan daha ileri gidip gitmediğini merak ediyordum. Söylediği bazı şeyler bana tuhaf gelmişti. Bana Bayan Oldfield'in hastalığının büyük oranda psikolojik olduğundan, pek fazla acı çekmediğinden söz etmişti. Ama doktorun, karısının hastalığının gerçekliği konusunda hiçbir şüphesi yoktu. Bu yüzden ölümüne şaşırmamıştı. Ölümünden hemen önce başka bir doktor daha getirtmiş ve o da kadının durumunun ağır olduğunu söylemişti.</p>

  <p>"Hemşireye cesedin mezardan çıkarılıp otopsi yapılması fikrinden bahsettim... Başlangıçta bu düşünce bile dehşete düşmesine yetti. Ama kısa bir süre sonra, kıskançlık ve kin onu kontrolüne aldı. Arsenik bulunsa ne değişirdi, hiç kimse onunla olay arasında bir bağlantı kurmayacaktı. Nasıl olsa suçlanan Doktor ve Jean Moncrieffe olacaktı.</p>

  <p>"Bu durumda yalnızca bir tek çözüm vardı. Hemşire Harrison'u hata yapmaya zorlamak. Eğer Jean Moncrieffe'in kurtulma olasılığının olduğu ortaya çıkarsa, Hemşire Harrison'un onu da bu cinayete bulaştırmak için her yola başvuracağını tahmin ediyordum. Dolayısıyla sadık uşağım George'a onu izleme talimatını verdim. George, onu bir an olsun gözden kaçırmayacaktı ve George tanınmadığı için asla dikkat çekmeyecek tek kişiydi. Onu bir gölge gibi izleme talimatını almıştı ve böylece her şey mutlu sonla bitti."</p>

  <p>Jean Moncrieffe, "Muhteşemsiniz!" dedi.</p>

  <p>Doktor Oldfield söze karıştı.</p>

  <p>"Evet, gerçekten. Size nasıl teşekkür edebileceğimi bilemiyorum. Ne kadar körmüşüm!"</p>

  <p>Poirot merakla, "Siz de aynı şekilde körleşmiş miydiniz, matmazel?" diye sordu.</p>

  <p>Jean Moncrieffe yavaşça mırıldandı.</p>

  <p>"Ben aslında çok endişeliydim. Arsenik şişesindeki zehir miktarı olması gerektiği düzeyde değildi..."</p>

  <p>Oldfield, "Jean, yoksa sen benim!..." diye haykırdı.</p>

  <p>"Hayır hayır, sen değil! Bayan Oldfield'in bir şekilde şişenin içindeki zehirden bir miktarını almış olduğunu düşünüyordum; kendini olduğundan hasta göstermek, daha fazla ilgi toplamak için bunu kullandığını ve yanlışlıkla miktarı fazla kaçırdığını düşünüyordum. Dolayısıyla otopsi yapılıp da arsenik bulunursa, kimsenin bu gerçeği kabul etmeye yanaşmayacağından ve bundan, senin suçlu olduğun sonucunun çıkarılacağından korkuyordum. Bu yüzden kayıp arsenikten asla söz etmedim. Hatta kayıtları bile yok ettim. Yine de bu konuda aklıma en son gelebilecek insan Hemşire Harrison idi!"</p>

  <p>Oldfield onayladı.</p>

  <p>"Benim de. Öylesine yumuşak, şefkatli biriydi ki!"</p>

  <p>Poirot hüzünle, "Evet," dedi. "Büyük olasılıkla çok iyi bir eş ve anne olabilirdi... Ama öfke ve kıskançlık duyguları onu aşacak kadar baskındı." İçini çekerek, dudaklarının arasında fısıldadı. "Çok yazık!"</p>

  <p>Ardından da karşısındaki mutlu görünen orta yaşlı adama ve hayat dolu, neşeli genç kıza gülümsedi ve yeniden kendi kendine mırıldandı.</p>

  <p>"Bu iki kişi gölgeler arasından sıyrılıp güneşe çıktı ve ben... ben de Hercule'ün ikinci görevini tamamladım."</p>
</body>
</html>
