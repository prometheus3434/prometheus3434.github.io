<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az" xmlns:xml="http://www.w3.org/XML/1998/namespace">
<head>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />

  <title>7. Bölüm</title>
</head>

<body>
  <p class="h11"><br /></p>

  <h2 style="text-align: center;">7. Bölüm</h2>

  <p style="text-align: center;"><b>7. Görev: Girit'e gidip Poseidon'un Minos'a verdiği azgın Girit Boğası'nı getirmek</b></p>

  <p style="text-align: center;"><br /></p>

  <p style="text-align: center;"></p>

  <p>Girit boğası diye adlandırılan yaratık Yunan Mitolojisi’nde 2 hikaye içerisinde yer almakta, bunlardan birinde Europa'yı Girit Adası'na getiren boğa olarak tasvir edilirken, diğer hikayede ise Hercule'ün 12 görevi içerisinde yer alan ve Girit adasında halka zarar veren bir canavar olarak tasvir edilmektedir. Hercule'ün 12 görevi içerisinde 7. sırada gerçekleştirdiği Girit Boğası görevinde, Hercule, Girit Adası kralı Minos'tan aldığı izin ile, hayvanı önce yorup daha sonra kolları ile kavrayarak yakalamış ve daha sonra Atina'ya, Eurystheus'a ulaştırmayı başarmıştır. Eurystheus'un hayvanı Hera için kurban etmek istemesine rağmen, Hera bunun Hercule'e daha fazla şan ve şöhret kazandıracağını reddederek, hayvanın salıverilmesini emreder.</p>

  <p><span class="t7">GİRİT BOĞASI</span></p>

  <p>Hercule Poirot ziyaretçisini dikkatle süzdü. Kararlı bir hava veren çıkık çenesi, solgun yüzü, maviden çok gri gözleri ve ender görülen mavi siyah bukleli saçları ile antik dönem Yunanlılarını andırıyordu.</p>

  <p>Gerek kesimi gerekse dikimi ustaca yapılmış tayyörü ve eski rüküş çantasıyla ziyaretçisi, genç kızlara özgü asabiyetin ardında bilincine varılmamış bir kibri yansıtıyordu.</p>

  <p>Ah evet, hiç kuşkusuz "taşralı" ve parasız! Onun buraya gelmesi için gerçekten de büyük bir olay olması gerek.</p>

  <p>Diana Maberly sesi titreyerek konuşmaya başladı.</p>

  <p>"Sizin bana yardım edip edemeyeceğinizden emin değilim, Mösyö Poirot. Bu çok ama çok olağanüstü bir durum."</p>

  <p>"Peki," dedi Poirot. "Anlatın."</p>

  <p>"Size gelmemin asıl nedeni ne yapacağımı bilememem. Aslında yapacak bir şey olup olmadığını da bilmiyorum."</p>

  <p>"Bunun kararını bana bırakın isterseniz?"</p>

  <p>Birden kızın yüzüne renk geldi. Aceleyle ve soluk soluğa anlatmaya başladı:</p>

  <p>"Size gelmemin nedeni bir yıldır nişanlı olduğum adamın birdenbire nişanı bozmuş olması."</p>

  <p>Sustu ve ısrarlı gözlerle dedektifi süzdü.</p>

  <p>"Aklımı kaçırdığımı düşünüyor olmalısınız."</p>

  <p>Hercule Poirot yavaşça başını salladı.</p>

  <p>"Aksine matmazel, sizin son derece akıllı bir genç bayan olduğunuza eminim. Ancak ayrılmış sevgilileri barıştırmak benim metier'im (İş, meslek) değil, bunu bildiğinizden de eminim. Ama bu nişanın bozulmasında olağanüstü bir durum olduğunu düşünüyorum, haklıyım değil mi?"</p>

  <p>Kız başıyla onayladı ve açıkça anlatmaya başladı.</p>

  <p>"Hugh'un nişanımızı bozmasının nedeni deliriyor olduğunu düşünmesi. Delilerin evlenmemeleri gerektiği kanısında."</p>

  <p>Hercule Poirot'nun kaşları hafifçe çatıldı.</p>

  <p>"Aynı fikirde değil misiniz?"</p>

  <p>"Bilemiyorum... Deliriyor olmak ne demek? Herkes biraz delidir."</p>

  <p>"Öyle derler," diye onayladı Poirot ihtiyatla.</p>

  <p>"Ancak kendinizin haşlanmış bir yumurta filan olduğunuzu düşündüğünüz zaman sizi kilit altına almaları gerekir."</p>

  <p>"Nişanlınız bu aşamaya ulaşmadı, değil mi?"</p>

  <p>Diana Maberly, "Hugh'ta herhangi bir değişiklik, tuhaflık fark etmedim ki," dedi. "O benim tanıdığım en aklı başında kişi. Akıllı, güvenilir..."</p>

  <p>"Peki, o zaman niçin delirdiğini düşünüyor?"</p>

  <p>Poirot devam etmeden önce bir an için sustu.</p>

  <p>"Bunun nedeni ailesinde akıl hastalığı olması olabilir mi?"</p>

  <p>Diana doğrularcasına başını salladı.</p>

  <p>"Sanırım büyükbabası normal değildi, bir de bir büyük teyzesi var. Ama ben her ailede böyle terslikler olabileceğini düşünüyorum. Ruh hastaları, dâhiler ya da öyle bir şey.”</p>

  <p>Bakışlarıyla adeta yalvarıyordu.</p>

  <p>Hercule Poirot üzüntüyle başını salladı.</p>

  <p>"Sizin adınıza çok üzüldüm, matmazel."</p>

  <p>Kız başını kibirle kaldırıp, "Bana acımanızı istemiyorum. Bir şeyler yapmanızı istiyorum," dedi.</p>

  <p>"Ne yapabilirim?"</p>

  <p>"Bilemiyorum, ama bir terslik var."</p>

  <p>"Lütfen bana nişanlınız hakkındaki her şeyi anlatır mısınız, matmazel!"</p>

  <p>Diana aceleyle anlatmaya başladı.</p>

  <p>"Adı Hugh Chandler. Yirmi dört yaşında. Babası Amiral Chandler. Lyde Malikânesi'nde yaşıyorlar. Orası Elizabeth döneminden bu yana Chandler ailesine ait. Hugh onun tek oğlu. Denizcilik okulundan mezun. Bütün Chandler'ler; Sir Gilbert Chandler, Sir Walter Raleigh ile birlikte bin beş yüzlerde denize açıldıklarından beri denizcidirler. Hugh da doğal olarak donanmaya katıldı tabii, babasının onun başka bir şeyi kabullenmesi olanaksızdı. Ama yine de donanmadan ayrılmasını isteyen de babası oldu."</p>

  <p>"Bu ne zaman oldu?"</p>

  <p>"Yaklaşık bir yıl kadar önce aniden oldu."</p>

  <p>"Peki, Hugh Chandler işinde mutlu muydu?"</p>

  <p>"Kesinlikle."</p>

  <p>"Herhangi bir skandal filan da söz konusu değildi, öyle mi?"</p>

  <p>"Hugh hakkında mı? Kesinlikle hayır, hiçbir şey yoktu. Çok başarılıydı, hızla terfi ediyordu. O, babasının bu davranışına bir anlam veremedi."</p>

  <p>"Peki, Amiral Chandler'in ileri sürdüğü neden neydi?"</p>

  <p>Diana yavaşça açıkladı.</p>

  <p>"Herhangi bir neden belirtmedi. Ah! Hugh'un malikâneyi ve para kaynaklarını yönetmeyi öğrenmesi gerektiğini söyledi, ama bu yalnızca bir bahaneydi," dive yakındı Diana. "Hatta George Frobisher bile bunu anladı."</p>

  <p>"George Frobisher kim?"</p>

  <p>"Amiral Chandler'in en iyi arkadaşı ve Hugh'un vaftiz babası. Zamanın çoğunu Lyde Malikânesi 'nde geçirir."</p>

  <p>"Peki, Albay Frobisher, Amiral Chandler'in bu kararı hakkında, yani oğlunun donanmadan ayrılması konusunda ne düşünüyor?"</p>

  <p>"Çok şaşırdı ve ne diyeceğini bilemedi. Zaten kimse buna bir anlam veremedi."</p>

  <p>"Genç Chandler'in kendisi bile mi?"</p>

  <p>Diana hemen yanıt vermeyince Poirot bir süre bekledi, sonra ekledi.</p>

  <p>"Belki o anda şaşırmıştır. Peki, şimdi ne düşünüyor?"</p>

  <p>"Tek dediği -yaklaşık bir hafta önceydi- babasının haklı olduğu, yapılabilecek en doğru şeyin bu olduğuydu," diye mırıldandı Diana dalgın bir havada.</p>

  <p>"Peki, ona bunun nedenini sormadınız mı?"</p>

  <p>"Elbette sordum, ama söylemedi."</p>

  <p>Hercule Poirot bir süre düşündü. Sonra konuya açıklık getinnek için sorular sormaya devam etti.</p>

  <p>"Peki, sizin çevrenizde son zamanlarda alışılmadık olaylar oldu mu? Yaklaşık bir yıl önce başlayan şeyler? Söylentilere, dedikodulara ve kuşkulara yol açan bir şeyler?"</p>

  <p>Kız kızardı.</p>

  <p>"Neden bahsettiğinizi anlamıyorum."</p>

  <p>Poirot kısık bir sesle yanıt verdi, ama sesinde otorite seziliyordu.</p>

  <p>"Bana her şeyi anlatmanız gerekiyor."</p>

  <p>"Bir şey yok, yani bahsettiğiniz anlamda bir şey yok."</p>

  <p>"Peki, ne anlamda var?"</p>

  <p>"Çok şüphecisiniz! Köylerde, çiftliklerde genellikle acayip şeyler olur. Ama bunlar genellikle çekememezlikten, nefretten ya da köyün delisi veya başka birinin konuşmalarından kaynaklanır."</p>

  <p>"Ne oldu?"</p>

  <p>"Koyunlar yüzünden köyde bir ara büyük bir telaş oldu... Boyunları kesilmişti. Ah, bu korkunç bir şeydi! Ama koyunların hepsi aynı çiftçinindi ve adam çok aksi biridir. Polis bunun intikam amaçlı bir olay olduğu kanısında."</p>

  <p>"Peki, bunu yapanı yakalayamadılar mı?"</p>

  <p>"Hayır."</p>

  <p>Kız heyecanla ekledi.</p>

  <p>"Ama eğer düşünceniz..."</p>

  <p>Poirot elini kaldırdı.</p>

  <p>"Ne düşündüğüm hakkında en ufak bir fikriniz bile yok. Lütfen bana söyler misiniz, nişanlınız hiç doktora göründü mü?"</p>

  <p>"Hayır. Bundan eminim."</p>

  <p>"Onun açısından en doğrusu bunu yapmak değil miydi?"</p>

  <p>Diana ağır ağır yanıt verdi.</p>

  <p>"Yapmaz. O... o doktorlardan nefret eder."</p>

  <p>"Peki ya babası?"</p>

  <p>"Amiralin de doktorlara pek inandığını sanmıyorum. Onların düzenbaz tüccarlar oldukları kanısında."</p>

  <p>"Peki, amiral nasıl biri? Sağlıklı mı? Mutlu mu? Neşeli mi?"</p>

  <p>Diana kısık bir sesle yanıtladı.</p>

  <p>"Aniden çöktü, yani..."</p>

  <p>"Son bir yılda mı?"</p>

  <p>"Evet. Harap oldu. Eski halinin gölgesi gibi sanki."</p>

  <p>Poirot düşünceli düşünceli başını salladı. Sonra sordu.</p>

  <p>"Oğlunun nişanını onaylamış mıydı?"</p>

  <p>"Oh evet. Bakın, bizim arazimizle onlarınki yan yana. Orada nesiller boyu birlikte yaşadık. Hugh'un benimle birlikte olduğunu öğrenince çok sevinmişti."</p>

  <p>"Peki ya şimdi? Nişanın bozulması konusunda ne diyor?"</p>

  <p>Kızın sesi titremeye başlamıştı,</p>

  <p>"Ona dün sabah rastladım. Perişan görünüyordu. Elimi iki elinin içine aldı ve şöyle dedi: 'Senin için çok zor olduğunu biliyorum, kızım. Ama oğlum doğru olanı yapıyor, yapabileceği tek şeyi.'"</p>

  <p>"Ve bu yüzden," dedi Poirot. "Siz de bana geldiniz."</p>

  <p>Kız başıyla onayladıktan sonra sordu.</p>

  <p>"Bir şey yapabilecek misiniz?"</p>

  <p>"Bilmiyorum. Ama hiç değilse sizinle gelip, durumu görebilirim."</p>

  <p>Hercule Poirot'yu en çok etkileyen Hugh Chandler'in olağanüstü fiziği oldu. Uzun bir boy, olağanüstü orantılı bir vücut, muhteşem bir göğüs, geniş omuzlar ve koyu kahve gür saçlar. Bu haliyle tam bir erkeklik sembolüydü.</p>

  <p>Poirot varır varmaz Diana telefonla Amiral Chandler'i aradı ve ardından ikisi birlikte uzun terasta beklendikleri Lyde Malikânesi'ne gittiler. Masada onları bekleyen üç de erkek vardı. Beyaz saçlı, olduğundan çok yaşlı görünen, omuzları ağır bir yük taşırcasına eğilmiş, koyu renkli hüzünlü gözleri olan Amiral Chandler. Albay Frobisher ise şakaklarından ağarmaya başlayan kızıl saçları olan, minyon ancak dirençli yapısıyla arkadaşının tam tersiydi. Huzursuz, sinirli, aksi görünen, köpekleri andıran ancak olağanüstü zeki bakışlı gözleri olan bir adam. Alnını kırıştırıp, başını öne uzatarak ve karşısındakini sözü edilen zeki gözleriyle derinlemesine incelemek gibi bir alışkanlığı vardı. Üçüncü erkek ise Hugh'tu.</p>

  <p>"Soyunun iyi bir örneği, değil mi?" dedi Albay Frobisher.</p>

  <p>Poirot'nun genç adamı incelediğini fark etmiş, kısık, boğuk bir sesle konuşuyordu. Hercule Poirot başıyla onayladı. Poirot ve Frobisher yan yana oturuyorlardı. Diğer üçü masanın karşı ucuna oturmuş, zoraki bir neşeyle bir şeyler tartışıyorlardı.</p>

  <p>Poirot mırıldandı.</p>

  <p>"Evet, olağanüstü bir tip o, muhteşem! O tam bir genç boğa gibi, Poseidon'a adanan boğa gibi... Sağlıklı erkek sembolü."</p>

  <p>"Çok iyi görünüyor, değil mi?"</p>

  <p>Frobisher iç çekti ve küçük kurnaz gözleriyle Poirot'yu süzdü. Sonra birden ekledi.</p>

  <p>"Kim olduğunuzu biliyorum."</p>

  <p>"Bu bir sır değil."</p>

  <p>Poirot eliyle bir hareket yaptı. Bu onun incognito (Takma ad) kullanmadığını gösteriyordu. Kendi kimliğiyle yolculuk ediyordu.</p>

  <p>Kısa bir süre sonra Frobisher sordu:</p>

  <p>"Kız sizi o malum öykü için mi çağırdı?"</p>

  <p>"Öykü mü?"</p>

  <p>"Hugh'la ilgili öykü... Evet, bu konuda bilginiz olduğunu görüyorum. Ancak neden size başvurduğunu anlayamıyorum. Sizin bu konuları araştırdığınızı sanmıyorum. Yani demek istediğim bu daha çok tıbbi bir sorun."</p>

  <p>"Ne kadar çok konunun benim alanıma girebileceğini bilseniz şaşarsınız."</p>

  <p>"Sizden ne yapmanızı beklediğini tam olarak anlayamıyorum."</p>

  <p>"Bayan Maberly," dedi Poirot, "Tam bir savaşçı."</p>

  <p>Albay Frobisher coşkuyla onayladı.</p>

  <p>"Evet, o tam bir savaşçı. Muhteşem bir genç kız, mücadeleyi asla bırakmak istemiyor. Ama bazı şeyler vardır mücadelenin hiçbir yararı olmaz..."</p>

  <p>Yüzü birden yaşlı ve yorgun bir hal aldı.</p>

  <p>Poirot ses tonunu daha da alçaltarak belli belirsiz mırıldandı.</p>

  <p>"Anladığım kadarıyla burada söz konusu olan akıl hastalığının genetik olması."</p>

  <p>Frobisher başıyla onayladı.</p>

  <p>"Her kuşakta bu hastalık görülmüyor," diye fısıldadı. "Her defasında bir iki kuşak atlıyor. Hugh'un büyükbabası son hastalanan kişiydi."</p>

  <p>Poirot bir an için diğerlerine baktı. Diana neşeyle tartışıyor, gülüyor ve Hugh'la şakalaşıyordu. Onları dışarıdan gören biri dünyadaki en gamsız üç kişi olduklarını düşünebilirdi.</p>

  <p>Poirot yumuşak bir şekilde, "Delilik ne şekilde ortaya çıkıyor?" diye sordu.</p>

  <p>"Yaşlı adamın sonu oldukça kötüydü. Otuzuna kadar hiçbir belirti yoktu, tamamen normaldi. Sonra giderek tuhaflaşmaya başladı. İnsanlar bir süre bunu fark edemediler. Sonra etrafta dedikodular dolaşmaya başladı. İnsanlar sürekli konuşuyorlardı. Örtbas edilen olaylar oluyordu. Ama sonunda..." Omuzlarını silkti. "Delilik tam anlamıyla ortaya çıktı. Zavallı adam! Tehlikeli bir hal aldı. Resmen kapatılması gerekti."</p>

  <p>Bir süre susup sonra ekledi.</p>

  <p>"Sanırım çok uzun yıllar böyle yaşadı ve çok yaşlı öldü... Tabii Hugh'un asıl korktuğu da bu. Doktora gitmek istememesinin nedeni de bu. Bir yere kapatılıp, orada uzun yaşamaktan korkuyor. Bu yüzden onu anlıyorum ve ister istemez hak veriyorum. Ben de aynı şeyi hissederdim."</p>

  <p>"Pek ya Amiral Chandler, onun duyguları?"</p>

  <p>"O tam anlamıyla yıkıldı." Frobisher'in yanıtı kısaydı.</p>

  <p>"Oğluna çok mu bağlı?"</p>

  <p>"Ona çok düşkün. Bakın amiral, eşini bir tekne kazasında kaybettiğinde oğlu henüz on yaşındaydı. O zamandan beri oğlu tek yaşama nedeni oldu."</p>

  <p>"Karısına bağlı mıydı?"</p>

  <p>"Ona tapardı. Zaten ona herkes tapardı. O hayatımda gördüğüm en iyi, en muhteşem kadınlardan biriydi." Bir an susup sonra birden ekledi. "Onun resmini görmek ister miydiniz?"</p>

  <p>"Çok isterim."</p>

  <p>Frobisher sandalyesini geriye itti. Yüksek sesle masanın öbür tarafına doğru seslendi.</p>

  <p>"Mösyö Poirot'ya bazı şeyler göstermek istiyordum. Kendisi gerçek bir sanatsever."</p>

  <p>Amiral eliyle onayladı. Frobisher teras boyunca ilerledi, Poirot da onu izlemek için kalktı. Bir an Diana'nın yüzündeki neşe kayboldu, Poirot onun ifadelerindeki merakı okuyabiliyordu. Hugh başını kaldırıp ufak tefek büyük bıyıklı adamı kayıtsızlıkla süzdü.</p>

  <p>Poirot, Frobisher'in ardından eve girdi. Dışarıdaki parlak güneş ışığından sonra içerisi, eşyaları ayırt etmekte bile zorlanacağı kadar karanlık gelmişti ona. Ama evin muhteşem, antika eşyalarla döşenmiş olduğunu ilk bakışta anlamıştı.</p>

  <p>Albay Frobisher, Poirot'yu resim galerisine götürdü. Lambrili duvarlardaki asılı tablolarda, ölen Chandler'lerin resimleri vardı. Ciddi, neşeli yüzler, saray ya da donanma giysileri içinde erkekler. İnciler ve ipek satenler içinde kadınlar.</p>

  <p>Frobisher nihayet galerinin sonundaki bir tablonun önünde durdu.</p>

  <p>"Orpen tarafından yapılmış," dedi boğuk bir sesle.</p>

  <p>Eliyle boynundaki tazı şeklindeki kolyesini tutan, uzun boylu, ince bir kadın portresinin karşısında duruyorlardı. Kızıl kahve saçlı, hayat dolu bir kadındı.</p>

  <p>"Genç adam onun kopyası," dedi Frobisher. "Sizce de öyle değil mi?"</p>

  <p>"Evet, bazı yönleri benziyor."</p>

  <p>"Tabii onda annesindeki incelik, kadınsı hava yok. O annesinin erkek kopyası, ama tüm hatlarıyla..." Sustu. "Ne yazık ki Chandler'lerden ona geçen tek özellik ve geçmese çok iyi olabilecek..."</p>

  <p>Sustular. Ortama, ikisini de saran bir hüzün havası hâkim olmuştu. Bu sanki Chandler'lerin kuşaklar boyu peşini hiç bırakmayan, zaman zaman ortaya çıkan kanlarındaki leke gibiydi.</p>

  <p>Hercule Poirot, Frobisher'e döndü. Adam gözlerini duvardaki güzel kadına dikmişti. Poirot hafifçe fısıldadı.</p>

  <p>"Onu çok mu iyi tanırdınız?..."</p>

  <p>Frobisher iç çekerek, sıkıntıyla yanıtladı.</p>

  <p>"Çocukluğumuz birlikte geçti. On altı yaşındayken genç bir subay olarak Hindistan'a gittim. Döndüğümde o Charles Chandler ile evlenmişti."</p>

  <p>"Demek onu da çok iyi tanıyorsunuz?"</p>

  <p>"Charles benim en eski dostlarımdan biri. En iyi arkadaşım, her zaman da öyleydi ve öyle kalacak."</p>

  <p>"Onlarla sık görüşür müydünüz, yani evliliklerinden sonra?"</p>

  <p>"Hemen hemen bütün tatillerimi burada geçirdim. Burası benim ikinci evim gibiydi. Charles ve Caroline buradaki odamı her zaman hazır tuttular..." Omuzlarım dikleştirdi ve başını zafer edasıyla havaya kaldırdı. "Şu anda burada bulunmamın nedeni de bu, bana ihtiyaç duyarlarsa yanlarında olmak. Charles'm bana ihtiyacı olursa ben buradayım."</p>

  <p>Trajedinin gölgesi yeniden üzerlerine çöktü.</p>

  <p>Poirot, "Peki bütün bu olanlar konusunda siz ne düşünüyorsunuz?" diye sordu.</p>

  <p>Frobisher kıpırdamadan duruyordu, kaşları çatıldı ve gözlerini kapadı.</p>

  <p>"Ne mi düşünüyorum, bence bu konu ne kadar az konuşulursa o kadar iyi. Ve açıkçası sizin bu konuda ne yapabileceğinizi, burada ne işiniz olduğunu anlayamıyorum Mösyö Poirot. Diana’nın sizi bu işe karıştırıp buraya getirmesine bir anlam veremiyorum."</p>

  <p>"Diana Maberly'nin Hugh Chandler'le olan nişanının bozulduğu biliyor musunuz?"</p>

  <p>"Evet, bunu biliyorum." "Peki, nedenini biliyor musunuz?" Frobisher soğuk, kayıtsız bir havada yanıt verdi. "Bu konuda bir şey bilmiyorum. Genç insanlar bu gibi şeyleri aralarında hallederler. Aralarına girmek benim işim değil."</p>

  <p>"Hugh Chandler, Diana'ya evlenmelerinin doğru olmayacağını çünkü giderek akıl sağlığını kaybettiğini söylemiş,"</p>

  <p>Poirot, Frobisher'in alnında biriken ter taneciklerini görebiliyordu, "Bu uğursuz konuyu konuşmamız şart mı? Ne yapabileceğinizi sanıyorsunuz? Hugh yapılabilecek en doğru şeyi yaptı, zavallı genç adam. Bu onun hatası değil, genetik miras... Bunu öğrendikten sonra nişanı bozmaktan başka ne yapabilirdi ki? Bu yapılması gereken bir şeydi." "Eğer emin olabilseydik..." "Bana güvenin."</p>

  <p>"Ama bana bir şey anlatmadınız ki."</p>

  <p>"Size bu konuyu konuşmak istemediğimi söyledim."</p>

  <p>"Amiral Chandler niçin oğlunu donanmadan ayrılmaya zorladı?"</p>

  <p>"Çünkü yapılabilecek en doğru şey buydu."</p>

  <p>"Neden?"</p>

  <p>Frobisher inatla başını salladı. Poirot hafifçe mırıldandı.</p>

  <p>"Bu birkaç koyunun öldürülmesiyle mi ilgiliydi?" Adam öfkeyle yanıt verdi. "Demek bunu da duydunuz?" "Diana anlattı."</p>

  <p>"Bu kız çenesini tutsa çok daha iyi olacak." "Bunun gizlenmesi gerektiğini düşünüyordu." "Bilmiyor ki."</p>

  <p>"Bilmediği ne?"</p>

  <p>Frobisher isteksizce ve kızgınlıkla açıkladı.</p>

  <p>"Neyse, madem muhakkak öğrenmek istiyorsunuz... O akşam Chandler bir gürültü duymuş. Eve birinin girdiğini düşünerek evi dolaşmaya başlamış. Oğlunun odasının ışığı yanıyormuş. Chandler içeri girdiğinde Hugh'un üzerinde elbiseleriyle ölü gibi derin uyuduğunu görmüş. Giysileri kanlıymış. Odadaki lavabo kan içindeymiş. Babası onu uyandıramamış. Ertesi gün boyunları kesilmiş olarak bulunan koyunları duyduk. Hugh'u sorguya çektik ama bundan haberi bile yoktu. Dışarı çıktığını anımsamıyordu; ayakkabılarını yan kapının dışında çamurlu bulduk. Lavabosundaki kanı açıklayamıyordu. Hiçbir şeye bir açıklama getiremiyordu. Zavallı çocuk, neler olduğunun bilincinde değildi, anlıyor musunuz?"</p>

  <p>"Charles bana gelip olanları anlattı ve akıl danıştı. Bu durumda ne yapması gerektiğini bilemiyordu. Sonra aynı şey bir daha oldu, üç gece sonra. Bundan sonra Hugh'un işi bırakması gerekti. Burada Charles onu gözü önündeyken kontrol altında tutabilir. Ama donanmada çıkacak bir skandal riskini göze alamazdı. Evet, yapılabilecek tek şey buydu."</p>

  <p>Poirot başını salladı.</p>

  <p>"Peki ya sonra?"</p>

  <p>Frobisher sinirlenmişti.</p>

  <p>"Artık hiçbir sorunuzu yanıtlamayacağım. Hugh'un içinde bulunduğu durumu, herkesten iyi bildiğine inanmıyor musunuz?"</p>

  <p>Hercule Poirot yanıt vermedi. Çünkü herhangi birinin bir şeyi kendisinden daha iyi bileceği olasılığını kabul etmeye hevesli değildi. Antreye döndüklerinde Amiral Chandler'in içeri girdiğini gördüler. Adam eşikte bir an durdu, bu haliyle dışarıdaki ışığı kesen karanlık bir silueti andırıyordu.</p>

  <p>Kısık, boğuk bir sesle, "Ah demek buradasınız," dedi. "Mösyö Poirot, sizinle biraz görüşmek istiyordum. Çalışma odama gelir misiniz?"</p>

  <p>Frobisher dışarı çıktı, Poirot ise amirali izledi. Kendini hesap vermek üzere geminin kıç güvertesine çekilmiş gibi hissediyordu.</p>

  <p>Amiral, Poirot'ya büyük berjer koltuklardan birine oturmasını işaret ettikten sonra kendisi de karşısındaki koltuğa oturdu. Poirot, Frobisher'le birlikte olduğu sırada onun huzursuzluğundan, sinirliliğinden ve hırçınlığından etkilenmişti; bunların hepsi adamın büyük ruhsal gerginlik içinde olduğunu gösteriyordu. Amiral Chandler'in yanında ise onun umutsuzluğunu, çaresizliğini hissediyordu...</p>

  <p>Chandler derin bir nefes aldıktan sonra konuşmaya başladı.</p>

  <p>"Diana sizi de bu olayın içine soktuğu için gerçekten çok üzgünüm... Zavallı çocuk, bunun onun için ne kadar zor olduğunu biliyorum. Şey neyse, bu bizim kendi özel trajedimiz ve bu olayın içinde yabancıların bulunmasını istemememizi sanırım anlayışla karşılarsınız, Mösyö Poirot."</p>

  <p>"Duygularınızı anlıyorum, kesinlikle."</p>

  <p>"Diana, zavallı yavrum, inanamıyor olanlara... Kim bilir belki bilmeseydim ben de inanamazdım..."</p>

  <p>Sözlerine ara verdi.</p>

  <p>"Neyi bilmeseydiniz?"</p>

  <p>"Kanında olanı. O hastalığı, o kara lekeyi diyorum."</p>

  <p>"Ama nişanlanmalarını onaylamışsınız?"</p>

  <p>Amiral Chandler kızardı.</p>

  <p>"Buna karşı çıkmam gerektiğini mi söylemek istiyorsunuz? Ama o zaman hiçbir fikrim yoktu ki. Hugh annesine çok benziyor, onda Chandler'leri anımsatan hiçbir şey yok. Onun tüm genetik özelliklerini annesinden almış olduğunu umut ettim hep. Çocukluk günlerinden bu yana, şu son zamana kadar onda hiçbir anormallik görmemiştim. Bunu nerden bilebilirdim? Lanet olsun, her eski ailede bir akıl hastalığı olayı vardır."</p>

  <p>Poirot yumuşak bir sesle sordu.</p>

  <p>"Bir doktorla konuştunuz mu?"</p>

  <p>Chandler haykırdı.</p>

  <p>"Hayır ve bunu yapmayacağım da! Oğlum burada benim gözetimim altında yeterince güvende. Onu vahşi bir hayvan gibi dört duvar arasına kapatamay acakl ar..."</p>

  <p>"Burada güvende olduğunu söylüyorsunuz. Peki ya diğerleri, onlar güvendeler mi?"</p>

  <p>"Ne söylemek istiyorsunuz?"</p>

  <p>Poirot yanıt vermedi. Sürekli olarak Amiral Chandler'in hüzünlü, siyah gözlerine bakıyordu.</p>

  <p>Amiral acıyla ekledi.</p>

  <p>"Herkes işini yapmalı. Sizin işiniz suçlularla! Benim oğlumsa bir suçlu değil, Mösyö Poirot."</p>

  <p>"Şimdilik öyle."</p>

  <p>"Şimdilik derken ne demek istediniz?"</p>

  <p>"Bu olayların artabileceğini... Bu koyunlar..."</p>

  <p>"Size koyunlardan kim bahsetti?"</p>

  <p>"Diana Maberly ve dostunuz Albay Frobisher."</p>

  <p>"George çenesini tutsa çok daha iyi olurdu."</p>

  <p>"Kendisi çok eski arkadaşınız, değil mi?"</p>

  <p>"En iyi dostum," dedi amiral hışımla.</p>

  <p>"Karınızın da arkadaşıydı, değil mi?"</p>

  <p>Chandler gülümsedi.</p>

  <p>"Evet, sanırım George, Caroline'e âşıktı. Çok gençken. O asla evlenmedi. Sanırım nedeni buydu. Ah neyse, şanslı olan bendim ya da öyle düşündüm. Ona sahip oldum, kaybetmek için."</p>

  <p>İç çekti ve omuzları düştü.</p>

  <p>"Karınız boğulduğunda Albay Frobisher yanınızda mıydı?"</p>

  <p>Chandler başıyla onayladı.</p>

  <p>'"Evet, olay olduğunda o da bizimle birlikte Cornwall sahilindeydi. Ben ve eşim, tekneyle geziye çıkmıştık, o ise evde kalmayı yeğlemişti. Teknenin nasıl olup da alabora olduğunu hiç anlayamadım... Aniden ters bir akıntı almış olmalı. Koyun dışındaydık, şiddetli bir anafor oldu. Onu elimden geldiğince suyun üstünde tutmaya çalıştım..." Sesi çatallaştı. "Cesedi iki gün sonra kıyıya vurdu. Tanrıya şükürler olsun ki küçük Hugh'u yanımıza almamıştık. Neyse, o zaman böyle düşünmüştüm. Şimdi ise belki bizimle gelmiş olsaydı bunun Hugh açısından daha iyi olacağını bile düşünmüyor değilim. Eğer her şey o zaman bitmiş olsaydı..." Yeniden derin, umutsuz bir iç çekişin ardından sözlerini sürdürdü. "Bizler son Chandler'leriz Mösyö Poirot. Bizler ölüp gittikten sonra Lyne Malikânesi'nde artık başka Chandler olmayacak. Hugh, Diana ile nişanlandığında tek umudum... Neyse artık bunu konuşmanın anlamı yok. Tanrıya şükürler olsun ki evlenmediler. Tek söyleyebileceğim bu!"</p>

  <p>Hercule Poirot gül bahçesindeki bir bankta oturuyordu. Yanında Hugh Chandler vardı. Diana Maberly önce yanlarından ayrılmıştı. Genç adam yakışıklı, kederli yüzünü Poirot'ya çevirdi. "Onun bunu anlamasını sağlamalısınız, Mösyö Poirot," dedi. Bir an sustuktan sonra da ekledi.</p>

  <p>"Bakın, Diana gerçek anlamda bir savaşçı. Mücadele ruhunda var. Vazgeçmeyecek. Değiştirilemeyecek bu yazgıyı kabul etmeye yanaşmıyor. O, benim tamamen sağlıklı olduğuma inanmak istiyor."</p>

  <p>"Bu arada siz akıl hastası olduğunuzdan kesinlikle eminsiniz, öyle mi?"</p>

  <p>Genç adam irkildi ve yanıtladı.</p>

  <p>"Şu an için aklımı kaçırmış değilim, halen iyi sayılırım ama kötüye gidiyor. Tanrıya şükür, Diana bilmiyor. O beni yalnızca iyiyken görüyor."</p>

  <p>"Peki ya kötü olduğunuz zaman ne oluyor?"</p>

  <p>Hugh Chandler derin bir soluk aldı. Sonra açıkladı.</p>

  <p>"Birincisi düş görüyorum. Ve düşümde çıldırıyorum. Örneğin geçen gece, düşümde kendimi boğa olarak gördüm; parlak güneş ışığında etrafa saldıran azgın bir boğa gibiydim, ağzımdaki kan ve toz tadını hissediyordum... Sonra kendimi bir köpek olarak gördüm, büyük, ağzından salyalar akan bir köpek. Kudurmuştum ve beni gören çocuklar çığlık atarak kaçışıyorlardı, erkekler de ateş edip beni vurmaya çalışıyorlardı. Biri önüne büyük bir kâse su koydu ve ben bunu içemedim."</p>

  <p>Sustu.</p>

  <p>"Uyandım ve bunun doğru olduğunu öğrendim. Lavaboya gittim. İçim kavruluyordu inanılmaz derecede susamıştım. Ama içemedim Mösyö Poirot... Yutamadım... Aman Tanrım, içemiyordum..."</p>

  <p>Hercule Poirot nazikçe mırıldandı. Hugh Chandler anlatmayı sürdürdü. Ellerini sımsıkı dizlerinde kenetlemişti. Yüzünü öne doğru eğmiş, gözleri sanki üzerine birinin geldiğini görmiişçesine yan kapanmıştı.</p>

  <p>"Ve sonra düş olmayan şeyler de var. Tamamen uyanık olduğum zamanlarda gördüğüm şeyler. Hayaletler, korkunç yaratıklar. Bana bakıp sırıtıyorlar. Bazen uçabiliyorum, yatağımı terk ediyorum, havada uçuyor, rüzgârla savruluyor, bulutların üzerinde geziniyorum ve şeytan bana eşlik ediyor."</p>

  <p>"Ça, ça (Şu, bu, falan filan)" dedi Poirot.</p>

  <p>Bu nazik bir şekilde onaylamadığının ifadesiydi.</p>

  <p>Hugh Chandler ona döndü.</p>

  <p>"Ah, artık buna hiç kuşku yok. Bu kanımda var. Bu aile mirası. Bundan kaçamam. Tanrıya şükür bunu zamanında fark ettim. Diana ile evlenmeden önce. Düşünsenize ya evlenseydik ve bu korkunç şeyi olacak çocuğumuza aktarsaydım."</p>

  <p>Elini Poirot'nun koluna koydu.</p>

  <p>"Onun bunu anlamasını sağlamalısınız. Bunu ona anlatmalısınız. Beni unutması lazım. Bir gün başka biri çıkar karşısına. Genç Steve Graham örneğin, ona delicesine âşık, üstelik son derece de iyi bir genç. Onunla çok mutlu olabilir ayrıca güvende. Onun mutlu olmasını istiyorum. Graham yoksul, ailesi de öyle, ama ben ortadan yok olunca her şey yoluna girecek."</p>

  <p>Hercule Poirot, genç adamın sözünü kesti.</p>

  <p>"Yok olunca hallolacak da ne demek?"</p>

  <p>Hugh Chandler güldü. Bu anlamlı bir gülümsemeydi.</p>

  <p>"Annemin serveti. Bakın, o çok varlıklı bir kadındı, ailesinden ona büyük bir servet kaldı. O da tüm parasını bana bıraktı. Ben de hepsini vasiyetimde Diana'ya bırakıyorum."</p>

  <p>Hercule Poirot koltuğun arkasına yaslandı.</p>

  <p>"Ah," dedi ve ekledi. "Ama çok uzun bir süre de yaşayabilirsiniz. Bay Chandler."</p>

  <p>Hugh Chandler başını salladı. Sert ve kararlı bir sesle, "Hayır, Mösyö Poirot," dedi. "Yaşlı bir adam olmayacağım."</p>

  <p>Sonra birden ürpererek geriye doğru bir adım attı.</p>

  <p>"Aman Tanrım! Şuna bakın!" Gözlerini Poirot'nun omuzlarının ötesinde bir noktaya dikmişti. "Orada, tam arkanızda... bu bir iskelet, kemikleri titriyor. Beni çağırıyor ve bana el sallıyor..."</p>

  <p>Gözleri yerinden fırlamıştı ve güneşe bakıyordu. Sonra birden sanki baygınlık geçirircesine yana doğru yalpaladı.</p>

  <p>Ve Poirot'ya dönerek çocuktan farksız bir sesle sordu.</p>

  <p>"Bir şey görmediniz mi, hiçbir şey?"</p>

  <p>Hercule Poirot yavaşça başını salladı.</p>

  <p>Hugh Chandler kısık bir sesle ekledi.</p>

  <p>'"Bunlar beni o kadar da endişelendirmiyor. Beni asıl korkutan kan. Odamdaki, giysilerimdeki kan... Bir papağanımız vardı. Bir sabah odamda boynu kesilmiş olarak yerde buldum, bense yatakta elimde kanlı bir bıçakla yatıyordum."</p>

  <p>Poirot'ya biraz daha yaklaştı.</p>

  <p>"Son zamanlarda burada hayvanlar da öldürüldü," diye fısıldadı. "Her yerde, köyde, tarlalarda. Koyunlar, minik kuzular, bir çoban köpeği. Babam beni geceleri kilitliyor, ama bazen sabah kapı açık oluyor. Bir yerlere bir anahtar gizlemiş olmalıyım, ama nereye gizlediğimi bilemiyorum. Bunları yapan ben değilim, bunları yapan içimdeki başka biri, beni kontrolüne alan biri, beni insanlıktan çıkarıp kan isteyen ve su içemeyen, kudurmuş bir canavara dönüştüren biri..."</p>

  <p>Birden yüzünü avuçlarının arasına gömdü.</p>

  <p>Bir iki dakika sonra Poirot sordu.</p>

  <p>"Neden bir doktora görünmediğinizi halen anlamış değilim?"</p>

  <p>Hugh Chandler başını salladı.</p>

  <p>"Gerçekten anlamıyor musunuz? Fiziksel olarak sağlam ve güçlüyüm. Bir boğa kadar güçlü. Yıllarca yaşayabilirim, dört duvar arasına kıstırılmış olarak. Buna dayanamam. Bunu göze alamam. Sahneden tamamen silinip gitmek çok daha iyi... Biliyorsunuz, bunun da çeşitli yolları var. Bir kaza, silahı temizlerken filan... bu türde şeyler. Diana bunu anlayacaktır. Kendi yolumu kendim çizmeliyim."</p>

  <p>Onay beklercesine Poirot'ya baktı, ama dedektif bu çağnya karşılık vermedi. Bunun yerine yumuşak bir tonda sordu.</p>

  <p>"Neler yiyip içiyorsunuz?"</p>

  <p>Hugh Chandler başını geriye attı. Kahkahadan boğulacaktı.</p>

  <p>"Midem dolu olduğu için kâbus gördüğümü mü düşünüyorsunuz?"</p>

  <p>Poirot nazikçe yineledi.</p>

  <p>"Ne içersiniz?"</p>

  <p>"Başkalarının yiyip içtiğiyle aynı şeyleri."</p>

  <p>"Özel bir ilaç, şurup, hap filan?"</p>

  <p>"Aman Tanrım, hayır. Gerçekten minicik bir ilacın zihnimdeki karmaşayı iyileştireceğini düşünüyor olamazsınız." Sonra alaycı bir tonda bir kitaptan okuduğu cümleyi ekledi. "Hasta bir beyin iyileştirilebilir mil"</p>

  <p>Hercule Poirot ciddiyetle yanıtladı.</p>

  <p>"Denenebilir. Bu evde göz sorunu olan var mı?"</p>

  <p>Hugh Chandler gözlerini ona dikti.</p>

  <p>"Babamın gözlerinden şikâyeti var. Sıklıkla göz doktoruna gitmesi gerekiyor."</p>

  <p>"Ah!" Poirot bir iki dakika kadar derin derin düşündü. Sonra sordu.</p>

  <p>"Sanırım Albay Frobisher yaşamının bir kısmını Hindistan'da geçirmiş?"</p>

  <p>"Evet, Hint Ordusu'nda görevliydi. Oraya hayrandır, sık sık bahseder yerel geleneklerden filan."</p>

  <p>Poirot yeniden, "Ah," diye mırıldandı.</p>

  <p>Sonra birden, "Gördüğüm kadarıyla çenenizi kesmişsiniz," dedi.</p>

  <p>Hugh elini çenesine götürdü.</p>

  <p>"Evet derin bir kesikti. Tıraş olurken aniden babam gelince ürkmüştüm. Biliyorsunuz, son günlerde oldukça sinirliyim. Ayrıca çenemde ve boynumda bazı döküntüler var, bu da tıraş olmamı güçleştiriyor."</p>

  <p>"Tıraş kremi kullanmalısınız."</p>

  <p>"Kullanıyorum. George amca bana bir krem vermişti."</p>

  <p>Aniden gülmeye başladı.</p>

  <p>"Konuşmalarımız kadınların güzellik sohbetlerine döndü. Losyonlar, güzellik kremleri, mucize haplar, göz sorunları... Bütün bunlar neden? Nereye varmak istiyorsunuz, Mösyö Poirot?"</p>

  <p>Poirot sakince yanıtladı.</p>

  <p>"Diana Maberly için elimden gelenin en iyisini yapmaya çalışıyorum."</p>

  <p>Hugh'un havası değişmiş, yüz ifadesi ciddileşmişti. Elini Poirot'nun kolunun üstüne koydu.</p>

  <p>"Evet, onun için yapabileceğinizi yapmalısınız. Ona unutması gerektiğini söyleyin. Ona hiçbir umut olmadığını anlatın... Ona size anlattığım şeylerin bazılarını anlatın... Ona deyin ki, Tanrı aşkına benden uzak dursun! Benim için yapabileceği tek şey bu. Uzak durmak ve unutmayı denemek."</p>

  <p>Poirot, "Cesaretiniz var mı matmazel?" diye sordu. "Büyük cesaret. Buna ihtiyacınız olacak."</p>

  <p>Diana bir çığlık attı.</p>

  <p>"Demek doğru! Doğru mu bu? O deli mi?”</p>

  <p>Hercule Poirot yanıtladı.</p>

  <p>"Ben akıl hastalıkları uzmanı değilim, matmazel. Bu adam deli. Bu adam akıllı, diyebilecek kişi ben değilim."</p>

  <p>Kız ona biraz daha yaklaştı.</p>

  <p>"Amiral Chandler, Hugh'un deli olduğuna inanıyor. George Frobisher onun deli olduğuna inanıyor. Hugh'un kendisi de deli olduğuna inanıyor."</p>

  <p>Poirot onu izliyordu.</p>

  <p>"Peki ya siz. matmazel?"</p>

  <p>"Ben mi? Ben deli olmadığını söylüyorum. Bunun için de..."</p>

  <p>Sözlerine ara verdi.</p>

  <p>"Bunun için de bana geldiniz, değil mi?"</p>

  <p>"Evet, size başvurmamın başka bir nedeni olamazdı, değil mi?"</p>

  <p>"Ben de kendi kendime aynen bunu soruyorum, matmazel!"</p>

  <p>"Sizi anlayamadım."</p>

  <p>"Stephen Graham kim?"</p>

  <p>Kız donakaldı.</p>

  <p>"Stephen Graham mı? Öyle biri işte."</p>

  <p>Kız, dedektifi kolundan yakaladı.</p>

  <p>"Aklınızda ne var? Ne düşünüyorsunuz? Burada durmuş, koca bıyıklarınızın ardından sırıtıyor, gözlerinizi güneş ışığında kırpıştırıyor ve bana hiçbir şey söylemiyorsunuz. Beni çok korkutuyorsunuz. Neden içime korku salıyorsunuz?"</p>

  <p>"Belki de," dedi Poirot. "Kendim de korktuğum için."</p>

  <p>Derin gri gözler kocaman açıldı, dedektife dikildi. Genç kız fısıldayarak sordu.</p>

  <p>"Neden korkuyorsunuz?"</p>

  <p>Hercule Poirot iç çekti. Derin bir iç çekişti bu.</p>

  <p>"Bir katili yakalamak bir cinayeti önlemekten çok kolaydır."</p>

  <p>Diana bir çığlık attı.</p>

  <p>"Cinayet mi? Bu sözcüğü kullanmayın!"</p>

  <p>"Her şeye rağmen kullanacağım."</p>

  <p>Ses tonunu alçalttı, telaşlı ve otoriter bir tonda sözlerini sürdürdü.</p>

  <p>"Matmazel, bu geceyi Lyde Malikânesi'nde geçirmemiz gerekiyor. Bunu ayarlayabileceğinizi düşünüyorum. Yapabilir misiniz?"</p>

  <p>"Evet, sanırım yapabilirim. Peki, ama neden?"</p>

  <p>"Çünkü kaybedecek zaman yok. Bana cesur olduğunuzu söylediniz. Şimdi bunu kanıtlayın. Soru sormadan dediğimi yapın."</p>

  <p>Kız bir şey söylemeden başını salladı ve arkasını dönerek uzaklaştı.</p>

  <p>Poirot bir iki dakika kadar bekledikten sonra onun peşinden eve girdi. Kütüphanede üç adamın birlikte onu konuştuklarını duyuyordu. Doğruca geniş merdivenlerden yukarı çıktı. Üst katta kimse yoktu. Hugh Chandler'in odasını bulmakta zorlanmadı. Odanın köşesinde bir lavabo vardı. Bunun üzerindeki cam rafta ise çeşitli tüpler, şişeler ve kaplar duruyordu.</p>

  <p>Hercule Poirot aceleyle ve ustalıkla işe koyuldu. Yapmak istediği fazla zamanını almadı. Diana kütüphaneden çıktığında Poirot merdivenlerden aşağı inmiş, antrede bekliyordu. Diana’nın yüzü kızarmıştı ve öfkeliydi.</p>

  <p>Kısaca, "Ayarladım," dedi.</p>

  <p>Amiral Chandler. Poirot'yu kütüphaneye çekip kapıyı kilitledi ve hemen konuya girdi.</p>

  <p>"Bakın Mösyö Poirot. Bundan hiç hoşlanmadım."</p>

  <p>"Neden hoşlanmadınız, Amiral Chandler?"</p>

  <p>"Diana sizin ve kendisinin bu geceyi burada geçirmenizde ısrar etti. Gerçi ev sahibi olarak konuklarıma karşı kaba davranmak ve konuksever değilmişim gibi görünmek istemem ama..."</p>

  <p>"Bu bir konukseverlik sorunu değil."</p>

  <p>"Söylediğim gibi benim konuksever bir insan olmadığımı düşünmenizi istemem, ama bundan gerçekten hoşlanmadım, Mösyö Poirot. Ben bunu istemiyorum. Bunun için bir neden göremiyorum. Bunun ne yararı olabilir ki?"</p>

  <p>"Bir deney yapmaya çalıştığımı düşünebilirsiniz."</p>

  <p>"Nasıl bir deney?"</p>

  <p>"Şey, beni bağışlayın ama bu da benim işim..."</p>

  <p>"Mösyö Poirot, sizin buraya gelmenizi isteyen ben değilim, bu bir..."</p>

  <p>Poirot, amiralin sözünü kesti.</p>

  <p>"İnanın bana Amiral Chandler, sizi anlıyor ve saygı duyuyorum. Burada bulunmamın tek ve en basit anlamdaki nedeni âşık bir genç kızın dik kafalılığı. Bana bazı şeyler anlattınız ve Albay Frobisher de bazı şeyler anlattı. Hugh da anlattı. Şimdi, bütün bunları bir de kendi gözlerimle görmek istiyorum."</p>

  <p>"Evet, ama neyi göreceksiniz ki? Size burada görülecek bir şey olmadığını söyledim. Her gece Hugh'u odasına kilitliyorum, hepsi bu!"</p>

  <p>"Ama yine de bazen, Hugh'un bana anlattığına göre sabah oda kapısının açık olduğunu görüyormuş."</p>

  <p>"Yani bu ne anlama geliyor?"</p>

  <p>"Kapıyı sizin de açık bulduğunuz hiç olmadı mı?"</p>

  <p>Chandler kaşlarını çattı.</p>

  <p>"Hep kapının kilidini George'un açtığını düşündüm, sizin bu konudaki kanınız?"</p>

  <p>"Anahtarı kilitte mi bırakıyordunuz?"</p>

  <p>"Hayır, dışarıdaki komodinin üstüne bırakırım. Sabah ben ya da kâhyamız Withers oradan alıp kapıyı açıyoruz. Withers'e, Hugh uykusunda yürüdüğü için bunu yaptığımızı söyledik... Korkarım daha fazlasını da biliyor, ama o sadık bir uşak, uzun yıllardır benimle."</p>

  <p>"Başka anahtar var mı?"</p>

  <p>"Bildiğim kadarıyla yok."</p>

  <p>"Bir tane daha yaptırılmış olabilir."</p>

  <p>"Peki, ama kim?"</p>

  <p>"Oğlunuz kendisinin bir başka anahtarı gizlemiş olabileceğini, ancak uyanıkken bunu anımsayamadığını düşünüyor."</p>

  <p>O sırada odanın uzak köşesinden Albay Frobisher'in sesi duyuldu.</p>

  <p>"Bundan hiç hoşlanmadım, Charles! Kız..."</p>

  <p>Amiral Chandler hemen telaşla yanıt verdi.</p>

  <p>"Ben de aynı şeyi düşünüyordum. Kız sizinle birlikte geri gelmemeli. Eğer istiyorsanız siz gelebilirsiniz."</p>

  <p>Poirot merakla, "Neden Diana’nın gece burada kalmasını istemiyorsunuz?" diye sordu.</p>

  <p>Frobisher kısık bir sesle, "Bu çok riskli," dedi. "Bu gibi durumlarda..."</p>

  <p>Sustu.</p>

  <p>Poirot söze karıştı.</p>

  <p>"Hugh ona çok bağlı..."</p>

  <p>Chandler bağırdı.</p>

  <p>"Zaten nedeni de bu! Lanet, akıl hastaları cinnet geçirdiklerinde her şey altüst olur. Hugh da bunun bilincinde. Diana buraya gelmemeli."</p>

  <p>"Öyleyse," dedi Poirot. "Buna Diana'nın kendisi karar vermeli."</p>

  <p>Kütüphaneden çıktı. Diana dışarıda arabada bekliyordu.</p>

  <p>"Şimdi gece için ihtiyacımız olan şeyleri alıp, akşam yemeği için zamanında buraya dönelim."</p>

  <p>Bahçedeki uzun araba yolunda ilerledikleri sırada Poirot kıza, Amiral Chandler ve Albay Frobisher'le yaptığı konuşmayı anlattı. Kız alaycı bir tavırla güldü.</p>

  <p>"Hugh'un bana zarar verseceğini mi düşünüyorlar?"</p>

  <p>Poirot yanıt olarak kendisini köydeki eczanenin önünde bırakmasını istedi. Diş fırçasını valize koymayı unuttuğunu söyledi.</p>

  <p>Eczane, sakin geniş köy yolunun ortasındaydı. Diana arabada bekledi. Hercule Poirot'nun diş fırçası seçmesinin çok uzun sürmesi dikkatini çekti...</p>

  <p>Hercule Poirot Elizabeth stili ceviz mobilyalarla döşenmiş büyük yatak odasında oturmuş bekliyordu. Beklemekten başka yapabileceği bir şey yoktu. Tüm ayarlamalar yapılmıştı.</p>

  <p>Çağrı geldiğinde neredeyse sabah olmak üzereydi.</p>

  <p>Dışarıda ayak sesleri duyan Poirot kapının sürgüsünü geriye itti ve kapıyı açtı. Dışarıda koridorda iki adam vardı, gerçek yaşlarından çok daha yaşlı görünen iki adam. Amiral ciddi ve kederli görünüyordu, Albay Frobisher ise sinirliydi ve titriyordu.</p>

  <p>Chandler kısaca, "Bizimle birlikte gelecek misiniz, Mösyö Poirot?" diye sordu.</p>

  <p>Diana Maberly'nin yatak odasının önünde iki büklüm biri yatıyordu. Işıkta, saçı başı dağınık, siyah saçlı biri görünüyordu. Bu Hugh Chandler'di; orada yatmış, horluyordu. Üzerinde pijaması ve terlikleri vardı. Sağ elinde kıvrık, parlak bir hançer vardı. Üstelik tek parlayan bıçak değildi, bıçağın üstünde yer yer ıslak kırmızı lekeler görülüyordu.</p>

  <p>Hercule Poirot boğuk bir sesle haykırdı.</p>

  <p>"Mon dieu!"</p>

  <p>Frobisher hemen söze girdi.</p>

  <p>"Onun bir şeyi yok. Ona dokunmamış." Sesini yükselterek, "Diana! İçeri girebilir miyiz?" dive bağırdı.</p>

  <p>Poirot, amiralin homurdandığını ve bıyık altından, "Oğlum benim. Zavallı oğlum!" diye mırıldandığını duydu.</p>

  <p>Kapının sürgüsünün geri itildiğini duydular. Kapı açıldı ve Diana eşikte göründü. Yüzü kireç kadar beyazdı. Kekeliyordu.</p>

  <p>"Ne oldu? Kapının önünde içeri girmeye çalışan biri vardı. Onu duydum; kapıyı zorladı, tırmaladı. Ah, çok korkunçtu! Aynen bir hayvan gibi..."</p>

  <p>Frobisher ciddiyetle, "Neyse ki kapınız kilitliymiş," dedi.</p>

  <p>"Mösyö Poirot kilitlememi söylemişti."</p>

  <p>Poirot, "Onu yerden kaldırıp içeri alın," dedi.</p>

  <p>İki adam eğilip bilinçsiz genç adamı kaldırdılar. Onlar önünden geçerken Diana’nın bir an için soluğu kesildi.</p>

  <p>"Hugh? Bu Hugh ama? Ama elindeki o şey de ne?"</p>

  <p>Hugh Chandler'in elleri kırmızı yapışkan, ıslak lekelerle kaplıydı.</p>

  <p>Diana soluk soluğa, "Bu kan mı?" diye sordu.</p>

  <p>Poirot iki adama soran gözlerle baktı. Amiral başıyla onayladı.</p>

  <p>"Tanrıya şükür, insan kanı değil. Bir kedi. Onu aşağıda, merdivenlerin dibinde buldum. Boğazı kesilmişti. Ardından da yukarı buraya gelmiş olmalı."</p>

  <p>"Buraya mı?" diye haykırdı Diana dehşetle. "Bana mı?"</p>

  <p>Sandalyedeki adam kıpırdanarak mırıldandı. Büyülenmiş gibi ona bakıyorlardı. Hugh Chandler doğruldu. Gözlerini kırpıştırıyordu.</p>

  <p>"Merhaba," dedi. Sesi boğuk ve şaşkındı. "Ne oldu? Neden buradayım?"</p>

  <p>Sustu. Gözleri halen elinde tuttuğu bıçağa takılıp kalmıştı.</p>

  <p>Korku dolu bir sesle, "Ne yaptım ben?" diye sordu.</p>

  <p>Bakışlarıyla hepsini teker teker süzdü. En son olarak da duvarın dibinde büzülüp kalmış olan Diana'ya baktı. Kısık bir sesle sordu.</p>

  <p>"Diana'ya mı saldırdım?"</p>

  <p>Babası başını sallarken, Hugh ekledi.</p>

  <p>"Bana neler olduğunu anlatın. Bilmeliyim bunu!"</p>

  <p>Ona istemeye istemeye olanları anlattılar. Genç adamın sakin duruşu onlar için bunu daha da zorlaştırıyordu.</p>

  <p>Pencerenin dışında güneş doğuyordu. Poirot perdeyi açtı. Gün ışığı odaya doldu.</p>

  <p>Hugh Chandler'in yüz ifadesi gergin, sesi donuktu.</p>

  <p>"Anlıyorum," dedi.</p>

  <p>Sonra ayağa kalktı. Gülümsedi ve gerindi.</p>

  <p>"Güzel bir sabah, değil mi?" derken sesi tamamıyla normalleşti. "Sanırım ormana gidip tavşan avlamaya çıksam iyi olacak."</p>

  <p>Odadan çıktı, diğerleri arkasından bakakaldılar.</p>

  <p>Ardından amiral de ileri doğru atıldı. Frobisher onu kolundan yakaladı.</p>

  <p>"Hayır Charles hayır. Onun için en iyisi bu, zavallı çocuk, başka çıkar yolu yok ki."</p>

  <p>Diana kendini ağlayarak yatağın üstüne atmıştı.</p>

  <p>Amiral Chandler titrek bir sesle, "Haklısın George, haklısın, biliyorum bunu," dedi.</p>

  <p>Frobisher de titreyen, çatlak bir sesle, "O bir erkek..." dedi.</p>

  <p>Ardından kısa süren bir sessizlik oldu ve neden sonra Chandler sordu.</p>

  <p>"Lanet olsun, o yabancı yine nereye kayboldu?"</p>

  <p>Hercule Poirot'nun elini omzunda hissettiğinde Hugh dolaptan tüfeğini almış doldurmak üzereydi.</p>

  <p>Hercule Poirot otoriter bir sesle tek bir sözcük söyledi.</p>

  <p>"Hayır!"</p>

  <p>Hugh Chandler öfkeli gözlerini ona dikti. Boğuk, kızgın bir sesle, "Elinizi üzerimden çekin!" dedi. "Bana karışmayın. Bu yalnızca bir kaza olacak. Tek çözüm bu."</p>

  <p>Hercule Poirot yeniden aynı sözcüğü yineledi.</p>

  <p>"Hayır!"</p>

  <p>"Anlamıyor musunuz, eğer kapısını kilitlememiş olsaydı Diana'nın boynunu kesmiş olabilirdim!"</p>

  <p>"Durum göründüğü gibi değil. Bayan Maberly'yi öldürmeyecektiniz."</p>

  <p>"Ama kediyi öldürdüm!"</p>

  <p>"Hayır, kediyi de öldürmediniz, papağanı da, koyunları da."</p>

  <p>Hugh donakalmıştı, bir süre sonra sordu.</p>

  <p>"Deli olan siz misiniz yoksa ben miyim?"</p>

  <p>"İkimiz de değiliz."</p>

  <p>O anda Amiral Chandler ile Albay Frobisher de silah odasına girdiler. Hemen arkalarında da Diana vardı.</p>

  <p>Hugh Chandler şaşkın, yılgın bir sesle, "Bu adam benim deli olmadığımı söylüyor..." dedi.</p>

  <p>Hercule Poirot açıkladı.</p>

  <p>"Size ruhsal açıdan kesinlikle ve tamamen sağlıklı olduğunuzu belirtmekten mutluluk duyarım."</p>

  <p>Hugh güldü. Aynen bir deliye yakışır bir gülüştü bu.</p>

  <p>"Bu çok komik! Koyunların, diğer hayvanların boğazlarını kesen birinin nasıl olur da sağlıklı bir ruh hali olabilir? Papağanımı öldürürken delirmemiş miydim yani? Ya bu geceki kediyi?"</p>

  <p>"Size koyunları da papağanı da kediyi de öldürmediğinizi söyledim."</p>

  <p>"Peki, o zaman kim yaptı bütün bunları?"</p>

  <p>"Tüm ruhuyla ve benliğiyle kendini, sizi deli olarak göstermeye adamış biri. Her olayda size kuvvetli bir uyku ilacı veriliyor ve sonra da elinize kanlı bir bıçak ya da jilet sıkıştırılıyordu. Lavabonuzda kanlı ellerini yıkayan da bir başkasıydı."</p>

  <p>"Peki, ama neden?"</p>

  <p>"Sizin az önce yapmaya çalıştığınız ve benim engellediğim şey için..."</p>

  <p>Hugh şaşkınlıktan donakalmıştı. Poirot, Albay Frobisher'e döndü.</p>

  <p>"Albay Frobisher, uzun yıllar boyunca Hindistan'da yaşadınız. Orada insanlara ilaç verilerek delirtildikleri durumlara rastlamadınız mı?"</p>

  <p>Albay Frobisher'e merakla baktı.</p>

  <p>"Şahsen hiç rastlamadım, ama buna benzer olayların olduğunu duydum. Datura (Genellikle uyuşturucu olarak veya astım, diyare gibi hastalıkların tedavisinde kullanılan bir bitki) zehirlenmeleri. Sonuçta insanlar gerçekten deliriyor."</p>

  <p>"Kesinlikle. Daturanın aktif maddesi, aynı olmasa da, belladona ya da zehirli gecesefası bitkilerinden elde edilen alkoloid atropine çok benzer. Belladona sık kullanılan bir madde, atropin sülfat ise reçeteyle satılıyor ve genellikle göz tedavilerinde kullanılıyor. Eğer bir reçete kopyalanır ve farklı eczanelerden alınırsa zehirli maddeden kuşku uyandırmadan oldukça büyük bir miktar elde edilebilir. İlaçtaki alkaloid ayrıştınlabilir ve sonra başka bir şeye, diyelim ki tıraş kremine karıştırılabilir. Bu madde ciltte kullanıldığında döküntüye neden olur, bu da tıraş sırasında siyakların oluşmasını ve dolayısıyla ilacın sürekli olarak sisteme girmesini sağlar. İlacın etkisi belirli semptomlarla ortaya çıkar; ağız ve boğaz kuruluğu, yutma zorlukları, halüsinasyonlar, çift görme gibi, yani aynen Bay Chandler'in yaşadığı semptomlar gibi."</p>

  <p>Genç adama döndü.</p>

  <p>"Kafanızda en ufak bir kuşku kırıntısı kalmaması için size bütün bunların bir tahminden öte gerçeğin ta kendisi olduğunu söylemeliyim. Tıraş kreminizde yoğun şekilde atropin sülfat bulunmaktaydı. Örnek alıp test ettirdim."</p>

  <p>Yüzü bembeyaz kesilen Hugh titreyerek sordu.</p>

  <p>"Bunu kim yaptı ve neden?"</p>

  <p>Hercule Poirot yanıtladı.</p>

  <p>"Buraya geldiğim andan beri üzerinde çalıştığım konu bu zaten. Ölümünüzden kimin ne çıkarı olacağını araştırdım. Diana Maberly ölümünüz durumunda zengin olacaktı, ama bunu pek ciddiye almadım..."</p>

  <p>Hugh Chandler birden patladı.</p>

  <p>"Umarım öyledir!"</p>

  <p>"Bu yüzden diğer bir nedenin üzerinde durdum. Ebedi aşk üçgeni: iki erkek ve bir kadın. Albay Frobisher annenize âşıktı, ama Amiral Chandler onunla evlendi."</p>

  <p>Amiral Chandler haykırdı.</p>

  <p>"George! Buna inanamıyorum."</p>

  <p>Hugh duyduklarına inanamayarak şaşkınlıkla sordu.</p>

  <p>"Yani sizce bu kin, o kişinin oğlundan çıkarılabilecek kadar büyük olabilir mi?"</p>

  <p>Hercule Poirot, "Belirli koşullarda evet," diye yanıtladı bu soruyu.</p>

  <p>Frobisher bağırdı.</p>

  <p>"Bu kesinlikle yalan! Ona inanmayın Charles!"</p>

  <p>Chandler ondan uzaklaşırken kendi kendine mırıldanıyordu.</p>

  <p>"Datura... Hindistan... evet, anlıyorum. Zehir aklımızın ucuna bile gelmeyecekti... Üstelik bir de ailede delilik varken."</p>

  <p>"Mais oui (Ancak) (!" Hercule Poirot'nun sesi yüksek ve tiz çıkmıştı. "Ailede delilik!... Öç almak peşinde bir deli, üstelik de tüm deliler gibi -kurnaz ve zeki- deliliğini uzun yıllar boyu gizlemeyi başarmış." Topuklarının üzerinde Frobisher'e döndü. "Mon Dieu (Tanrım), Hugh'un sizin oğlunuz olduğundan kuşkulanmış olmanız, hatta bunu öğrenmiş olmalısınız, doğru değil mi? Neden bunu ona söylemediniz?"</p>

  <p>Frobisher yutkundu, kekeledi.</p>

  <p>"Bilmiyordum. Emin olamazdım... Bakın Caroline ile yalnızca bir defa birlikte olduk -o sırada bir şeyden çok korkmuştu- ne yapacağını bilemiyordu. Nedenin ne olduğunu bilmiyordum, hiçbir zaman da tam olarak öğrenemedim. İkimiz de kendimizi kaybetmiştik, aklımız başımızdan gitmişti. Sonra ben hemen gittim, yapılabilecek en doğru şey buydu, ikimiz de kendi oyunumuzu oynamamız gerektiğini biliyorduk. Evet, ben bundan kuşkulandım, ama asla emin olamadım. Caroline asla Hugh'un benim oğlum olduğunu düşünmemi sağlayacak bir şey söylemedi. Sonra bu delilik konusu ortaya çıkınca, bu, konuya benim açımdan son noktayı koymuş oldu."</p>

  <p>Poirot, "Evet," dedi. "Gerçekten de son noktayı koydu. Genç adamın nasıl yüzünü ileri uzatıp alnını kırıştırdığı dikkatinizi çekmedi, sizden aldığı bir tikti bu. Siz anlamadınız ama Charles Chandler fark etti bunu. Bunu yıllar önce fark etti ve karısından gerçeği öğrendi. Sanırım kadın ondan korkuyordu -onun deli yönünü hissetmeye başlamıştı- ve onu sizin kollarınızın arasına sürükleyen de buydu; zaten hep sizi sevmişti. Charles Chandler ise bu arada nasıl intikam alacağını planlıyordu. Karısı bir tekne kazasında öldü. O ve karısı tekneyle açılmışlardı ve bu kazanın nasıl olduğunu bilen tek kişi de o. Sonra da tüm nefreti kendi adını taşıyan ama gerçekte kendi oğlu olmayan Hugh üzerinde yoğunlaştı. Anlattığınız Hindistan öyküleri onda Datura zehirlenmesi fikrini uyandırdı. Hugh yavaş yavaş delirmeliydi. Öyle ki delilik korkusuyla kendi yaşamına son verecek şekilde cinnet geçirmeliydi. Kan tutkusu olan Amiral Chandler'di, Hugh değil. Issız tarlalarda koyunların boğazım kesmekten zevk alan Charles Chandler idi. Ama bunun cezasını ödemek Hugh'a kalıyordu.</p>

  <p>"Asıl neden kuşkulandım biliyor musunuz? Amiral Chandler'in ısrarla oğlunun doktor kontrolünden geçmesine karşı koymasından. Hugh'un bunu istememesi doğaldı. Ama bir baba için!... Oğlunu bu dertten kurtarabilecek bir tedavi yöntemi olabilirdi, onun doktora danışmayı istemesi için yüzlerce neden sayabilirim. Ama hayır, hiçbir doktorun Hugh Chandler'i görmesine izin verilmemeliydi ya doktor, onun akıl sağlığının iyi olduğunu keşfederse! O zaman ne olacaktı?"</p>

  <p>Hugh yavaşça mırıldandı.</p>

  <p>"Yani benim akıl sağlığım yerinde mi?"</p>

  <p>Diana'ya doğru bir adım attı. Frobisher telaşla açıkladı.</p>

  <p>"Kesinlikle sağlıklı olmalısın. Bizim ailemizde bu hastalığa hiç rastlanmadı."</p>

  <p>Diana, "Hugh..." dedi.</p>

  <p>Amiral Chandler, Hugh'un silahını aldı.</p>

  <p>"Hepsi saçmalık! Sanırım gidip biraz tavşan avlamam gerekiyor!"</p>

  <p>Frobisher ileri doğru atıldı ama Poirot onu engelledi.</p>

  <p>"Sizin de söylediğiniz gibi bu durumda tek çıkar yol bu..."</p>

  <p>Hugh ve Diana odadan çıkmışlardı.</p>

  <p>İki adam, son Chandler'in malikânenin bahçesinden geçip koruya doğru ilerlemesini izlediler.</p>

  <p>Kısa bir süre sonra da silah sesi duyuldu...</p>
</body>
</html>
