<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az" xmlns:xml="http://www.w3.org/XML/1998/namespace">
<head>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />

  <title>1. Bölüm</title>
</head>

<body>
  <p class="h11"><br /></p>

  <h2 style="text-align: center;">1. Bölüm</h2>

  <p style="text-align: center;"><b>1. Görev: Nemea Aslanı'nı öldürüp derisini yüzmek</b><br /></p>

  <p style="text-align: center;"></p>

  <p><br /></p>

  <p>Nemea Aslanı'nı öldürüp derisini yüzmek, Hercule'e, kuzeni Eurystheus tarafından verilen on iki görev içerisinde ilk sırada yer alır. Nemea Aslanı o dönemde Nemea Bölgesi'ne dehşet saçmaktadır. O dönemdeki herhangi bir silahla hayvaı öldürmek mümkün delildir. Aslanla ilk karşılaştığında Hercule, önce bir odun, daha sonra ok ve yay, son olarak da bronz bir kılıç ile hayvanı öldürmeye çalışsa da başarılı olamaz. Baha sonra aslan ile saatlerce güreştikten sonra onu kolları ile bozarak öldürür.</p>

  <p>Ancak saatlerce uğraşmasına rağmen, aslanın derisini yüzemez. Hercule'ün yardımına, yaşlı bir kadın kılıcına bürünen Athena yetişir ve Hercule'e bu postu yüzmek için en iyi aletin, aslanın kendi pençeleri olduğunu anlatır. Bu küçük ilahi yardım ile ilk görevini başarı ile yerine getiren Hercule, Nemea Aslanı'nı her türlü kesici silahtan koruyan postunu daha sonra bir zırh gibi kuşanarak diğer görevlerinde kullanır.</p>

  <p><span class="t7">NEMEA ASLANI</span></p>

  <p>Poirot ertesi sabah odasına girerken ilk sorusu, "Bu sabah ilginç bir şey var mı, Bayan Lemon?" oldu.</p>

  <p>Bayan Lemon'a çok güveniyordu. Kadının hayal dünyası geniş değildi, ama içgüdüleri oldukça kuvvetliydi. Eğer o bir konuyu üzerinde konuşulmaya değer bulursa bu gerçekten de konuşulmaya değer bir şeye dönüşürdü. Doğuştan ideal bir sekreterdi o.</p>

  <p>"Pek bir şey yok, Mösyö Poirot. Yalnızca ilginizi çekebileceğini düşündüğüm bir mektup var. Masanızın üzerindeki evrak yığınının üstüne bıraktım."</p>

  <p>Poirot bir adım atarak, "Ne yazıyor?" diye sordu.</p>

  <p>"Karısının pekinez cinsi köpeği kaybolan bir adam, onu bulmanızı istiyor."</p>

  <p>Poirot şaşkınlıktan olduğu yerde donakalmıştı. Bayan Lemon'a büyük bir sitemle, kınayarak baktı. Kadın bunu fark etmedi bile. Yeniden daktiloda bir şeyler yazmaya başlamıştı. Makineli tüfek hızıyla ve hatasız yazıyordu.</p>

  <p>Poirot hayal kırıklığına uğramıştı, sarsılmış ve gücenmişti. Becerikli, Bayan Lemon, onu hayal kırıklığına uğratmıştı. Bir köpek, hem de bir pekinez. Üstelik bir gece önce gördüğü düşten sonra! Uşağı sabah çikolatasıyla onu uyandırmak için odasına girdiğinde, o düşünde tam da tebrikleri kabul ediyordu ve Buckingham Sarayı'ndan ayrılmak üzereydi.</p>

  <p>Nükteli, sitemli, iğneleyici sözler dilinin ucuna kadar gelmişti. Ama bunları söylememişti, nasıl olsa kendini daktilo yazmaya kaptırmış olan Bayan Lemon bunları duymayacaktı.</p>

  <p>İsteksizliğini açıkça belirten bir homurdanmayla kâğıt yığının en üstünde duran mektubu aldı.</p>

  <p>Evet, bu mektup kesinlikle Bayan Lemon'un söylediği gibiydi. Şehirde bir iş adresi, kısa, öz ve tam bir iş mektubu. Konu, bir pekinez köpeğin kaçırılması. Hani şu zengin kadınların gözdesi olan patlak gözlü, besili, tüy yumağı, şımarık kucak köpeklerinden biri. Hercule Poirot'nun dudakları mektubu okudukça daha çok büzüldü.</p>

  <p>Bu mektupta tuhaf bir şey yoktu. Dikkati çekecek bir durum da... Ama evet evet, küçük bir ayrıntıda Bayan Lemon kesinlikle haklıydı. Küçük bir ayrıntı da olsa kesinlikle bir tuhaflık vardı.</p>

  <p>Poirot oturup mektubu yavaşça ve dikkatle okudu. Bu istediği gibi bir olay değildi, umut ettiği türde bir olaysa hiç değildi. Önemli bir olay da değildi, hatta son derece önemsizdi. Bu asla -ki karşı çıkmasının asıl nedeni de buydu- gerçek bir Hercule görevi olamazdı.</p>

  <p>Ama ne var ki bu konu onun ilgisini çekmişti...</p>

  <p>Evet, meraklanmıştı...</p>

  <p>Sesini Bayan Lemon'un daktilosunun yüksek tondaki tıkırtısını bastıracak şekilde yükseltti.</p>

  <p>"Mektubun sahibi Sir Joseph Hoggin'i telefonla ara," diye seslendi. "Ve onunla önerdiği şekilde bürosunda buluşmam için bir randevu ayarla."</p>

  <p>Her zamanki gibi Bayan Lemon yine haklıydı.</p>

  <p>"Ben sıradan bir insanım, Mösyö Poirot," dedi Sir Joseph Hoggin.</p>

  <p>Sağ eliyle kaçamak bir hareket yaptı Poirot. Bu (eğer öyle algılanmak istenirse), Sir Joseph'in kariyeri ve kendini böyle tanımlamaktaki alçakgönüllülüğüne hayranlığı ifade eden bir hareket olarak algılanabilirdi. Aynı şekilde bu iddianın nazik bir şekilde reddi anlamına da gelebilirdi. Her durumda Poirot, Sir Joseph'in gerçekten de (sözcüğün en basit anlamında) çok sıradan bir adam olduğunu düşünmüyordu. Hercule Poirot, adamın dolgun yanaklarını, domuzu andıran küçük gözlerini, geniş burnunu, ince dudaklı ağzını eleştirel bir gözle süzdü. Adam, ona birini ya da bir şeyi anımsatıyordu, ama o an için bunun kim ya da ne olduğu aklına gelmiyordu. Sonra birden belli belirsiz bir anı canlandı kafasında. Çok uzun zaman önceydi... Belçika'da... bir şey, evet kesinlikle, sabunla ilgili bir şeydi bu...</p>

  <p>Sir Joseph konuşmaya devam ediyordu.</p>

  <p>"Sözü daha fazla uzatmak istemiyorum, ben lafı ağzında geveleyen tiplerden değilim. Benim yerimdeki birçok insan Mösyö Poirot, bu işi oluruna bırakırdı. Zarar hanesine yazar ve unuturdu. Ama bu Joseph Hoggin'e yakışır bir davranış değil. Ben zengin bir adamım, aslında iki yüz sterlin benim için önemli bir miktar değil."</p>

  <p>Poirot hemen araya girdi.</p>

  <p>"Tebrikler."</p>

  <p>"Nasıl yani?"</p>

  <p>Sir Joseph bir an için sustu ve küçük gözleri daha da küçüldü. Sonra sert bir tonda ekledi:</p>

  <p>"Ama bu hiçbir şekilde parayı sokağa atmak gibi bir alışkanlığım olduğunu da göstermez. İstediğim şeyi bedelini öder ve alırım. Ama piyasadaki değeri neyse onu öderim, bir kuruş bile fazlasını değil."</p>

  <p>Hercule Poirot, "Benim ücretimin yüksek olduğunu biliyorsunuz, değil mi?" dedi.</p>

  <p>Sir Joseph, Poirot'yu kurnazca süzerek, "Evet evet. Ama bu çözülmesi çok basit bir olay," dedi.</p>

  <p>Hercule Poirot omuzlarını silkti.</p>

  <p>"Ben pazarlık etmem. Ben bir uzmanım. Bir uzmanın hizmetinin karşılığını da ödemelisiniz."</p>

  <p>Sir Joseph, "Sizin bu gibi konularda uzman olduğunuzun farkındayım," dedi ciddiyetle. "Araştırdım ve bana alanınızda en iyisi olduğunuz söylendi. Sonuç olarak ben, araştırmanızı istediğim olayın nedenini öğrenmek istiyorum ve bunun için masraftan kaçınmak gibi bir niyetim de yok. Sizi buraya çağırmamın nedeni de bu."</p>

  <p>Poirot, "Şansınız varmış," dedi.</p>

  <p>Sir Joseph yeniden, "Nasıl yani?" diye sordu.</p>

  <p>"Çok şanslısınız," diye yineledi Poirot kararlı bir tavırla. "Mesleğimin zirvesinde olduğumu söylemekle sanırım küstahlık etmiş olmam, hatta alçakgönüllü davranmış bile sayılabilirim. Çok kısa bir süre önce emekliye ayrılmaya karar vermiştim; taşraya yerleşmek, arada sırada dünyayı tanımak üzere seyahatlere çıkmak, ama çoğunlukla bahçemle ilgilenip kabak yetiştirmek istiyordum. Bunlar muhteşem sebzeler, ama tatlarında sanki bir eksiklik var. Neyse, konumuz bu değil. Asıl anlatmak istediğim, emekliye ayrılmadan önce, kendi kendime bazı görevler verdim.</p>

  <p>Tam on iki vaka daha alıp çözmeye kararlıyım, bir fazlasını bile değil. Eğer isterseniz bunları Hercule görevleri, olarak nitelendirebilirsiniz. Sizin olayınız ise bu on iki görevin birinci, Sir Joseph. "Bunda beni asıl cezbeden ise," diye ekledi iç çekerek. "Dikkat çekmeyecek kadar önemsiz olması."</p>

  <p>Sir Joseph şaşkınlıkla, "Önemli mi?" diye sordu.</p>

  <p>"Hayır, önemsiz dedim. Şimdiye dek birçok olayda yardımım istendi; benden cinayetleri, nedeni bilinmeyen ölümleri, soygunları, mücevher hırsızlıklarını araştırmam istendi. Çalışma hayatım boyunca ilk kez bir vakada benden bir pekinez köpeğinin kaybolmasına açıklık getirmem isteniyor."</p>

  <p>Sir Joseph homurdandı.</p>

  <p>"Beni şaşırtıyorsunuz," dedi. "Aslında bugüne dek birçok kadının sizi sevgili köpekleri için rahatsız etmiş olabileceklerini düşünmüştüm."</p>

  <p>"Evet, haklısın. Ama ilk kez bir kadının eşi tarafından böyle bir olayı araştırmak için çağrıldım."</p>

  <p>Sir Joseph'in küçük gözleri artık görünmeyecek kadar kısılmıştı.</p>

  <p>Neden sonra sözlerine devam etti.</p>

  <p>"Şimdi bana neden sizi önerdiklerini daha iyi anlıyorum, Mösyö Poirot. Siz çok zeki bir adamsınız."</p>

  <p>Poirot mırıldandı.</p>

  <p>"Evet, şimdi bana lütfen olayla ilgili gerçekleri anlatır mısınız? Köpek ne zaman kayboldu?"</p>

  <p>"Tam olarak bir hafta önce."</p>

  <p>"Sanırım o zamandan beri karınız da neredeyse aklını kaçırmak üzere, değil mi?"</p>

  <p>Sir Joseph gözlerini dedektife dikerek yanıt verdi.</p>

  <p>"Beni anlamıyorsunuz sanırım. Köpek geri getirildi."</p>

  <p>"Geri mi geldi? Peki o zaman, ben size nasıl yardımcı olabilirim?"</p>

  <p>Sir Joseph kızardı.</p>

  <p>"Çünkü kandırılmış olmak beni deli eder, Mösyö Poirot. Neyse, şimdi size olayı başından itibaren anlatayım. Köpek bir hafta önce Kensington Bahçeleri'nde kaçırıldı, karımın oda hizmetçisi tarafından dolaştırıldığı sırada kayboldu. Ertesi gün karımdan köpek karşılığında iki yüz sterlin istendi. Ne dersiniz buna, tam iki yüz sterlin! İnsanın ayaklarına dolanan, küçük, lanet, sürekli havlayan bir canavar için iki yüz sterlin!"</p>

  <p>Poirot mırıldandı.</p>

  <p>"Tabii siz de bu parayı ödemeyi reddettiniz?"</p>

  <p>"Tabii ki ödemedim, daha doğrusu haberim olsaydı asla ödemezdim. Milly, yani karım da bunu biliyordu. Bu yüzden bana hiçbir şey söylemedi. Hemen parayı göndermiş, hem de kendisine söylendiği gibi hepsi bir sterlinlik banknotlar halinde."</p>

  <p>"Ve köpek geri geldi, öyle mi?"</p>

  <p>"Evet. Bugün akşam kapı çalındı ve açtığımızda küçük şımarık şey paspasın üzerindeydi. Etrafta da hiç kimse yoktu."</p>

  <p>"Anlıyorum. Devam edin lütfen."</p>

  <p>"Tabii, Milly daha sonra bana her şeyi anlattı, bir an öfkeden kendimi kaybettim. Ama sonradan sakinleşip kendime geldim, olan olmuştu ve zaten bir kadından da aklı başında davranması beklenemezdi. Eğer kulüpte ihtiyar Samuelson ile karşılaşmamış olsaydım bu olayın peşini bırakacaktım."</p>

  <p>"Yani?"</p>

  <p>"Lanet olsun, bu organize bir şantaj işi olmalı! Kesinlikle aynı şey onun da başına gelmiş. Onun karısını da üç yüz sterlin dolandırmışlar. Bu kadarı da fazla artık. Bunun bir şekilde durdurulması gerektiğine karar verdim. Bu yüzden de sizi çağırdım."</p>

  <p>"İyi de Sir Joseph, doğru olanı yapıp (ve de hiç kuşkusuz çok daha ucuz) polise başvurmanız gerekmez miydi?"</p>

  <p>Sir Joseph burnunu kaşıdı.</p>

  <p>"Evli misiniz, Mösyö Poirot?"</p>

  <p>Poirot, "Maalesef," dedi. "Bu mutluluğu tadamadım."</p>

  <p>"Hımm," dedi Sir Joseph. "Mutluluk olup olmadığını bilemem, ama eğer evlenmiş olsaydınız kadınların çok ilginç yaratıklar olduklarını bilirdiniz. Karım, polisin sözü geçtiğinde bile isteri krizleri geçiriyor, nedense polise gidersem değerli Shan Tung'unun başına bir şey gelebileceğini düşünüyor. Polis kelimesini duymak istemiyor, aslında sizin bu olaya karışmanıza da sempatiyle bakmadığını itiraf etmeliyim. Fakat bu konuda ısrar ettim ve sonunda ikna oldu. Ama yine de bu durumdan çok hoşlanmadığını da belirtmeliyim."</p>

  <p>Hercule Poirot mırıldandı.</p>

  <p>"Anladığım kadarıyla bu oldukça hassas bir konu. Belki de en iyisi saygıdeğer eşinizi, madamı ziyaret etmem; ondan diğer ayrıntılar hakkında bilgi almam ve bu arada da onu köpeğinin gelecekte de güvende olacağına ikna etmem olacak."</p>

  <p>Sir Joseph başıyla onayladı ve ayağa kalktı.</p>

  <p>"Haydi, sizi hemen kendi arabamla götüreyim."</p>

  <p>Geniş, sıcak, oldukça gösterişli oturma odasında iki kadın oturuyordu.</p>

  <p>Sir Joseph ile Hercule Poirot içeri girince küçük bir pekinez ileri doğru atıldı, öfke içinde tehditkâr bir biçimde havlamaya ve Poirot'nun ayaklarının etrafında dolanmaya başladı.</p>

  <p>"Shan, Shan, buraya gel! Haydi yavrum, anneye gel. Onu alır mısınız Bayan Carnaby?"</p>

  <p>İkinci kadın hemen köpeğe atıldı.</p>

  <p>"Sahiden de gerçek bir aslan gibi," diye mırıldandı Hercule Poirot.</p>

  <p>Shan Tung'u tutan kadın soluk soluğa onayladı.</p>

  <p>"Evet, gerçekten de o iyi bir bekçi köpeği. Hiçbir şeyden ve hiç kimseden korkmuyor. Üstelik çok da sevimli."</p>

  <p>Sir Joseph rutin tanıştırmayı yaptıktan sonra, "Evet Mösyö Poirot," dedi. "Artık sizi konuyu araştırmak üzere yalnız bırakabilirim."</p>

  <p>Başıyla hafifçe selam verdikten sonra odadan çıktı.</p>

  <p>Lady Hoggin, kızıl saçlı, iri yapılı, huysuz görünümlü bir kadındı. Yardımcısı Bayan Carnaby ise kırk ile elli yaşlar arasında balıketli, cana yakın, sevecen görünümlü biriydi. Lady Hoggin'e karşı oldukça saygılı davranıyor ve ondan ölesiye korktuğu açıkça anlaşılıyordu.</p>

  <p>Poirot, "Evet, Lady Hoggin," dedi. "Şimdi bana bu iğrenç olayı ayrıntılarıyla anlatın."</p>

  <p>Lady Hoggin kızardı.</p>

  <p>"Sizin bu olayı böyle tanımlamanız beni çok mutlu etti Mösyö Poirot. Evet, bu gerçekten de iğrenç bir olay. pekinezler son derece duygusal, hassas canlılar; aynen küçük çocuklar gibi. Zavallı Shan Tung başka bir şey olmasa bile korkudan ölebilirdi."</p>

  <p>Bayan Carnaby soluk soluğa atıldı.</p>

  <p>"Evet, hain, çok hain bir olay bu. Vahşet!"</p>

  <p>"Lütfen bana olanları anlatın."</p>

  <p>"Evet, aynen şöyle oldu. Bayan Carnaby, Shan Tung'u parkta yürüyüşe çıkarmıştı."</p>

  <p>"Ah, hepsi benim hatam," diye araya girdi oda hizmetçisi. "Nasıl bu denli aptal, böylesine dikkatsiz ve sorumsuz olabildim."</p>

  <p>Lady Hoggin soğuk bir ifadeyle, "Sizi suçlamak istemem Bayan Carnaby," dedi. "Ama gerçekten de biraz daha dikkatli olabilirdiniz."</p>

  <p>Poirot bakışlarını oda hizmetçisine çevirdi.</p>

  <p>"Nasıl oldu?"</p>

  <p>Lady Carnaby heyecan içerisinde anlatmaya başladı.</p>

  <p>"Bu çok tuhaf ve inanılmaz bir olaydı! Tam çiçek tarhlarının arasından çıkmıştık, tabii ki Shan Tung'un tasması boynundaydı, çimenlerin arasında yeterince koşmuştu. Tam artık eve döneceğimiz anda arabasının içinde bana gülümseyen küçük bir bebek dikkatimi çekti; pembe yanakları, lüle lüle saçlarıyla o kadar şirindi ki, öylece durmuş bana gülümsüyordu. Kendimi onu gezdiren bakıcıyla konuşmaktan alıkoyamadım ve kaç aylık olduğunu sordum. Kadın on yedi aylık olduğunu söyledi. Onunla yalnızca bir ya da iki dakika konuştum, sonra birden etrafa bakındım, ama Shan orada değildi. Tasmasının ipi kesilmişti ve..."</p>

  <p>Lady Hoggin söze karıştı.</p>

  <p>"Eğer sorumluluklarını yerine getirseydin hiç kimse yanına o kadar yaklaşıp ipi kesemezdi."</p>

  <p>Bayan Carnaby ağlamak üzereydi. Poirot hemen araya girdi.</p>

  <p>"Peki ya sonra ne oldu?"</p>

  <p>"Şey, tabii hemen her yeri aradım köpeğe seslendim. Parktakilere yanında pekinez köpeği olan birini görüp görmediklerini sordum, ama kimseden olumlu bir yanıt alamadım. Ne yapacağımı bilemeden parkta oradan oraya koşturdum, her yeri aradım, ama sonuçta, tabii ki eve dönmem gerekiyordu."</p>

  <p>Bayan Carnaby birden sustu. Poirot eve döndükten sonraki sahneyi gözünde canlandırabiliyordu. Sorgulamayı sürdürdü.</p>

  <p>"Peki, mektup ne zaman geldi?"</p>

  <p>Anlatma sırası Lady Hoggin'e gelmişti.</p>

  <p>"Ertesi sabah ilk postadan çıktı. Eğer Shan Tung'u canlı olarak görmek istiyorsam bir sterlinlik banknotlardan oluşan iki yüz sterlini, üzerine hiçbir şey yazmadan bir zarfın içine koyup, Bloomsbury Road Meydanı 38 numaraya, Yüzbaşı Curtis diye birine göndermem gerektiği yazıyordu. Eğer paralar işaretli olur ya da polise haber verecek olursak Shan Tung'un kulaklarını ve kuyruğunu kesip..."</p>

  <p>Bayan Carnaby burnunu çekmeye başladı.</p>

  <p>"Ne korkunç," diye mırıldandı. "İnsanlar nasıl böylesine kötü olabiliyorlar."</p>

  <p>Lady Hoggin sözlerini sürdürdü.</p>

  <p>"Mektupta parayı hemen gönderecek olursak, Shan Tung'un o gün öğleden sonra sağ ve iyi durumda geri geleceğini, ama eğer... eğer daha sonra bile polise gidecek olursak, bunun bedelini Shan Tung'un ödeyeceği..."</p>

  <p>Bayan Carnaby gözyaşları içinde mırıldandı.</p>

  <p>"Aman Tanrım, şimdi bile onun için öyle çok korkuyorum ki, tabii Mösyö Poirot tam olarak polis sayılmaz, ama..."</p>

  <p>Lady Hoggin endişeyle, "Gördüğünüz gibi Mösyö Poirot," dedi. "Çok dikkatli olmanız gerekiyor."</p>

  <p>Hercule Poirot hemen onu sakinleştirmeye çalıştı.</p>

  <p>"Ama madam, ben polis değilim ki. Ben araştırmalarımı tam bir gizlilik içinde, sessizce ve kimsenin haberi olmadan yürütürüm. Shan Tung' un kesinlikle güvende olacağından emin olabilirsiniz. Bunu size garanti edebilirim."</p>

  <p>Her iki kadın da bu büyülü sözlerin etkisiyle rahatlamış görünüyordu.</p>

  <p>Poirot, "Mektup yanınızda mı?" diye sordu.</p>

  <p>Lady Hoggin başını sallayarak, "Hayır, benden mektubu parayla birlikte geri göndermem istenmişti," dedi.</p>

  <p>"Bunu yaptınız mı?"</p>

  <p>"Evet."</p>

  <p>"Hımm, işte bu kötü, yazık."</p>

  <p>Bayan Carnaby odadan çıkınca, Hercule Poirot, onun yokluğunu daha ayrıntıya giren sorular sormak için fırsat bildi.</p>

  <p>"Amy Carnaby mi? Ah, o kesinlikle çok dürüst biri. Biraz aptal ama çok iyi bir insan. Daha önce de birçok oda hizmetçim oldu, ama onlar çok daha aptaldılar. Shan Tung'a kalpten bağlıdır, Tung'un kaybolması onu da perişan etti, suçluluk duygusu altında ezildi; aslında haksız da değil, bir bebeğe takılıp, küçük sevimli yavrumu ihmal etmek, olacak iş değil! Bu yaşlı hizmetçilerin hepsi aynı, bebek görünce deliye dönüyorlar! Ben, onun bu olayla bir ilgisi olmadığından kesinlikle eminim."</p>

  <p>"Ben de ilgisi olmadığını düşünüyorum," diyen Poirot, bu görüşü onayladı. "Yine de köpek onun yanındayken kaybolduğuna göre öncelikle onun suçlu olmadığından emin olmalıyım. Uzun zamandır mı yanınızda çalışıyor?"</p>

  <p>"Yaklaşık bir yıl. Çok iyi referansları vardı. Merhum Lady Hartingfield'in yanında, o ölene dek, sanırım on yıl çalışmış. Ondan sonra da çok hasta, yatalak iki kız kardeşe bakmış. Gerçekten iyi bir hizmetçi, ama daha önce de söylediğim gibi biraz aptal!"</p>

  <p>O anda Amy Carnaby odaya girdi, yine soluk soluğa kalmıştı. Kesik tasmayı büyük bir ciddiyetle, törensel bir havada Poirot'ya uzattı ve umutlu bir bekleyişle dedektifi süzmeye başladı.</p>

  <p>Poirot tasmayı dikkatle inceledi.</p>

  <p>"<span class="t7">Mais oui...(Doğru)" dedi. "Bunun kesilmiş olduğu apaçık ortada."</span></p>

  <p>İki kadın umutla bakıyordu.</p>

  <p>Evet, ama...</p>

  <p>Poirot, "Bu bende kalsın," dedi.</p>

  <p>Tasmayı büyük bir özenle cebine yerleştirdi. İki kadın derin bir soluk alarak rahatladı. Poirot kendisinden bekleneni yapmıştı.</p>

  <p>Hercule Poirot'nun öğrendiği her şeyi test etmek gibi bir alışkanlığı vardı.</p>

  <p>Her ne kadar ilk bakışta Bayan Carnaby'nin göründüğü kadar aptal ve düşüncesiz biri olmaması olasılığı çok uzak olsa da; Hercule Poirot merhum Lady Hartingfield'in yeğeni olan, oldukça itici ve sevimsiz bayanla konuşmaya karar verdi.</p>

  <p>"Amy Carnaby mi?" dedi Bayan Maltravers. "Onu tabii ki çok iyi anımsıyorum. İyi bir insandı, Julia Teyze'me ölene dek hizmet etti. Köpekleri severdi ve yüksek sesle çok güzel kitap okurdu. Kibar biriydi, teyzemi asla incitmez, ona karşı asla kırıcı olmazdı. Ne oldu ona? Umarım bir sorunu yoktur. Bir yıl kadar önce ona yanında çalışmak istediği bir bayan için referans mektubu yazmıştım; bayanın adı da sanırım H ile başlıyordu."</p>

  <p>Poirot hemen Bayan Carnaby'nin hâlâ orada çalıştığını ancak kaybolan pekinez cinsi bir köpek nedeniyle küçük bir sorun yaşadığını belirtti.</p>

  <p>"Amy Carnaby köpekleri çok sever. Teyzemin de bir pekinezi vardı ve öldüğünde onu Bayan Carnaby'ye bırakmıştı, Bayan Carnaby, ona çok bağlıydı. Sanırım hayvan öldüğünde çok üzülmüştü. Ah, o gerçekten çok iyi bir insan, ama pek akıllı olduğu söylenemez fakat..."</p>

  <p>Hercule Poirot da Bayan Carnaby'nin pek akıllı biri sayılmadığı konusunda hemfikirdi.</p>

  <p>Hercule Poirot'nun bir sonraki ziyaret ettiği kişi Bayan Carnaby'nin o uğursuz öğleden sonra konuştuğunu söylediği park bekçisi oldu. Onu bulmakta pek zorlanmadı. Adam bu olayı çok iyi anımsıyordu.</p>

  <p>"Orta yaşlı bir bayan pekinezini kaybettiği için çok korkmuştu. Onu sık sık burada gördüğüm için çok iyi tanıyorum, genelde öğleden sonraları köpeğini gezmeye getirir. O gün de buraya geldiklerini gördüm. Onu kaybedince perişan olmuştu. Koşa koşa yanıma gelip, yanında pekinez olan birini görüp görmediğimi sordu. Peki ben bunu nasıl bilebilirdim ki? Bakın, park köpek dolu her cins köpek var hem de; Terriyerler, pekinezler, Alman Dackel'ları, hatta Borzoi'ler akla gelebilecek her cins köpek. Bana gelince, ben pekinezleri diğerlerinden ayırt bile edemem."</p>

  <p>Hercule Poirot düşünceli bir halde başını sallayarak oradan ayrıldı.</p>

  <p>Daha sonra Bioomsbury Road Meydanı 38 numaraya gitti. 38, 39 ve 40 numaralı binaların hepsi Balaclava Pansiyonu'na aitti. Poirot merdivenlerden çıkıp, kapıyı çaldı. İçeride loş bir ortam vardı ve mutfaktan kahvaltı için hazırlanan karnabahar ve füme somon kokuları yayılıyordu. Hemen sağındaki maun masada içinde solmuş kasımpatıların olduğu bir vazo duruyordu. Masanın üzerinde büyük, yeşil çuha kumaşla kaplı bir posta kutusu vardı. Poirot eşikte durup, bir dakika kadar düşünceli bir halde kutuyu inceledi. Sonra sağ tarafındaki kapıyı açtı. Bu kapıdan, küçük masanın ve iç karartıcı bir desende kreton kumaşla kaplanmış koltukların bulunduğu salona geçiliyordu. Üç yaşlı bayanla ters bakışlı yaşlı bir adam kafalarını kaldırıp, içeri giren bu yabancıyı düşmanca süzmeye başlayınca Poirot kızararak geri çekildi.</p>

  <p>Sonra koridor boyunca ilerleyip, merdivenlere çıktı. Sağda koridor ikiye ayrılıyordu ve biri muhtemelen yemek odasına gidiyordu. Koridordaki kapılardan birinin üzerinde "Ofis" yazıyordu. Poirot bu kapıyı çaldı, yanıt alamayınca da kapıyı açarak içeri baktı. Odada üzeri kâğıt dolu büyük bir masa vardı, ama içeride hiç kimse yoktu. Poirot geri dönerek kapıyı arkasından kapadı ve yemek salonuna doğru ilerledi.</p>

  <p>Kirli önlüklü, mahzun bakışlı genç bir kız elinde çatal bıçak dolu bir sepetle masaların arasında dolaşarak çatalları masalara yerleştiriyordu.</p>

  <p>Hercule Poirot özür dilercesine, "Affedersiniz, acaba buranın yöneticisiyle görüşebilir miyim?" diye sordu.</p>

  <p>Genç kız, onu yorgun bakışlarla süzerek, "Maalesef bu konuda yardımcı olamam, çünkü bilmiyorum," dedi.</p>

  <p>Poirot, "Bürosunda kimse yok da," diye açıklama gereği duydu.</p>

  <p>"Maalesef nerede olduğunu bilmiyorum, bundan emin olun."</p>

  <p>"Belki," dedi Hercule Poirot sabırla ve ısrarla. "Benim için nerede olduğunu öğrenebilirsiniz?"</p>

  <p>Kız iç çekti. Zaten kötü ve zor bir gün geçirmişti, üstelik bir de bu adam ondan bir şeyler istiyordu.</p>

  <p>Sıkıntıyla, "Tamam, elimden geleni yapmaya çalışırım," dedi.</p>

  <p>Poirot teşekkür ederek yeniden antreye döndü, oturma odası sakinlerinin düşmanca bakışlarıyla yeniden karşılaşacak cesareti yoktu. Ağır bir menekşe kokusu yönetici bayanın geldiğini hissettirene kadar çuha kaplı posta kutusunu inceledi.</p>

  <p>Bayan Harte son derece içten ve nazik biriydi. Hemen konuşmaya başladı.</p>

  <p>"Büromda bulunmadığım için çok özür dilerim. Oda mı istiyordunuz?"</p>

  <p>Poirot, "Şu an için hayır," diye mırıldandı. "Yakın bir dostumun son zamanlarda burada kalıp kalmadığını sormak istiyordum. Yüzbaşı Curtis?"</p>

  <p>"Curtis," diye yineledi Bayan Harte. "Curtis? Bu ismi nerede duymuş olabilirim?"</p>

  <p>Poirot, ona yardımcı olmadan sıkıntılı bir şekilde başını salladı.</p>

  <p>"Yani Yüzbaşı Curtis diye birinin burada kalmadığını mı söylüyorsunuz?"</p>

  <p>"Şey, son zamanlarda bu isimde birinin burada kalmadığından eminim. Ama her nedense isim bana hiç yabancı gelmedi. Arkadaşınızı biraz tarif eder misiniz?"</p>

  <p>"Şey," dedi Poirot. "Bu biraz zor." Sonra ekledi. "Sanırım... aslında burada kalmayan kişilere ait mektupların buraya gelmesi sık rastlanılan bir durum."</p>

  <p>"Tabii bu bazen olabiliyor."</p>

  <p>"Bu gibi durumlarda bu mektupları ne yaparsınız?"</p>

  <p>"Şey, onları bir süre saklarız. Bakın, bu, mektup gelen kişinin kısa bir süre içinde buraya geleceği anlamına da gelir. Tabii ki mektup ya da paketler burada uzun süre kalır da sahibi çıkmazsa onları postaneye geri göndeririz."</p>

  <p>Hercule Poirot düşünceliydi, başını salladı.</p>

  <p>"Anlıyorum." Sonra ekledi. "Aslında arkadaşım için buraya bir mektup göndermiştim."</p>

  <p>Bayan Harte'ın yüzü birden aydınlandı.</p>

  <p>"Bu durumu açıklıyor. Söz ettiğiniz ismi zarfın üstünde görmüş olmalıyım. Aslında burada kalan ya da arada sırada uğrayan o kadar çok emekli subay var ki, izin verirseniz bir bakmak isterim."</p>

  <p>Masanın üstüne baktı.</p>

  <p>Hercule Poirot, "Burada yok," diye atıldı.</p>

  <p>"O halde postaneye geri gönderilmiş olabilir. Çok üzgünüm. Umarım önemli bir şey değildir."</p>

  <p>"Hayır hayır, önemli değildi."</p>

  <p>Poirot kapıya doğru ilerlerken Bayan Harte da ağır menekşe kokusuyla onu izledi.</p>

  <p>"Arkadaşınız gelirse..."</p>

  <p>"Pek sanmıyorum. Yanılmış olmalıyım."</p>

  <p>"Fiyatlarımız, koşullarımız," diye ekledi Bayan Harte. "Son derece uygundur. Fiyatlara yemekten sonraki kahve de dahil. Size yatak ve oturma odalarımızdan birkaçını göstermek isterim."</p>

  <p>Hercule Poirot, ondan güçlükle kurtulup oradan ayrıldı.</p>

  <p>Bayan Samuelson'un salonu Lady Hoggin'inkinden daha büyüktü ve daha şık, pahalı mobilyalarla döşenmişti, ayrıca merkezi kalorifer sistemi sayesinde çok daha sıcaktı. Hercule Poirot konsollar, sehpalar ve büyük heykel grupları arasında korkuyla ilerledi.</p>

  <p>Bayan Samuelson, Lady Hoggin'den daha uzun boyluydu ve saçları da daha açık sarıya boyanmıştı, pekinezinin adı Nanki Poo idi. Hayvan patlak gözleriyle Hercule Poirot'yu süzdü. Bayan Samuelson'un oda hizmetçisi Bayan Keble ise toplu, Bayan Carnaby'nin aksine ufak tefek, hatta sıskaydı, ama oldukça konuşkan ve biraz da tıknefesti. O da Nanki Poo'nun kaybolmasından sorumlu tutulmuştu.</p>

  <p>"İnanın Mösyö Poirot, bu gerçekten inanılmaz bir olaydı. Her şey bir saniye içinde olup bitti. Harrods'un hemen dışında yürürken bir hemşire bana saati sordu..."</p>

  <p>Poirot sözünü kesti.</p>

  <p>"Bir hemşire mi? Yani bildiğimiz hastanelerde çalışan hemşire mi?"</p>

  <p>"Hayır hayır, çocuk bakıcısı. O kadar şirin bir bebekti ki! Çok tatlı ve pespembe yanakları vardı. Londra'daki çocukların hep sağlıklı görünmediklerini söylerim, ama eminim ki..."</p>

  <p>"Ellen!" dedi Bayan Samuelson öfkeyle.</p>

  <p>Bayan Keble kızarıp kekeleyerek sustu.</p>

  <p>Bayan Samuelson soğuk bir ses tonuyla ekledi.</p>

  <p>"Bayan Keble kendisini hiç ilgilendirmeyen bir bebek arabasına eğilip sevmek istediği sırada hain biri, Nanki Poo'nun tasmasının ipini kesip, onunla ortadan kaybolmuş."</p>

  <p>Bayan Keble ağlamaklı bir halde fısıldadı.</p>

  <p>"Her şey bir saniye içinde olup bitti. Her tarafa baktım, ama sevgili yavrucak ortadan kaybolmuştu; elimde kalan yalnızca onun kesilmiş tasmasının ipiydi. Belki de ipi görmek istersiniz, Mösyö Poirot?"</p>

  <p>"Hayır hayır, asla," dedi Poirot aceleyle. Kesik tasma ipi koleksiyonu yapmayı düşünmüyordu. "Anladığım kadarıyla," diye ekledi. "Hemen bu olayın ardından da bir mektup almışsınız?"</p>

  <p>Öykünün devamı tamamen aynıydı; mektup ve Nanki Poo'nun kulakları ve kuyruğuna ilişkin tehditler. Yalnızca iki farklılık vardı; istenilen paranın tutarı -üç yüz sterlin- ve paranın gönderileceği adres: Bu olayda paranın gönderileceği adres Harrington Hotel, 76 Clonmel Gardens, Kensington'dı ve adamın ismi ise Binbaşı Blackleigh'dı.</p>

  <p>Bayan Samuelson ekledi.</p>

  <p>"Nanki Poo sağlıklı bir şekilde geri döndükten sonra hemen o adrese gittim, Mösyö Poirot. Ne de olsa üç yüz sterlin az para değil."</p>

  <p>"Gerçekten de öyle."</p>

  <p>"Orada gönderdiğim zarfın antredeki posta kutusunda durduğunu gördüm. Mektubu kimin alacağını beklerken zarfı cebime soktum. Maalesef..."</p>

  <p>Poirot, kadının cümlesini tamamladı.</p>

  <p>"Maalesef zarfı açtığınızda paranın orada olmadığını gördünüz, değil mi?"</p>

  <p>"Demek bunu biliyorsunuz?" Bayan Samuelson saygıyla karışık bir korkuyla Poirot'ya baktı.</p>

  <p>Poirot omuzlarını silkti.</p>

  <p>"Açıkçası, <span class="t7">chere madame (Sayın Bayan) hırsızın köpeği geri göndermeden önce parayı güvenli bir şekilde almış olması son derece normal. Tabii ki mektubun alındığının dikkati çekmemesi için paraların yerine boş kâğıtlar koyup, zarfı yerine bırakacaktı."</span></p>

  <p>"Orada Binbaşı Blackleigh diye biri de kalmıyordu."</p>

  <p>Poirot gülümsedi.</p>

  <p>“Sevgili madam.”</p>

  <p>"Tabii kocam bu olayı duyunca çok sinirlendi. Bir anda kıpkırmızı oldu."</p>

  <p>Poirot ihtiyatla mırıldandı.</p>

  <p>"Siz... şey... parayı göndermeden önce ona konudan bahsetmiş miydiniz?"</p>

  <p>"Tabii ki hayır," dedi Bayan Samuelson kararlılıkla.</p>

  <p>Poirot, onu meraklı bakışlarla süzdü. Kadın açıklamaya devam etti.</p>

  <p>"Böyle bir riske asla girmezdim. Para söz konusu olduğunda erkekler çok değişiyorlar. Jacop, polise gitmemiz konusunda ısrar ederdi. Bunu göze alamazdım. Sevgili köpeğim Nanki Poo. Onun başına her şey gelebilirdi. Tabii kocama daha sonra söylemek zorunda kaldım, çünkü bir şekilde bankadan çektiğim parayı açıklamak zorundaydım."</p>

  <p>Poirot mırıldandı.</p>

  <p>"Tabii tabii."</p>

  <p>"Aslında onu hiç bu kadar öfkeli görmemiştim. Ah erkekler," diye yineleyen Bayan Samuelson pahalı bilekliğini düzeltti ve parmaklarındaki değerli yüzükleri çevirdi. "Paradan başka bir şey düşünmüyorlar."</p>

  <p>Hercule Poirot, Sir Joseph Hoggin'in bürosuna çıkan asansöre bindi, içeri kartvizitini gönderdi, ama ona o anda Sir Joseph'in meşgul olduğu, en kısa sürede onunla görüşeceği belirtildi. Nihayet eli kolu kâğıt dolu kibirli bir sarışın Sir Joseph'in odasından çıktı. Kız, Poirot'nun yanından geçerken küçük, ilginç bu adamı kibirli bakışlarla süzdü.</p>

  <p>Sir Joseph büyük maun masasının arkasında oturuyordu, ama çenesinde ruj izleri vardı.</p>

  <p>"Buyurun Mösyö Poirot, oturun lütfen. Bana yeni haberleriniz mi var?"</p>

  <p>Hercule Poirot, "Tüm bu olay inanılmayacak kadar basit görünüyor. Her iki olayda da para, kapıcısı olmayan, ağırlıklı olarak emekli subayların oturduğu, sakinleri sık sık değişen, giren çıkanın belli olmadığı pansiyonlara gönderilmiş. Herhangi birinin böyle yerlerde içeri girip posta kutusundan bir mektubu alması ya da mektuptaki parayı alıp yerine boş kâğıtlar koyması kadar kolay bir şey olamaz. Bu yüzden de her iki olayda da elimizde hiçbir ipucu yok, çıkmaza giriyoruz."</p>

  <p>"Yani bunu yapanın kim olabileceği konusunda hiçbir fikriniz olmadığım mı söylüyorsunuz?"</p>

  <p>"Aslında bazı fikirlerim var, evet. Ancak bunları kanıtlamam birkaç gün alacak."</p>

  <p>Sir Joseph, onu meraklı bakışlarla süzdü.</p>

  <p>"İyi o zaman. Eğer bana rapor edecek bir şeyiniz olursa..."</p>

  <p>"Size raporumu evinizde sunacağım."</p>

  <p>Sir Joseph, "Eğer bu işi kimin, neden yaptığını çözebilirseniz bu mükemmel olacak," dedi.</p>

  <p>"Yanılmak ya da başarısızlık diye bir şey benim için söz konusu olamaz. Hercule Poirot başarısız olmaz."</p>

  <p>Sir Joseph Hoggin, küçük adama bakıp sırıttı.</p>

  <p>"Kendinize çok güveniyorsunuz, değil mi?"</p>

  <p>"Bunun için pek çok neden var."</p>

  <p>"Oh, güzel!" Sir Joseph Hoggin yeniden koltuğuna yaslandı. "Biliyorsunuz kibir bazen gerçeği görmenizi engeller."</p>

  <p>Elektrik sobasının karşısında oturan Hercule Poirot (sobanın düzgün geometrik şeklinden içten içe mutluluk duyarak) uşağına talimatlar yağdırıyordu.</p>

  <p>"Anladın değil mi, George?"</p>

  <p>"Kesinlikle efendim!"</p>

  <p>"Bir daire ya da küçük bir ev olmalı, ama şuralarda olmalı: Parkın güneyinde, Kensington Kilisesi'nin doğusunda, Knightsbridge Barracks'ın batısında ve Fulham Caddesi'nin kuzeyinde."</p>

  <p>"Kesinlikle anladım efendim!"</p>

  <p>Poirot mırıldandı.</p>

  <p>"İlginç, küçük bir olay. Ama bu olayda çok iyi organize olan bir çete olduğunu hissediyorum. Ve tabii, eğer bu şekilde tanımlayacak olursam, başrol oyuncusunun -yani Nemea Aslanı'nın- şaşırtıcı görünmezliğini. Evet, ilginç küçük bir olay. Aslında müşterime daha fazla yakınlık duyabilmiş olmayı isterdim, ama maalesef o Liege'de sarışın sekreteriyle evlenmek için karısını zehirleyen fabrikatöre çok benziyor. Eskiden çözdüğüm olaylardan biriydi bu."</p>

  <p>George başını salladı ve karamsarlıkla fikrini belirtti.</p>

  <p>"Ah bu sarışınlar, efendim, her olayda onların parmakları vardır."</p>

  <p>Benzersiz uşak Georges, "İşte istediğiniz adres," diyerek döndüğünde bu konuşmanın üzerinden yalnızca üç gün geçmişti.</p>

  <p>Hercule Poirot kendisine uzatılan küçük kâğıdı aldı.</p>

  <p>"Olağanüstü bir başarı George. Peki haftanın hangi günü?"</p>

  <p>"Perşembeleri efendim."</p>

  <p>"Perşembeleri. Bugünün perşembe olması ne şans ama! Böylece hiç beklememize gerek kalmayacak."</p>

  <p>Yirmi dakika kadar sonra Hercule Poirot bir caddeye açılan dar bir sokağın ücra köşesindeki köhne evin merdivenlerinden çıkıyordu. Rosholm Apartmanı 10 numara en üst, yani üçüncü kattaydı ve binanın asansörü yoktu. Poirot, oflayıp puflayarak dik, dar, dönemeçli merdivenlerden çıktı. Son katın aydınlığında soluk almak için mola verdi. O sırada 10 numaralı daireden gelen bir gürültü, sessizliği böldü; bir köpek havlıyordu.</p>

  <p>Hercule Poirot gülümseyerek başını salladı ve 10 numaranın ziline bastı. Köpeğin havlaması gittikçe arttı ve peşinden kapıya yaklaşan ayak sesleri duyuldu. Ardından kapı açıldı...</p>

  <p>Bayan Amy Camaby birden panik içinde geri çekildi, eli ister istemez büyük göğüslerine gitti.</p>

  <p>"Girmeme izin verir misiniz?" diye soran Hercule Poirot yanıtı beklemeden içeri girdi.</p>

  <p>Hemen sağda oturma odasının kapısı vardı, Poirot doğruca o tarafa gitti. Bayan Carnaby de adeta bir kâbustaymışçasına onu izliyordu.</p>

  <p>Oda çok küçük ve doluydu. Mobilya kalabalığının arasında birinin olduğu hissediliyordu, yaşlı bir kadın gazlı şöminenin önüne kadar çekilmiş koltuğun üzerine uzanmıştı. Poirot'nun içeri girmesiyle birlikte koltuktan aşağı atlayan bir pekinez kuşkuyla, acı acı havlayarak ileri doğru atıldı.</p>

  <p>"Ah işte!" dedi Poirot. "Başrol oyuncusu! Seni kutlarım, küçük dostum!"</p>

  <p>Poirot eğilerek elini uzattı. Köpek, dedektifin elini koklayarak, zeki bakışlarını bu yeni gelen adamın yüzüne dikti.</p>

  <p>Bayan Carnaby fısıldayarak, "Demek biliyorsunuz?" dedi.</p>

  <p>Hercule Poirot başıyla onayladı.</p>

  <p>"Evet, biliyorum." Koltuktaki kadına baktı. "Sanırım kız kardeşiniz?"</p>

  <p>Bayan Carnaby, "Evet," dedi. "Emily, bu Mösyö Poirot."</p>

  <p>Emily Carnaby hafifçe gülümsedi. "Oh!" dedi.</p>

  <p>Amy Carnaby seslendi.</p>

  <p>"Augustus..."</p>

  <p>Pekinez, ona doğru bakıp kuyruğunu oynattı, sonra Poirot'nun elini koklamayı sürdürdü. Sonra kuyruğunu daha ağır salladı.</p>

  <p>Poirot hafifçe eğilerek köpeği kucakladı.</p>

  <p>"Böylece Nemea Aslanı'nı bulmuş oldum. Görevim tamamlandı."</p>

  <p>Amy Carnaby sert, ona kuru bir sesle sordu.</p>

  <p>"Gerçekten her şeyi biliyor musunuz?"</p>

  <p>Poirot başıyla onayladı.</p>

  <p>"Öyle sanıyorum. Bu işi siz organize ettiniz, tabii Augustus'un yardımıyla. Hanımınızın köpeğiyle her zamanki yürüyüşünüz için evden çıkıp, doğruca onunla birlikte buraya geldiniz ve Augustus ile parka gittiniz. Tabii park bekçisi sizi her zamanki gibi bir pekinezle gördü. Eğer onu bulacak olsak, çocuk bakıcısı da onunla konuşurken yanınızda bir pekinez olduğunu doğrulayacaktı. Sonra onunla konuşurken gizlice köpeğin tasmasının ipini kestiniz ve Augustus öğretildiği şekilde hemen oradan ayrılıp doğruca eve döndü. Birkaç dakika sonra da siz köpeğinizin çalındığını söylediniz."</p>

  <p>Kısa bir sessizlik oldu. Sonra Bayan Carnaby birden dokunaklı bir ağırbaşlılıkla yerinden doğruldu ve, "Evet, hepsi doğru!" dedi. "Benim söyleyecek bir şeyim yok."</p>

  <p>Koltuktaki hasta kadın o sırada ağlamaya başladı.</p>

  <p>"Bir şey mi oldu, matmazel?" diye sordu Poirot.</p>

  <p>Bayan Carnaby, onun yerine yanıtladı.</p>

  <p>"Hayır. Hırsızlık yaptım ve şimdi de yakalandım."</p>

  <p>Poirot, "Bir şey söylemeyecek misiniz, kendinizi savunmayacak mısınız?" diye ısrar etti.</p>

  <p>Amy Carnaby'nin solgun yanakları bir an için kızardı.</p>

  <p>"Ben," dedi. "Ben yaptıklarımdan pişman değilim. Sanırım siz adil, iyi kalpli bir insansınız ve büyük olasılıkla beni anlayacaksınız. Bakın, öyle çok korkuyordum ki?"</p>

  <p>"Korkuyor muydunuz?"</p>

  <p>"Evet, sizin gibi bir centilmen için bile bunu anlamanın çok zor olduğunu farkındayım. Ama bakın, ben akıllı bir kadın değilim, eğitimli de sayılmam, giderek yaşlanıyorum ve beni bekleyen gelecekten çok korkuyorum. Bir birikim yapmayı başaramadım, Emily'ye bakmam gerekiyordu, bu koşullarda nasıl para biriktirebilirdim ki? Üstelik yaşlanınca beni işe almak da istemeyecekler. Benim yerime genç ve çevik birini tercih edeceklerdir. Benim... benim durumumda o kadar çok insanla karşılaştım, kimse sizi istemiyor, bir odada yaşamak zorunda kalıyorsunuz, ocağınızı yakıp odanızı ısıtıcak olanağınız bile olmuyor, yeterli yiyecek almakta zorlanıyorsunuz ve sonuçta odanızın kirasını bile ödeyemez duruma geliyorsunuz... Tabii bu durumdakilere yardımcı olan kurumlar var, ama insanın tanıdıkları olmadıkça oralara gitmek de kolay değil ve benim de hiç yakınım yok. Hiç kuşkusuz benimle aynı durumda olan pek çok kadın var; eğitimsiz, zavallı, mutsuz, Tanrı korkusundan başka hiçbir şeyleri olmayan kadınlar..."</p>

  <p>Sesi titriyordu.</p>

  <p>"Ve sonuçta -birkaçımız bir araya geldik- benim aklıma bu fikir geldi. Aslında bu fikri aklıma sokan Augustus oldu. Bakın birçok insan pekinezleri birbirinden ayırt edemez (aynen Çinlileri olduğu gibi). Aslında bu gerçekten de komik! Bu konuda bilgili birinin Augustus'u, Nanki Poo, Shan Tung ya da herhangi bir başka pekinezden ayırt edememesi olanaksız. Birincisi o diğerlerinden çok daha akıllı, sonra çok daha güzel, ama daha önce de söylediğim gibi insanların çoğu için pekinez pekinezdir, aralarında hiçbir fark yoktur. Bu yüzden bunu aklıma getiren Augustus oldu ve tabii zengin kadınların çoğunluğunun pekinez sahibi olmaları gerçeği."</p>

  <p>Poirot hafifçe gülümseyerek konuşmaya başladı.</p>

  <p>"Bu oldukça kazançlı bir şantaj yöntemi olmalı! Şimdiye dek kaç kişi bu işe bulaştı? Ya da aslında size, şimdiye dek başarıyla sonuçlandırdığınız kaç operasyon olduğunu sormalıyım."</p>

  <p>Bayan Carnaby hemen yanıt verdi.</p>

  <p>"Shan Tung on altıncıydı."</p>

  <p>Hercule Poirot kaşlarını kaldırdı.</p>

  <p>"Sizi kutlarım. Bu arada bu işi gerçekten kusursuz organize etmiş olduğunuzu belirtmeliyim."</p>

  <p>Emily Carnaby söze karıştı.</p>

  <p>"Amy organizasyon konusunda her zaman çok başarılıdır. Kellington'da rahip olan babamız da hep Amy'nin planlama konusunda bir dâhi olduğunu söylerdi. Sosyal toplantıların ve kermeslerin organizasyonunu hep o yapardı."</p>

  <p>Poirot hafifçe eğilerek onayladı.</p>

  <p>"Doğru. Bir dolandırıcı olarak gerçekten birinci sınıf olduğunuzu söylemeliyim."</p>

  <p>Amy Carnaby haykırdı.</p>

  <p>"Dolandırıcı mı? Aman Tanrım, evet, sanırım öyleyim. Ama... ama ben kendimi hiç böyle hissetmemiştim."</p>

  <p>"Peki nasıl hissediyordunuz?"</p>

  <p>"Tabii ki haklısınız. Bu yaptığım yasadışı. Ama bunu nasıl açıklayacağımı bilemiyorum. Bizi çalıştıran bütün bu kadınlar öyle kaba ve terbiyesizler ki. Örneğin Lady Hoggin, bana ağzına geleni söylemekten asla çekinmez. Daha geçen gün ilacının tadında bir tuhaflık olduğunu söyledi ve beni bir şeyler yapmakla suçlamaya çalıştı. Böyle şeyler işte." Bayan Carnaby kızardı. "Bu gerçekten çok tatsız. Bir şey söyleyememek ve yanıt veremeyip her şeyi içine atmak zorunda kalmak, bu da insana çok dokunuyor, bilmem ne demek istediğimi anlıyor musunuz?"</p>

  <p>"Neyi kastettiğinizi anlıyorum," dedi Poirot.</p>

  <p>"Ve sonra paranın nasıl sorumsuzca harcandığını, çarçur edildiğini görmek, bu da insanın moralini daha çok bozuyor. Üstelik Sir Joseph de arada sırada şehirde verdiği büyük partilerden bahsedip duruyor (tabii aslında bunu yalnızca kadın aklıyla yorumladığımın ve finanse etmekten anlamadığımın bilincindeyim) ama bazen bunlar bana nedense ahlaksız işler gibi görünüyor. Bakın Mösyö Poirot, bütün bunlar... bunların hepsi beni tabii ki tedirgin etti, ama kesinlikle yokluğundan etkilenmeyecek ve zaten elde etmekte de zorlanmayan bu insanlardan biraz para almamın, gerçekte pek de yanlış olmayacağını düşündüm."</p>

  <p>Poirot mırıldandı.</p>

  <p>"Modern bir Robin Hood! Bayan Carnaby, söyler misiniz, hiç mektuplarınızdaki tehditleri gerçekleştirmeniz gerekti mi?"</p>

  <p>"Tehditleri mi?"</p>

  <p>"Bu hayvanlara mektuplarda bahsettiğiniz şekilde zarar verme durumunda kaldınız mı?"</p>

  <p>Bayan Carnaby, onu dehşet içinde süzdü.</p>

  <p>"Böyle bir şeyi asla düşünmezdim, rüyamda bile aklıma gelmezdi. Bu yalnızca korkutmak içindi."</p>

  <p>"Fazlasıyla korkutucu! İşe yaradı da!"</p>

  <p>"Şey, işe yarayacağının farkındaydım. Aynı durumda kalsam Augustus için neler hissedeceğimi biliyordum ve tabii ki bu bayanların parayı ödeyene dek kocalarına bir şeyden bahsetmemelerini de garantilemek zorundaydım. Plan her defasında mükemmel işledi. On denemeden dokuzunda para zarfa konulup postaya verilmek üzere bu işte ortağım olan oda hizmetçisine verildi. Her defasında zarfı buhara tutup açıyor, içine boş kâğıtları yerleştiriyorduk. Bir ya da iki kez ise kadınlar parayı kendileri postaya verdi. Bu durumda da ortağımın otele gidip, mektubu posta kutusundan alması gerekiyordu. Bu da oldukça kolaydı."</p>

  <p>"Peki ya çocuk bakıcısı? O da her defasında aynı kişi miydi?"</p>

  <p>"Şey, bakın Mösyö Poirot, yaşlı hizmetçilerin bebeklere dayanamadıkları, bebekler için deli oldukları herkesin bildiği bir gerçektir. Dolayısıyla bakıcıların bebeğe dalıp, etraflarında olup biteni görmemeleri öyküsü de son derece doğal karşılanıyordu."</p>

  <p>Hercule Poirot içini çekti.</p>

  <p>"Felsefeniz mükemmel, organizasyonunuz birinci sınıf ve siz de son derece iyi, kusursuz bir artistsiniz. Geçen gün Bayan Hoggin ile konuştuğum zamanki performansınız gerçekten mükemmeldi. Hiçbir şekilde kendinizi hafife almayın Bayan Carnaby! Eğitimsiz, cahil bir kadın olarak sınıflandırılabilirsiniz, ama zekânız ve cesaretiniz konusunda hiçbir şey söylenemez."</p>

  <p>Bayan Carnaby hafifçe gülümseyerek, "Ama yine de kendimi ele verdim, Mösyö Poirot," dedi.</p>

  <p>"Yalnızca bana karşı! Bu kaçınılmazdı! Bayan Samuelson'la konuştuğum anda Shan Tung'un kaçırılmasının seri bir olayın yalnızca bir parçası olduğunu anladım. Size bir pekinez kaldığını ve hasta bir kız kardeşiniz olduğunu öğrenmiştim. Bu durumda tek yapmam gereken değerli uşağımdan belirlediğim bir bölgede pekinez köpeği olan, haftada bir gün kız kardeşi tarafından ziyaret edilen, yatalak bir kadının yaşadığı ufak bir dairenin adresini bulmasını istemekti. Bu kolay oldu."</p>

  <p>Amy Carnaby doğruldu.</p>

  <p>"Çok nazik ve iyi yürekli bir insansınız, Mösyö Poirot. Bu da bana sizden bir şey rica etme cesareti veriyor. Bu yaptığımın karşılığında alacağım cezadan kaçmamın mümkün olamayacağını biliyorum. Sanırım hapse atılacağım. Ama eğer elinizden gelirse Mösyö Poirot, sizden bu haberin basına yansımamasını sağlamanızı rica edeceğim, Mösyö Poirot. Bu Emily için çok üzücü olur ve bizi tanıyanlar için. Acaba hapse sahte bir isimle gönderilmem mümkün olabilir mi? Yoksa bunu istemem çok mu yanlış?"</p>

  <p>Hercule Poirot, "Sanırım bundan çok daha fazlasını yapabilirim," dedi. "Ama her şeyden önce bir konuya kesinlik kazandırmam gerekiyor. Bu şantaj işi artık son bulmalı. Artık köpek kaybolması diye bir şey olmamalı. Bütün bunlar bitmeli!"</p>

  <p>"Evet. Oh evet!"</p>

  <p>"Ayrıca Lady Hoggin'den aldığınız para da geri verilmeli."</p>

  <p>Amy Carnaby odanın diğer tarafına gitti, yazı masasının çekmecesini açtı ve elinde bir tomar banknotla geri dönerek Poirot'ya uzattı.</p>

  <p>"Bunu bu sabah ortak havuza götürecektim."</p>

  <p>Poirot banknotları aldı ve saydı. Ayağa kalktı.</p>

  <p>"Sanırım Sir Joseph'i şikâyetçi olmaması konusunda ikna edebilirim, Bayan Carnaby."</p>

  <p>"Ah, Mösyö Poirot."</p>

  <p>Amy Carnaby ellerini çırpınca Emily bir sevinç çığlığı attı ve Augustus havlayarak kuyruğunu salladı.</p>

  <p>"Size gelince <span class="t7">mon ami (Sevgili dostum.)" dedi Poirot, Amy'ye dönerek. "Sizden bir isteğim olacak. Görünmezlik zırhınıza ihtiyacım var. Bütün bu olaylarda hiç kimse bir an bile bu olaya ikinci bir köpeğin karışmış olabileceğinden kuşkulanmadı. Augustus, aslanın görünmezlik zırhına sahipti."</span></p>

  <p>"Tabii ki Mösyö Poirot, efsaneye göre pekinezler bir zamanlar aslanmış. Onlarda halen aslan yüreği vardır."</p>

  <p>"Sanırım Augustus, Lady Hartingfield'in size bıraktığı ve öldüğünden bahsedilen köpek? Onun trafiğin içinde eve dönemeyeceğinden hiç korkmadınız mı?"</p>

  <p>"Oh hayır, Mösyö Poirot, Augustus trafik konusunda çok akıllı. Onu çok iyi eğittim. Hatta tek yönlü yollar konusunu bile kavradı."</p>

  <p>"Bu durumda," dedi Hercule Poirot. "O pek çok insandan daha üstün."</p>

  <p>Sir Joseph, Hercule Poirot'yu çalışma odasında karşıladı.</p>

  <p>"Evet, Mösyö Poirot? Büyük vaatlerinizi yerine getirebildiniz mi?"</p>

  <p>Poirot otururken, "Önce size bir şey sormak istiyordum," dedi. "Suçlunun kim olduğunu biliyorum ve sanırım onun tutuklanmasına yetecek kadar kanıt da bulabilirim. Ama bu durumda korkarım paranızı asla geri alamazsınız."</p>

  <p>"Paramı geri alamam mı?"</p>

  <p>Sir Joseph kızardı.</p>

  <p>Hercule Poirot ekledi.</p>

  <p>"Ama ben polis değilim. Bu olayda yalnızca sizin talimatınızla, sizin çıkarlarınızı korumaktan sorumluyum. Eğer resmi bir şikâyet olmazsa ödediğiniz parayı eksiksiz kurtarabilirim."</p>

  <p>"Hımm?" dedi Sir Joseph. "Bu konuyu biraz düşünmeliyim."</p>

  <p>"Karar tamamıyla size ait. Sanırım sadece kamuoyuna çıkarma davası açılmasını yeğlersiniz. Birçok insan da sizden bunu beklerdi."</p>

  <p>"Öyle düşünecekleri kesin," dedi Sir Joseph sert bir tonda. "Tabii ne de olsa uçup gidecek olan onların parası değil. Hayatta en nefret ettiğim şey dolandırılmak. Şimdiye kadar hiç kimse beni dolandırıp sıvışamadı."</p>

  <p>"Peki, öyleyse, kararınız?"</p>

  <p>Sir Joseph yumruğunu masaya indirdi.</p>

  <p>"Paramı istiyorum. Hiç kimse onların beni dolandırıp, iki yüz sterlinimi alarak kaçtıklarını söylememeli."</p>

  <p>Hercule Poirot ayağa kalkıp masanın yanına gitti, iki yüz sterlinlik bir çek yazdı ve adama uzattı.</p>

  <p>Sir Joseph zayıf bir sesle mırıldandı.</p>

  <p>"Lanet olsun! Kim bu herif?"</p>

  <p>Poirot başını sallayarak, "Eğer parayı kabul ederseniz, soru sormayacaksınız," dedi.</p>

  <p>Sir Joseph çeki katlayıp cebine koydu.</p>

  <p>"Bu kötü işte, yazık! Ama önemli olan para. Bu arada size olan borcum ne kadar, Mösyö Poirot?"</p>

  <p>"Ücretim yüksek olmayacak. Daha önce de söylediğim gibi bu basit ve önemsiz bir olay." Bir an sustuktan sonra ekledi. "Son günlerde çözdüğüm yaklaşık tüm olaylar cinayet vakalarıydı..."</p>

  <p>Sir Joseph hafifçe irkildi.</p>

  <p>"Bu ilginç olmalı," dedi.</p>

  <p>"Evet, ilginç ama bana uzun yıllar önce Belçika'da çözdüğüm ilk cinayet olaylarından birini anımsatıyorsunuz; olayın başkarakteri fiziksel açıdan size öyle çok benziyor ki. Varlıklı bir fabrikatördü. Sekreteriyle evlenebilmek için karısını zehirlemişti... Evet, benzerlik çok ilgi çekici..."</p>

  <p>Sir Joseph bir an bir şey söyleyecek gibi oldu, ilginçti, ama dudakları morarmıştı. Yanaklarının pembesi tamamen kaybolmuştu. Yerinden fırlayan gözleri Poirot'ya dikilmişti. Sandalyesine gömülmüş, adeta küçülmüştü.</p>

  <p>Sonra, titreyen elini cebine götürdü. Çeki çıkarıp yırttı ve parçaladı.</p>

  <p>"Bu konu kapandı, anlıyor musunuz? Bu parayı ücretiniz olarak kabul edin."</p>

  <p>"Ama Sir Joseph bu para beklentilerimin çok üstünde."</p>

  <p>"Sorun değil, hak ettiniz bunu. Sizde kalsın!"</p>

  <p>"Bunu bir yardım kuruluşuna bağışlayacağım."</p>

  <p>"Nereye isterseniz bağışlayın. Ne isterseniz yapın!"</p>

  <p>Poirot öne doğru eğildi.</p>

  <p>"Sanırım sizin durumunuzdaki birinin çok dikkatli olması gerektiğini belirtmeden edemeyeceğim, Sir Joseph."</p>

  <p>Sir Joseph neredeyse duyulamayacak kadar kısık bir sesle fısıldadı.</p>

  <p>"Hiç endişe etmeyin. Yeterince dikkatli olacağım."</p>

  <p>Hercule Poirot merdivenlerden inerken kendi kendine mırıldanıyordu.</p>

  <p>"Evet, demek haklıydıml"</p>

  <p>Lady Hoggin, kocasıyla konuşuyordu.</p>

  <p>"İlginç bu ilacın tadı tamamen değişti. O acı tat artık yok. Acaba neden?"</p>

  <p>Sir Joseph homurdanarak, "Şu eczacılar, dikkatsiz tipler! Aynı şeyi farklı zamanlarda farklı şekilde yapıyorlar," dedi.</p>

  <p>Lady Hoggin kuşkuyla, "Öyle mi dersin?" diye sordu.</p>

  <p>"Tabii, başka neden olabilir ki?"</p>

  <p>"Adam, Shan Tung olayıyla ilgili bir şeyler bulabildi mi?"</p>

  <p>"Evet. Paramı tam olarak geri getirdi."</p>

  <p>"Peki, bunu yapan kimmiş?"</p>

  <p>"Söylemiyor. Hercule Poirot çok sıkı bir adam! Ama hiç endişelenme!"</p>

  <p>"İlginç bir küçük adam, öyle değil mi?"</p>

  <p>Sir Joseph hafifçe ürperdi ve bir an Hercule Poirot'nun görünmez varlığını sağ omzunun arkasında hissederek yan gözle yukarı baktı. O günden sonra onu hep orada hissedecekmiş gibi bir duyguya kapıldı.</p>

  <p>"Korkunç derecede zeki, küçük bir şeytan o!"</p>

  <p>Bu arada kendi kendine, Greta'nın cehenneme kadar yolu var. Bundan böyle kendimi hiçbir sarışın için riske edecek değilim, diye düşündü.</p>

  <p>"Oh!"</p>

  <p>Amy Carnaby inanamayarak elindeki iki yüz sterlinlik çeke baktı. Ve bağırdı.</p>

  <p>"Emily!".</p>

  <p>Emily! Şunu dinlesene.</p>

  <p>Sevgili Bayan Carnaby</p>

  <p>Tamamen dağılmadan önce küçük değerli fonunuza küçük katkıda bulunmama izin verin.</p>

  <p>Saygılarımla Hercule Poirot</p>

  <p>"Amy," dedi Emily Carnaby. "Gerçekten çok şanslısın. Düşünsene şu anda nerede olabilirdin."</p>

  <p>Amy Carnaby, "Wormwood Scrubbs mu, yoksa Holloway miydi?" diye mırıldandı. "Ama artık bu tamamen bitti, değil mi Augustus? Bundan böyle parkta annen, annenin arkadaşları ve makasla gezmeye çıkmak yok."</p>

  <p>Gözlerinde belli belirsiz bir özlem belirdi. İç çekti.</p>

  <p>"Sevgili Augustus! Çok yazık! O kadar akıllı ki... Ona neler neler öğretilebilir..."</p>
</body>
</html>
