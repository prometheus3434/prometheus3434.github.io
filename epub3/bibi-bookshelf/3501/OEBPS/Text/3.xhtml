<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az" xmlns:xml="http://www.w3.org/XML/1998/namespace">
<head>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />

  <title>Önsöz</title>
</head>

<body>
  <p class="h11"><br /></p>

  <h2 style="text-align: center;">Önsöz</h2>

  <p><br /></p>

  <p>Hercule Poirot'nun dairesi modern bir şekilde döşenmiş ve kromun parlaklığı göz alacak biçimde her tarafa yayılmıştı. Sıradan koltukları, rahat ve konforlu minderlerine rağmen köşeli ve keskin hatlı bir tarzı vardı.</p>

  <p>Bu koltuklardan birinde tüm zarafetiyle Hercule Poirot, karşısındaki koltukta ise All Soul'dan (Bir Anglikan kilisesi) tanıdığı yakın bir dostu Doktor Burton oturuyordu. Poirot bir taraftan da arkadaşının doldurduğu Chateau Mouton Rothschild şarabını yudumluyordu. Doktor Burton'un zarafetle uzaktan yakından bir ilgisi olduğu söylenemezdi. Şişman ve hantaldı, giyimi özensizdi ve beyaz gür saçlarının altından al yanaklı, iyi huylu çehresi ışıldıyordu. Derin ve hırıltılı gülümsemesiyle hem kendini, hem etrafını sigara külü altında bırakmak gibi bir alışkanlığı vardı. Hatta Poirot'nun onun çevresini kül tablalarıyla sarmış olması bile yetersiz kalıyordu.</p>

  <p>Doktor Burton, "Söyleyin bana, neden Hercule?" diye sordu.</p>

  <p>"Vaftiz adımı mı soruyorsunuz?"</p>

  <p>"Bunun bir vaftiz adı olduğu pek söylenemez," dedi Doktor Burton. "Daha çok pagan bir ad bu. Peki, ama neden? Benim asıl bilmek istediğim bu. Babanızın fikri miymiş, yoksa annenizin mi? Aile ile ilgili nedenler mi? Eğer yanılmıyorsam -hafızam artık eskisi gibi değil- kardeşinizin de adı Achille'di (Truva Savaşı'nın ünlü mitolojik kahramanı. Ölümsüz bir yarı tanrıdır.) değil mi?"</p>

  <p>Poirot'nun gözlerinin önünden bir an için Achille Poirot'nun kısa yaşamı gelip geçti. Bütün bunlar gerçekten yaşanmış mıydı?</p>

  <p>"Yalnızca çok kısa bir süre için," dedi.</p>

  <p>Doktor Burton ustaca konuyu hemen değiştirdi.</p>

  <p>"İnsanların çocuklarına isim verirken çok daha dikkatli olmaları gerekir," dedi. "Biliyorsunuz benim de vaftiz çocuklarım var. Onlardan birinin adı Blanche (Beyazlamak, ağartmak, beti benzi atmak.) ama kız bir Çingene kadar esmer. Diğerinin adıysa Deirdre -çilelerin kadını Deirdre- ama kız, bir kuş kadar neşeli. Genç Patience'e (Sabır) gelince, adı aslında Impatience (Sabırsızlık) olabilirdi ve ona daha çok uyardı. Ve Diana,( Mitolojide avcı, ince, bakire tanrıça) evet Diana..." Yaşlı bilim adamı hafifçe ürperdi. "Daha şimdiden yetmiş kiloyu geçti, üstelik daha on beş yaşında! Bunun ergenlik döneminde olabileceğini söylüyorlar, ama bana hiç de öyle gelmiyor. Diana! Ona Helen (Yunan mitolojisine göre Truva Savaşı'na neden olan dünyanın en güzel kadını) ismini vermek istemişlerdi, ama bu konuda ağırlığımı koydum. Babasının ve annesinin nasıl tipler olduğunu bilen biri olarak buna asla izin veremezdim. Üstelik bir de büyükannesi var... Martha, Dorcas ya da daha uygun isim olması için oldukça uğraştım, ama başarılı olamadım; boşa nefes tükettim. Şu ebeveynler tuhaf insanlar..."</p>

  <p>Hafifçe kıkırdayınca, küçük tombul yüzünde kırışıklar belirdi. Poirot, onu meraklı bakışlarla süzüyordu.</p>

  <p>"Zihnimde bir sohbet canlanıyor. Anneniz ve merhum Bayan Holmes baş başa vermiş oturuyorlar, bebek kıyafetleri örüyor ya da dikiyorlar: 'Achille, Hercule, Sherlock, Mycroft...'"</p>

  <p>Poirot, dostunun bu keyifli anına ortak olmakta zorlanıyordu.</p>

  <p>"Anladığım kadarıyla fiziksel olarak Hercule'e hiç benzemediğimi söylemek istiyorsunuz, değil mi?"</p>

  <p>Doktor Burton; Hercule Poirot'nun, çizgili pantolon, siyah ceket ve papyonlu kıyafetler içindeki ufak tefek bedenini; yumurta biçimindeki kafasını ve üst dudaklarının neredeyse tamamını kaplayan bıyıklarını baştan aşağıya süzdü.</p>

  <p>"Gerçekten de Poirot, dürüst olmak gerekirse," dedi Doktor Burton. "Ona hiç benzemiyorsunuz." Ve ekledi. "Anladığım kadarıyla şimdiye dek klasik mitolojiyle ilgilenmeye pek zamanınız olmamış."</p>

  <p>"Bu doğru."</p>

  <p>"Çok yazık! Çok şey kaçırmışsınız. Bana sorarsanız herkes klasikleri okumalı."</p>

  <p>Poirot omuzlarını silkti.</p>

  <p>"Eh <span class="t7">bien (Pekâlâ, işte.) onlar olmadan da çok rahat idare ettim."</span></p>

  <p>"İdare etmek! Sorun bu değil. Bu çok yanlış bir bakış açısı. Klasikler, modern iletişim teknikleri kursları gibi kolayca, kısa yoldan başarıya ulaşmanızı sağlayacak bir yöntem değildir. Klasikler insanın işteki saatlerini değil, boş zamanlarını değerlendirmesi içindir. Bu hepimizin yaptığı bir hata. Örneğin sizi ele alalım, işinizde çok başarılı oldunuz ve artık işten elinizi eteğinizi çekip, huzurlu, rahat bir yaşam sürmek istiyorsunuz; peki boş zamanlarınızda ne yapacaksınız?"</p>

  <p>Poirot'nun yanıtı hazırdı.</p>

  <p>"En kısa zamanda -ciddi bir biçimde- kabak yetiştirmeyi düşünüyorum."</p>

  <p>Doktor Burton çok şaşırmıştı.</p>

  <p>"Kabak mı? Neden söz ediyorsunuz? Şu tadı, suyu anımsatan büyük tombul yeşil şeylerden mi?"</p>

  <p>"Ah," dedi Poirot heyecanla. "Asıl sorun da bu zaten. Onların tadı her zaman su gibi olmuyor."</p>

  <p>"Oh! Biliyorum; peynir, küçük küçük doğranmış soğan ya da beyaz sosla servis ediliyor."</p>

  <p>"Hayır hayır, yanılıyorsunuz. Bence kabağın doğal tadında değişiklik yapıp, daha iyi olmasını sağlamak mümkün olabilir. Örneğin..." sözünü tamamlamadan gözlerini düşünceli bir biçimde havaya dikti. "Bir Buket..."</p>

  <p>"Aman Tanrım, dostum, bu bir bordo şarabı değil ki." Buket sözcüğü Doktor Burton'a hemen yanındaki şarap kadehini anımsatmıştı. Bir yudum alarak ağzında gezdirdi. "Bu çok iyi bir şarap. Gerçekten kaliteli! Evet." Başını beğeniyle salladı. "Ama şu kabak işi, bu konuda ciddi değilsiniz sanırım. Bununla..." Sesinde şaşkınlıkla karışık hafif bir korku seziliyordu. "Söylemek istediğiniz gerçekten de," ellerini ona acıdığını ifade eder biçimde tombul karnında gezdirdi. "Düşünceniz toprağa eğilip, bu bitkileri gübrelemek, ıslak pamuk altında çimlendirmek filan olamaz, değil mi?"</p>

  <p>Poirot, "Kabak yetiştiriciliği hakkında yeterince bilgi sahibi olduğunuz anlaşılıyor," dedi.</p>

  <p>"Taşrada kaldığım sırada çiftçileri izlemiştim. Gerçekten de Poirot, bu çok tuhaf bir hobi! Şunu bir düşünsenize..." Sesi bundan zevk aldığını belli eden bir fısıltıya dönüştü. "Bir an her tarafı kitaplarla çevrili, dikdörtgen, hoş bir odada şöminenin karşısında oturduğunuzu hayal edin. Bu kesinlikle dikdörtgen bir oda olmalı, asla kare değil. Her tarafta kitaplar var. Elinizde bir kadeh kırmızı şarap ve önünüzde açık bir kitap! Okumak zamanı geriye sardırır." Ve okuduğu bir kitaptan bir alıntıyı yüksek sesle önce Yunanca söyledi, sonra da tercüme etti:</p>

  <p>"Ve kaptan ustalıkla karanlık denizlere yöneltti,</p>

  <p>Rüzgârın kamçıladığı hızlı gemisini."</p>

  <p>"Tabii tercüme orijinalinin tadını asla veremez."</p>

  <p>Bir an için bu coşkuya kendisini öylesine kaptırdı ki Poirot'yu bile unuttu. Onu izleyen Poirot birden endişelenmeye ve tuhaf bir huzursuzluk hissetmeye başlamıştı. Kaçırdığı bir şey mi vardı? Ruhunu zenginleştirecek bir şeyleri atlamış olabilir miydi? İçini üzüntü ve karamsarlık kaplamaya başlamıştı. Evet, mitoloji konusunda bilgi sahibi olması gerekirdi... Önceden hem de çok önceden... Şimdi bunun için artık çok geçti...</p>

  <p>Bu melankolik havadan onu çıkaran yine Doktor Burton oldu.</p>

  <p>"Gerçekten de emekliye ayrılmayı düşünüyor musunuz?"</p>

  <p>"Evet."</p>

  <p>Doktor Burton kıkırdadı.</p>

  <p>"Bunu yapamazsınız."</p>

  <p>"Emin olun ki kararlıyım."</p>

  <p>"Bunu yapamayacaksınız dostum. Siz işinize çok bağlısınız."</p>

  <p>"Hayır, gerçekten de gerekli tüm ayarlamaları yaptım. Birkaç ufak vaka daha alacağım, anlıyorsunuz değil mi, karşıma çıkan herhangi bir iş değil. Bana cazip gelen, beni çeken olaylar."</p>

  <p>Doktor Burton gülümsedi.</p>

  <p>"Bu hep böyle olur. Önce yalnızca birkaç sorun, sonra son bir sorun daha; sizin de bildiğiniz gibi bu böyle sürüp gider. Primadonna'nın son veda gösterisi, sizinki de öyle bir şey Poirot!"</p>

  <p>Beyaz saçlı sempatik adam kıkırdayarak yavaşça ayağa kalktı.</p>

  <p>"Sizin görevleriniz Hercule'ün görevlerine benzemez, Poirot," dedi. "Sizinkiler sevgiye dayalı görevler. Haklı olduğumu göreceksiniz. On iki ay sonra hâlâ aynı yerde, aynı noktada olacağınıza ve kabakların da halen aynı lezzette ve nitelikte kalacaklarına bahse girerim." İrkildi. "Sıradan kabaklar!"</p>

  <p>Ev sahibiyle vedalaşan Doktor Burton kare biçimli odadan ayrıldı.</p>

  <p>Böylece bu romanın sayfalarından da bir daha dönmeyecek şekilde ayrılmış oluyordu. Zaten bizi asıl ilgilendiren de onun geride bıraktığı, bu yeni düşünce.</p>

  <p>Hemen ardından Poirot düşüncelere dalmış, hayallerde yaşayan bir adam havasında yeniden koltuğuna oturdu ve mırıldandı:</p>

  <p>"Hercule'ün görevleri... Mais oui, c'est une idee, ça.. ( Evet ama bu da bir fikir.)”</p>

  <p>Ertesi sabah Poirot deri ciltli kalın bir kitapla birlikte, birkaç tane ince kitabı heyecan içinde okumaya başladı. Arada sırada tedirgin bakışları daktilo ile yazılmış çeşitli kâğıtlara kayıyordu.</p>

  <p>Sekreteri Bayan Lemon'da Hercule hakkında bulabildiği her türlü bilgiyi toplayıp, kendisine getirmesini istemişti.</p>

  <p>Bayan Lemon hiç ilgisini çekmese de (asla bir şeyin neden öyle olması gerektiğini soran tiplerden değildi) büyük bir titizlikle kendisine verilen görevi yerine getirmişti. Böylece Poirot kendini, "ölümünden sonra tanrılar katma yükselen ve ölümsüzlükle birlikte tanrısal saygı kazanıp onurlandırılan kahraman Hercule" ile ilgili büyük efsaneler denizinin ortasında bulmuştu.</p>

  <p>Aslında buraya kadar sorun yoktu, ama işin bundan sonrası bu kadar kolay olmayacaktı. Poirot iki saat boyunca büyük bir dikkatle bütün efsaneleri okudu, notlar aldı, kaşlarını çattı, aldığı notları ve kaynakçaları gözden geçirdi. Sonunda yeniden koltuğuna gömülüp başını sallamaya başladı. Geçen akşamki o keyifli hali tamamıyla yok olmuştu. Bu efsanelerde ki kahramanlar, nasıl insanlardı böyle!</p>

  <p>Örneğin şu ünlü kahraman! Kahraman Hercule! Ne yani o iriyarı, kaslı, zekâsı kısıtlı, canice eğilimleri olan biri değil de bir kahraman mıydı? Poirot'ya 1895 yılında Lyon'da tutuklanıp yargı önüne çıkarılan Adolfe Durand adındaki bir caniyi anımsatıyordu; birçok çocuğun ölümüne sebep olan öküz kadar güçlü o yaratığı... Her ne kadar bunun bir grand mal (Şiddetli epilepsi krizi. mı, yoksa petit mal (Yalnızca vücudun bir kısmını etkileyen epilepsi krizi.) mı olduğu günlerce tartışılmış olsa da, adamın mahkemedeki tek savunması epilepsi hastası olduğunu söylemesiydi. Bu antik kahraman Hercule de muhtemelen grand mal etkisindeydi. Hayır, Poirot başını salladı, eğer eski Yunanların kahraman kavramları bu kadarla sınırlıysa, modern ölçütlerde bu asla yeterli olamazdı. Klasik mitoloji Poirot'yu çok şaşırtmıştı. Bu tanrılar ve tanrıçaların hepsinin de modern haydutlara benzer kötü isimleri vardı. Bunlar gerçek anlamda haydutlara benziyorlardı. İçki, sefahat, çapkınlık, ensest, tecavüz, yağma, cinayet ve hile... yasa koruyucuları sürekli meşgul etmek için yeterliydi. Düzenli bir aile yaşamı kesinlikle söz konusu bile değildi. Ne düzen, ne yöntem... Hatta cinayetlerde bile, ne bir düzen vardı, ne de yöntem!</p>

  <p>"Hercule, aman Tanrım!" Poirot gözlerini, açarak ayağa kalktı.</p>

  <p>Sonra memnuniyetle etrafına bakındı. Kare bir oda; yalın, düzenli, modern ve köşeli mobilyalarla döşenmişti, hatta modern bir heykel bile vardı; üst üste konmuş küpler ve bunların en üstünde de bakırdan yapılmış geometrik bir tasarım. Üstelik bu parlak ve düzenli odanın ortasında kendisi duruyordu! Aynada kendine baktı. Modern Hercule işte böyle olmalıydı; antik dönemin kaslı, yumruklarını savuran o sevimsiz çıplak figüründen tamamen farklı. Bunun yerine modern giysiler içinde, ufak tefek, bıyıklı bir tip... Antik Hercule'ün düşünde bile asla göremeyeceği, muhteşem, bakımlı bir bıyık.</p>

  <p>Yine de Hercule Poirot ile antik Hercule arasında bir benzerlik vardı. Her ikisi de hiç kuşkusuz yaşadıkları dünyayı kötülüklerden kurtarıyorlardı.</p>

  <p>Doktor Burton'un giderken ona söylediklerini düşündü bir an. "Seninkiler Hercule'ün görevleri değil..."</p>

  <p>Ah, işte bu konuda yanılıyordu, yaşlı dinozor. Bunlar öyle olmalıydı, yeni Hercule'ün görevleri, modern Hercule'ün görevleri. Dâhice, inanılmaz bir fikirdi bu! Emekliye ayrılmadan önce on iki görev üstlenecekti, ne bir fazla, ne bir eksik. Ve bu on iki görev, antikçağ Hercule'ün on iki göreviyle bir şekilde bağlantılı olacaktı. Evet, bu yalnızca eğlenceli ve hoş değil, gösterişli hatta tinsel olacaktı.</p>

  <p>Poirot, klasik mitoloji hakkındaki kitabını alıp Yunan mitolojisi bölümünü okumaya daldı. Kendi prototipini birebir taklit etmek gibi bir niyeti yoktu.</p>

  <p>Kadınlar olmayacaktı, Nessus gömleği de... Görevler ve yalnızca görevler olacaktı.</p>

  <p>Öyleyse, birinci görev, Nemea Aslanı olmalıydı.</p>

  <p>"Nemea Aslanı," diye yineledi sözcüğe alışmak için.</p>

  <p>Tabii ki karşısına içinde canlı bir aslanın olacağı bir vaka çıkmasını beklemiyordu. Bir hayvanat bahçesi müdürünün birdenbire gerçek bir aslanla ilgili bir sorunu çözmesi için onu ziyaret etmesini beklemek düşünülmeyecek kadar uzak bir olasılıktı.</p>

  <p>Hayır, bu noktada sembolik yaklaşım gerekliydi.</p>

  <p>Birinci görev çok ünlü bir kişiyle ilgili, sansasyonel ve büyük önem taşıyan bir görev olacaktı. Çok usta bir sahtekâr ya da toplumun gözünde aslanla özdeşleştirilmiş biri olabilirdi! Çok tanınan bir yazar, politikacı, hatta belki kraliyet ailesinden biri?...</p>

  <p>Kraliyet ailesi fikri hoşuna gitmişti...</p>

  <p>Acelesi yoktu, sabırla bekleyecekti; kendine verdiği Hercule görevlerinin birincisini yerine getirmek için buna değecek kadar önemli bir olay çıkmasını bekleyecekti.</p>
</body>
</html>
