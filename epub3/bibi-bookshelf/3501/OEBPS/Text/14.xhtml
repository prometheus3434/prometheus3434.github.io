<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az" xmlns:xml="http://www.w3.org/XML/1998/namespace">
<head>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />

  <title>11. Bölüm</title>
</head>

<body>
  <p class="h11"><br /></p>

  <h2 style="text-align: center;">11. Bölüm</h2>

  <p style="text-align: center;"><b>11. Görev: Hesperidlerin altın elmalarını getirmek</b></p>

  <p style="text-align: center;"><br /></p>

  <p style="text-align: center;"></p>

  <p>Hercule onbirinci görevine gelene kadar gerçekleştirdiği tüm görevlerde ya ilahi şekilde tanrılardan ya da çevresindekilerden aldığı yardımlar nedeniyle, Eurystheus bu görevlerin hiçbirini geçerli saymamış fakat, bu on görevinde yerine geçebilecek yeni iki adet görevi Hercule'e vermiştir. Bunlardan ilki Hesperid'lerin bahçesinde bulunan altın elmalardan getirme görevi idi. Hercule bu bahçenin yerini bilmediği için, ilk önce şekil değiştirme konusunda usta olan deniz tanrılarından Nereus'u yakalamış, ve bahçenin yerini öğrenmiştir. Bahçeye olan yolunun üzerinden yenilmez savaşçı Antaeus ile karşılaşan Hercule, Antaeus'un yoluna gelen herkes ile güreşmesi geleneği neticesinde, onunla güreşe tutuşmuştur. Annesi Gaia'ya yani toprağa ayağı değdiği takdirde hiçbir zaman yenilgiye uğratılamayan Antaeus'u; Hercule onu bir ağaç dalına asarak öldürmeyi başarmıştır. Hesperidlerin bahçesine geldiğinde, cennetleri sırtında taşıyan ve Hesperidlerin babası sayılan Atlas ile karşılaşan Hercule, Atlas'ı elmaları bahçeden çalmak konusunda ikna eder. Kendi ağır yükünü Hercule'e devir etme karşılığında elmaları çalan Atlas, geri döndüğünde, bu yükü tekrar sırtlamak konusunda çok istekli değildir. Tam bu sırada Hercule, taşıdığı cennetlerin sırtına tam olarak yerleşmediğini ve biraz kaydığı şeklinde Atlas'ı kandırır ve fırsattan istifade ederek, elmaları alıp, Atlas'a ağır yükünü tekrar iade eder. Daha sonrada elmaları Atina'ya götürmek amacı ile yola koyulur.</p>

  <p><span class="t7">HESPERIDLERİN ELMALARI</span></p>

  <p>Hercule Poirot, maun yazı masasının karşısında oturan adamın yüzüne dikkatle baktı.</p>

  <p>Geniş alın, ince kıvrımlı ağız ve derin, hülyalı bakışlı gözler ilk dikkatini çekenler oldu. Bu yüz şekline bakmak Emery Power'in neden zamanın en büyük girişimcilerinden biri olduğunu açıkça anlamasına yeterli olmuştu.</p>

  <p>Poirot, masanın üzerindeki uzun, ince, son derece düzgün şekilli ellere bakınca Emery Power'in neden aynı zamanda büyük bir koleksiyoncu unvanını kazandığını da anlamıştı. Atlantiğin her iki yakasında da önemli bir sanatsever, bir uzman olarak tanınmaktaydı. Sanata olan tutkusu tarihe olan tutkusuyla birbirine eşti. Onun için bir sanat eserinin yalnızca güzel olması asla yeterli değildi, ardında bir öyküsü de olmalıydı.</p>

  <p>Emery Power, sakin, derinden gelen, hafif, ama her şekilde başka bir sesten çok daha etkin bir sesle konuşuyordu.</p>

  <p>"Son günlerde dava kabul etmediğinizi biliyorum. Ama bunu kabul edeceğinizden eminim."</p>

  <p>"Öyleyse sözünü ettiğiniz önemli olan bir olay."</p>

  <p>Emery Power, "Benim için çok önemli," dedi.</p>

  <p>Poirot başı hafifçe yana eğik, aynı meraklı, çekimser tavrını sürdürüyordu. Bu haliyle düşünceli bir Robin'i andırıyordu.</p>

  <p>Diğer adam konuşmayı sürdürdü.</p>

  <p>"Konu bir sanat eserinin geri alınmasıyla ilgili. Daha açık konuşmak gerekirse, Rönesans döneminden kalma altın bir kadehin. Bunun Papa Alexander V-Roderigo Borgia'ya ait olduğu söyleniyor. Bazen önemli bir konuğuna içkiyi bu kadehle sunarmış. Bu konuk da Mösyö Poirot, tabii ki ölürmüş."</p>

  <p>Poirot, "Güzel bir öykü," diye mırıldandı.</p>

  <p>"Bu kadehin geçmişi hep şiddetle bağlantılı, kanla yazılı. Birçok kez çalındı. Ona sahip olmak için cinayetler işlendi. Asırlar boyunca ardında hep kan bıraktı."</p>

  <p>"Gerçek değerinin yüksekliğinden mi, yoksa başka nedenlerle mi?"</p>

  <p>"Değerinin çok yüksek olduğu bir gerçek. Muhteşem, çok özel bir işçilik. Benvenuto Cellini'nin eseri olduğu söyleniyor. Üzerinde mücevherlerle bezenmiş bir yılanın dolandığı ağaç motifi var. Ağacın üzerindeki elmalar ise muhteşem zümrütlerden oluşuyor."</p>

  <p>Poirot artan bir ilgiyle, "Elmalar mı?" diye sordu.</p>

  <p>"Zümrütler gerçekten olağanüstü, yılandaki yakutlar da, ama kadehin gerçek değeri elbette ki tarihi geçmişinden kaynaklanıyor. 1929 yılında Marchese di San Veratrino tarafından satışa sunuldu. Açık artırma oldukça heyecanlı geçti, koleksiyoncular birbiri ardından fiyatı artırdılar, ama sonuçta ben, (o zamanki kurla) yaklaşık otuz bin sterlin karşılığında kadehi almayı başardım."</p>

  <p>Poirot kaşlarını kaldırarak, "Gerçekten de çok büyük bir meblağ. Marchese di San Veratrino şanslıymış," dedi.</p>

  <p>Emery Power, "Eğer bir şeyi gerçekten istersem," dedi. "Onun karşılığını ödemeye de hazırımdır, Mösyö Poirot."</p>

  <p>Hercule Poirot yumuşak bir tonda mırıldandı.</p>

  <p>"Hiç kuşkusuz şu İspanyol atasözünü biliyorsunuzdur: Tanrı, istediğini al, bedelini öde, der!"</p>

  <p>Adam bir an için kaşlarını çattı, gözlerinde anlık bir öfke pırıltısı belirip kayboldu.</p>

  <p>"Filozoflukta da üstünüze olmadığını görüyorum, Mösyö Poirot," dedi.</p>

  <p>"Artık düşüncelerimi ifade etme yaşına ulaştım, mösyö."</p>

  <p>"Hiç kuşkusuz. Ancak bana kadehimi geri getirmek için gerekli olan bu değil."</p>

  <p>"Öyle mi dersiniz?"</p>

  <p>"Bence eylem gerekecektir."</p>

  <p>Hercule Poirot kayıtsızca başını salladı.</p>

  <p>"İnsanların birçoğu hep aynı hatayı yaparlar. Neyse, çok affedersiniz Bay Power, gerçek konudan saptık. Söz konusu kadehi Marchese di San Veratrino'dan satın aldığınızı söylemiştiniz, değil mi?"</p>

  <p>"Doğru. Ancak maalesef kadehin elime geçmeden çalındığını belirtmek durumundayım."</p>

  <p>"Nasıl oldu bu?"</p>

  <p>"Marchese'in sarayına açık artırmanın olduğu günün akşamı girilmiş ve hatırı sayılır değerde sekiz ya da on sanat eseri çalındı, bunların arasında kadeh de vardı."</p>

  <p>"Bu konuda neler yapıldı?"</p>

  <p>Power omuzlarını silkti.</p>

  <p>"Tabii ki ilk aşamada konuya polis el koydu. Soygunun tanınmış bir uluslararası hırsızlık çetesinin işi olduğu düşünülüyor. Çeteden iki kişi, Dublay adında bir Fransız'la Riccovetti adında bir İtalyan tutuklandı ve mahkemeye sevk edildiler, çalınan eserlerden bazıları da onlarla birlikte ele geçirildi."</p>

  <p>"Ama Borgia Kadehi bunların arasında yoktu, değil mi?"</p>

  <p>"Evet, Borgia Kadehi yoktu. Polisin ortaya çıkardığı kadarıyla gerçekte soygunu gerçekleştiren üç kişiydi, bunlardan ikisi yakalandı, ama bir üçüncüsü daha vardı, Patrick Casey adında bir İrlandalı. Bu son adam usta bir hırsız, eserleri asıl çalan da o. Dublay çetenin beyni ve soygunu planlayan kişi, Riccovetti ise çete için arabayı kullanan ve aşağıda bekleyen kişi."</p>

  <p>"Peki ya çalınan eşyalar? Üçe mi böldüler?"</p>

  <p>"Olabilir. Diğer yandan bulunan eserler değer olarak diğerlerinden daha düşüktü. Dolayısıyla pahada ağır ve önemli eserlerin hemen ülke dışına çıkarılmış olabilecekleri düşünülüyor."</p>

  <p>"Peki, ya şu üçüncü adam, Casey? O yargı önüne çıkarılamadı mı?"</p>

  <p>"Kastettiğiniz anlamda hayır. Pek genç biri değil. Eskisine oranla çok daha ağır hareket ediyormuş. Olaydan iki hafta kadar sonra bir binanın beşinci katından düşüp öldü."</p>

  <p>"Bu nerede oldu?"</p>

  <p>"Paris'te. Duvauglier adında milyoner bir bankerin evini soymaya çalışırken."</p>

  <p>"Peki, kadeh o zamandan beri ortaya çıkmadı mı?"</p>

  <p>"Hayır, çıkmadı."</p>

  <p>"Satışa da sunulmadı, öyle mi?"</p>

  <p>"Sunulmadığından eminim. Yalnızca polis değil, benim özel olarak görevlendirdiğim dedektifler de o zamandan beri bu kadehin peşindeler."</p>

  <p>"Peki ya bunun karşılığında ödediğiniz para?"</p>

  <p>"Son derece dürüst ve titiz bir insan olan Marchese kadeh kendi evinden çalındığı için söz konusu parayı bana geri ödemeyi önerdi."</p>

  <p>"Ama siz kabul etmediniz, öyle mi?"</p>

  <p>"Hayır."</p>

  <p>"Peki, ama neden?"</p>

  <p>"Eserin benim olarak kalmasını istediğim için diyelim."</p>

  <p>"Yani eğer Marchese'in önerisini kabul edecek olsaydınız, kadehin bulunması durumunda ona geri verilmesi gerekecekti, şimdiki durumda ise kadeh yasal olarak sizin mal varlığınız sayılıyor, öyle değil mi?"</p>

  <p>"Kesinlikle öyle."</p>

  <p>"Peki, şu anda kafanızda ne var?"</p>

  <p>Emery Power hafifçe gülümsedi.</p>

  <p>"Gördüğüm kadarıyla konuyu anladınız, Mösyö Poirot. Durum son derece açık. Ben kadehin kimde olduğunu tahmin ediyorum."</p>

  <p>"Çok ilginç. Sizce kimde?"</p>

  <p>"Sir Reuben Rosenthal. Kendisi yalnızca koleksiyoncu olarak değil, aynı zamanda kişisel anlamda da rakibimdir. Birçok iş alanında karşı karşıya geldik ve her defasında başarılı olan bendim. Rekabetimiz bu Borgia Kadehi'nde zirveye çıktı. Her ikimiz de ona sahip olmaya kesin kararlıydık. Bu bir anlamda bir onur meselesi olmuştu. Açık artırma sırasında görevlendirdiğimiz temsilciler birbirleriyle kıyasıya yarıştılar."</p>

  <p>"Ve hazineyi kapan da sonuçta sizin görevlendirdiğiniz temsilci oldu, değil mi?"</p>

  <p>"Tam olarak değil, bu konuda ikinci bir temsilci daha görevlendirecek kadar öngörülü davranmıştım. Parisli bir antikacının resmi temsilcisini. İkimizin temsilcisi de diğerine kadehi bırakmama konusunda kesin talimat almıştı, ama sonradan bağlantı kurulabilecek üçüncü bir kişiye bırakılabilirdi."</p>

  <p>"Gerçek anlamda, ime petite deception (Küçük bir hayal kırıklığı, aldanma)”</p>

  <p>"Kesinlikle."</p>

  <p>"Bu başarılı bir yanıltmacaydı. Sir Reuben de ihalenin hemen ardından nasıl oyuna getirildiğini anladı, değil mi?"</p>

  <p>Power gülümsedi.</p>

  <p>Bu her şeyi açıklayan sinsi bir gülümsemeydi.</p>

  <p>Poirot, "Şimdi durumu daha iyi anlıyorum," dedi. "Bu soygunun yenilgiyi kabullenemeyen Sir Reuben'ın talimatıyla gerçekleştirildiğini düşünüyorsunuz."</p>

  <p>Emery Power elini kaldırdı.</p>

  <p>"Oh, hayır hayır. Konu o kadar basit değil, böylesi adi bir yola asla başvurmazdı. Sir Reuben olaydan kısa bir süre sonra, kaynağı belirtilmeyen bir yerden bir Rönesans kadehi satın aldı."</p>

  <p>"Kesin tanımı poliste olan bir kadehi mi?"</p>

  <p>"Öyle olsa da kadeh asla açığa çıkmayacaktı ki."</p>

  <p>"Yani sizce yalnızca bu kadehin kendi mülkiyetinde olduğunu bilmek bile Sir Reuben için yeterli mi?"</p>

  <p>"Evet. Üstelik Marchese'in önerisini kabul etmiş olsaydım, Sir Reuben'in daha sonraları onunla bir gizli anlaşmaya varıp, kadehin mülkiyetini yasal olarak kendine geçirmesi de mümkün olabilirdi."</p>

  <p>Bir dakika için ara verip, sonra ekledi.</p>

  <p>"Ancak yasal mülkiyetin bende olması, malıma sahip çıkabilmek için bazı olanakları da mümkün kılıyor."</p>

  <p>"Yani," dedi Poirot dobra dobra. "Böylece onu Sir Reuben'den çaldırmaya da hakkınız olabilir, değil mi?"</p>

  <p>"Çaldırmak değil, Mösyö Poirot. Buna yalnızca kendi malımı almak diyelim."</p>

  <p>"Ama sanırım bunda başarılı olamadınız?"</p>

  <p>"Evet, bunun çok geçerli bir nedeni var. Rosenthal asla o kadehi ele geçiremedi."</p>

  <p>"Bunu nereden biliyorsunuz?"</p>

  <p>"Çok kısa bir süre sonra bir petrol işinde onunla çıkarlarımız aynı noktada birleşti. Böylece Rosenthal ile ortak olduk. Artık düşman değiliz, ortağız. Ona dürüstçe bu konudan bahsettim ve o da bana açıkça kadehi asla ele geçiremediğini söyledi."</p>

  <p>"Peki, ona inanıyor musunuz?"</p>

  <p>"Evet."</p>

  <p>Poirot düşünceliydi.</p>

  <p>"Yani o zaman yaklaşık on yıldır yanlış iz üzerindeydiniz, öyle mi?"</p>

  <p>Girişimci üzgün bir tavırla onayladı.</p>

  <p>"Evet, yaptığım kesinlikle buydu."</p>

  <p>"Ve şimdi her şeye baştan başlamak istiyorsunuz, öyle mi?"</p>

  <p>Adam başıyla onayladı.</p>

  <p>"Buraya gelme nedeniniz de bu, değil mi? Bu kayıp izin peşine düşürmek istediğiniz köpek de benim, öyle mi? Neredeyse tamamen kaybolmuş bir izi takip etmemi istiyorsunuz?"</p>

  <p>Emery Power soğuk bir havada yanıtladı.</p>

  <p>"Eğer bu basit bir konu olsaydı size başvurmazdım. Ama tabii siz de bunu olanaksız görüyorsanız..."</p>

  <p>Adam doğru sözcüğü bulmuştu. Hercule Poirot doğruldu.</p>

  <p>Soğuk sert bir ifadeyle, "Benim kitabımda olanaksız diye bir sözcüğe yer yoktur, mösyö," dedi. "Beni tek ilgilendiren, bir konunun benim için yeterince ilginç olup olmadığıdır."</p>

  <p>Emery Power yeniden gülümsedi.</p>

  <p>"Bunun sizin açınızdan ilginç bir yönü daha var, ücretinizi kendiniz belirleyebilirsiniz."</p>

  <p>Küçük adam, iriyarı adama bakıp yumuşak bir sesle sordu.</p>

  <p>"Bu sanat eseri sizin için gerçekten bu kadar önemli mi?"</p>

  <p>Emery Power yanıtladı.</p>

  <p>"Benim de aynen sizin gibi yenilgiyi kabul edemediğimi düşünün."</p>

  <p>Hercule Poirot başını eğdi.</p>

  <p>"Evet, öyle kabul etmek gerekiyor, anlıyorum..."</p>

  <p>Müfettiş Wagstaffe konuyla yakından ilgilendi.</p>

  <p>"Borgia Kadehi mi? Evet, olayı çok iyi anımsıyorum. Burada, bu olayı takip eden kişi de bendim. Biliyor musunuz, biraz İtalyancam var, oraya kadar gidip şu makarnacılarla toplantı bile yaptım. O günden bu yana kadeh bir daha hiç ortaya çıkmadı. İlginç bir durum bu!"</p>

  <p>"Peki ya sizin bu konudaki yorumunuz? Gizli bir satış mı?"</p>

  <p>Wagstaffe başını salladı.</p>

  <p>"Bundan kuşkuluyum. Aslında mümkün tabii... Ama benim bu konudaki görüşüm çok daha basit. O kadeh saklandı ve yerini bilen tek kişi de öldü."</p>

  <p>"Casey'den mi bahsediyorsunuz?"</p>

  <p>"Evet. Adam kadehi İtalya'da bir yerlere saklamış olmalı, ama tabii yurtdışına çıkarmayı başarmış da olabilir. Ama bence iyi bir gömü yaptığı kesin ve her nereye sakladıysa kadeh hâlâ orada."</p>

  <p>Hercule Poirot derin bir nefes aldı.</p>

  <p>"Bu romantik bir varsayım, aynen alçıya gömülen inciler gibi, Napolyon büstündeki incilerdi, değil mi? Ama bu kez söz konusu olan mücevherler değil, büyük, altnı bir kadeh. Bu öyle kolayca saklanabilecek bir parça değil."</p>

  <p>Wagstaffe kayıtsızca, "Bilmem ki," dedi. "Ama bence bu yine de yapılamayacak şey değil. Örneğin döşemenin altında filan olabilir."</p>

  <p>"Casey'in kendine ait bir evi var mıydı?"</p>

  <p>"Evet, Liverpool'da." Müfettiş gülümsedi. "Oradaki döşemelerin altında yoktu. Bunu araştırdık."</p>

  <p>"Peki ya ailesi?"</p>

  <p>"Karısı aklı başında, dürüst bir insan, ama veremli. Kocasının yaşam tarzından dolayı çok endişeli ve üzgündü. Dindar biri, ama onu terk etmeye karar veremiyordu. Birkaç yıl önce öldü. Kızı da ona benziyordu, manastıra kapandı, rahibe oldu. Oğlu ise farklıydı, babasının modeliydi. Ondan aldığım son haber Amerika'da bir yerlerde hapse atıldığı oldu."</p>

  <p>Hercule Poirot küçük not defterine karaladı: Amerika,</p>

  <p>Ve ardından sordu.</p>

  <p>"Oğlanın kadehin saklandığı yeri biliyor olması mümkün mü?"</p>

  <p>"Hiç sanmıyorum. Öyle olsa çoktan hırsız çetelerinden birinde ortaya çıkardı."</p>

  <p>"Tabii kadeh eritilmiş de olabilir."</p>

  <p>"Olabilir. Hatta büyük olasılıkla. Ama yine de bunun olduğunu sanmıyorum, çünkü bu antika koleksiyoncuları hiçbir kuşkulu işlemden korkmazlar. Ne akıl almaz şeyler yapabileceklerini düşünemezsiniz bile. Bazen." dedi Wagstaffe üzerine basarak. "Koleksiyoncuların hiçbir ahlak normları olmadığını bile düşünüyorum."</p>

  <p>"Ah! Peki ya örneğin, Sir Reuben Rosenthal'in şu bahsettiğiniz 'akıl almaz' işlerden birine bulaşmış olması sizi şaşırtır mıydı?"</p>

  <p>Wagstaffe sırıttı.</p>

  <p>"Bence bu ona yakışırdı. Sanat eserleri söz konusu olduğunda pek de dürüst davranmadığı bilinen bir gerçek."</p>

  <p>"Peki ya çetenin diğer elemanları?"</p>

  <p>"Riccovetti ve Dublay, her ikisi de hapis cezasına çarptırılmışlardı. Sanırım ancak şu günlerde hapisten çıkacaklar."</p>

  <p>"Dublay Fransız'dı, değil mi?"</p>

  <p>"Evet, çetenin beyni oydu."</p>

  <p>"Peki ya çetenin diğer elemanları?"</p>

  <p>"Genç bir kız vardı, kendisine Kızıl Kate denilmesini istiyordu. Oda hizmetçisi olarak girdiği evlerle ilgili bilgileri çeteye taşıyordu, değerli eşyaların nerelerde tutulduğunu filan. Sanırım çete dağıldıktan sonra Avustralya'ya gitti."</p>

  <p>"Peki ya başka biri yok muydu?"</p>

  <p>"Yougouian adında birinin de onlarla işbirliği içinde olduğundan kuşkulanılıyordu. Adam tüccar. Şirketinin merkezi İstanbul'da, dükkânı ise Paris'te. Aleyhinde hiçbir kanıt bulunamadı, ama adamın kuşkulu, güvenilmez bir tip olduğu kesin."</p>

  <p>Poirot iç çekti. Küçük not defterine baktı. Şunlar yazılıydı: Amerika, Avustralya, İtalya, Fransa, Türkiye...</p>

  <p>Mırıldandı.</p>

  <p>"Dünyanın çevresinde bir tur atmam gerekecek..."</p>

  <p>"Pardon?" diye sordu Müfettiş Wagstaffe merakla.</p>

  <p>"Düşünüyordum da," dedi Poirot." Bir dünya seyahati gerekebilir."</p>

  <p>Hercule Poirot'nun ilgilendiği davaları olağanüstü yetenekli uşağıyla tartışmak gibi bir alışkanlığı vardı. Daha açık bir ifadeyle bazı gözlemlerini açıklar ve sadık George'un edindiği engin deneyimlerle bu konudaki görüşlerini belirtmesini beklerdi.</p>

  <p>Poirot, "Eğer dünyanın beş farklı bölgesinde inceleme yapman gerekseydi sevgili George, bunu nasıl gerçekleştirirdin?" diye sordu.</p>

  <p>"Şey efendim, uçakla yolculuğun çok hızlı olduğu kesin ama insanın midesinin altının üstüne geldiği de söyleniyor. Benimse bu konuda bir deneyimim yok."</p>

  <p>"Acaba," dedi Hercule Poirot. "Böyle bir durumda Hercule ne yapardı?"</p>

  <p>"Şu ünlü bisikletçi mi?"</p>

  <p>"Ya da," diye ekledi Poirot. "Daha doğrusu, ne yapmıştı? Bunun yanıtı sevgili George, hemen yola koyulmuştu. Ama sonuçta onun da yapması gereken bilgi toplamaktı. Bazılarının dediği gibi Prometheus'tan, diğerlerinin iddia ettikleri gibi Nereus'tan."</p>

  <p>"Şey efendim," dedi George. "Bu beylerin her ikisinden de bahsedildiğini hiç duymadım. Yoksa bunlar seyahat acenteleri mi?"</p>

  <p>Kendi sesinin büyüsüne kapılmış olan Poirot ekledi.</p>

  <p>"Bu kez müşterim olan Emery Power'in kafasında yalnızca bir tek şey var: eylemi Ancak gereksiz eylemlerle enerji harcamanın hiçbir yararı olmaz. Yaşamda altın bir kural vardır, George, o da şudur: Hiçbir zaman başkalarının senin için yapabilecekleri bir şeyi yapma!"</p>

  <p>"Özellikle de," diye ekledi ayağa kalkıp kütüphanesine doğru ilerlerken. "Paranın önemi olmadığı noktada!"</p>

  <p>Kitaplıktan üzerinde "D" harfi bulunan bir klasör aldı ve "Dedektiflik Büroları (Güvenilir)" başlığı altında toplanmış bir dosyayı açtı.</p>

  <p>"Modern Prometheus," diye mırıldandı. "Lütfen benim için şu isimleri ve adresleri not eder misin? Bay Hankerton, New York; Bay Laden ve Bosher, Sydney; Senyor Giovanni Mezzi, Roma; Bay Nahum, İstanbul; Mösyö Roget et Franconard, Paris."</p>

  <p>George söylenenleri yaparken Poirot bir süre için sustu. Sonra ekledi.</p>

  <p>"Şimdi de lütfen Liverpool'a giden trenleri belirler misin?"</p>

  <p>"Tabii efendim, Liverpool'a mı gideceksiniz?"</p>

  <p>"Evet. Hatta oradan daha öteye gitmem de gerekebilir. Ama şimdilik değil."</p>

  <p>Üç ay kadar sonra Hercule Poirot, Atlantik Okyanusu'na bakan yüksek kayalık bir tepede duruyordu. Martılar melankolik çığlıklar atarak yükselip alçalıyordu. Hava ise yumuşak ve nemliydi.</p>

  <p>Hercule Poirot da Inishgowlen'e ilk kez gelenler gibi dünyanın bir ucuna geldiği hissine kapılmıştı. Yeryüzünde böylesine ıssız, sapa, metruk bir yer olabileceği hiç aklına gelmezdi. Ama her şeye rağmen burası güzeldi, hüzünlü, tekinsiz bir güzellikti bu; uzak, inanılmaz bir geçmişin güzelliği. İrlanda'nın kuzeyini Romalılar hiç işgal etmemiş, hiç kamp kurmamış, hiç düzgün, işe yarar bir yol inşa etmemişlerdi. Burası sağduyunun ve düzenli bir yaşamın bilinmediği bir yerdi.</p>

  <p>Hercule Poirot markalı rugan ayakkabılarının ucuna bakarak iç çekti. Kendini çok yalnız ve kimsesiz hissediyordu. Onun alıştığı standartlar dünyanın bu yöresinde geçerli değildi. Gözlerini ıssız sahilde gezdirdikten sonra yeniden engin denize döndü. Oralarda bir yerlerde, uzaklarda efsanelerin ülkesi, kutsanmışların adası, gençlik ülkesi vardı...</p>

  <p>Kendi kendine mırıldandı.</p>

  <p>"Elma ağacı, ezgi ve altın..."</p>

  <p>Ve birden -Hercule Poirot yeniden kendini topladı- büyü bozulmuş, yeniden rugan ayakkabıları ve şık, koyu renkli takım elbiseleriyle uyum içine girmişti.</p>

  <p>Pek uzak sayılamayacak bir yerlerden bir çan sesi duyuluyordu. Bu çan sesini tanıyordu. Bu gençlik yıllarından tanıdığı bir sesti. Hemen yola koyuldu ve kayaların üzerinde ilerledi. Yaklaşık on dakika kadar sonra kayalıklarda bir yapı göründü. Binanın etrafı yüksek bir duvarla çevriliydi ve duvarda üzerinde çiviler bulunan büyük tahta bir kapı vardı. Hercule Poirot kapıya yaklaşarak, büyük demir kapı tokmağını çaldı. Sonra paslı bir zinciri çekti ve kapının öte tarafında tiz bir zil sesi duyuldu.</p>

  <p>Kapının üzerindeki küçük pencere aralandı ve bir yüz göründü. Beyaz, kolalı kumaşla çevrelenmiş kuşkulu bir yüzdü bu. Üst dudağın üzerinde ince bir bıyık göze çarpıyordu, ama ses bir kadın sesiydi ve Hercule Poirot onu femme formidable (Korkunç, akıl almaz kadın) olarak niteledi. Kadın ne istediğini sordu.</p>

  <p>"Burası Aziz St Mary Manastırı mı?"</p>

  <p>Ürkütücü kadın haşin bir tavırla yanıtladı.</p>

  <p>"Başka ne olabilir ki?"</p>

  <p>Hercule Poirot bu soruyu yanıtlamaya yeltenmedi.</p>

  <p>"Başrahibeyle görüşmek istiyordum," dedi kapıdaki ejdere.</p>

  <p>Ejder bunu yapmaya isteksizdi, ama sonunda istemeyerek de olsa kabul etti. Sürgüler çekildi, kapı açıldı ve Hercule Poirot manastıra gelen ziyaretçilerinin alındığı küçük, boş bir odaya geçti.</p>

  <p>Hemen ardından da içeri bir rahibe girdi, kadının tespihi belinde sallanıyordu.</p>

  <p>Hercule Poirot Katolikti. Dolayısıyla da içinde bulunduğu bu ortam ona hiç yabancı değildi.</p>

  <p>"Sizi rahatsız ettiğim için çok özür dilerim, ma mere1 (Sayın rahibe)" dedi. "Ama sanırım burada, adı Kate Casey olan bir religieuse (Din mensubu, rahibe) bulunmakta."</p>

  <p>Başrahibe boynunu eğdi.</p>

  <p>"Aynen öyle. Şimdiki adıyla Hemşire Mary Ursula."</p>

  <p>"Mutlaka halledilmesi gereken bir sorun var," dedi Hercule Poirot. "Sanırım Hemşire Mary Ursula bu konuda bana yardımcı olabilir. Kendisinin çok önemli bilgilere sahip olduğunu düşünüyorum."</p>

  <p>Başrahibe başını salladı. Sesi sakin, yüzü ifadesiz ve anlaşılmazdı.</p>

  <p>"Hemşire Mary Ursula size yardımcı olamaz," dedi.</p>

  <p>"Ama emin olun ki..."</p>

  <p>Hercule Poirot birden sustu. Başrahibe açıkladı.</p>

  <p>"Hemşire Mary Ursula iki ay önce öldü."</p>

  <p>Jimmy Donovan Oteli'nin barında Hercule Poirot duvara dayanmış, rahatsız bir şekilde oturuyordu. Burası Poirot'nun bir otelden beklediklerine hiç de uymayan bir yerdi. Yatak kırıktı, aynı şekilde bu salondaki iki pencerenin camı da, bu yüzden içeri Hercule Poirot'nun hiç hoşlanmadığı nemli gece havası doluyordu. Önüne getirilen sıcak su ılıktı ve yemek de karnında tuhaf, acılı kramplara neden olmuştu.</p>

  <p>Bardaki beş adam politika konusunda tartışıyorlardı. Hercule Poirot onların söylediklerinin büyük bir kısmını anlamıyordu. Zaten pek ilgilenmiyordu da.</p>

  <p>Birden adamlardan birinin yanına gelerek oturduğunu fark etti. Bu, diğerlerden belirgin şekilde farklı biriydi. Adamın özensiz bir şehirli tipi vardı.</p>

  <p>Adam kibirle konuşmaya çalıştı.</p>

  <p>"Size söylüyorum sir. Size söylemiştim 'Pegeen's Pride'a şans verilmedi, en ufak bir şans bile... Koşuyu sonuncu olarak bitirecek, en arkada. Size bir tüyo vereyim mi?... Herkes benden tüyo almaya çalışır. Benim kim olduğumu biliyor musunuz sir? Atlas, Dublin Sun dan Atlas... Bütün bir sezon boyunca yarışların galibini yazdım... Larry's Girl'e yazan da bendim. Bire karşı yirmi beş... bire yirmi beş. Atlas'ı izleyin, yanılmazsınız."</p>

  <p>Hercule Poirot ona ilginç bir saygıyla baktı. Ve titrek bir sesle mırıldandı.</p>

  <p>"Mon Dieu, bu bir kehanet."</p>

  <p>Birkaç saat sonraydı. Ay bulutların arasından bir çıkıyor, bir kayboluyordu. Poirot ve yeni arkadaşı birkaç mil yürümüşlerdi. Poirot artık sendeliyordu. Arazide yürümek için rugan ayakkabılardan çok daha uygun ayakkabılar olup olmadığı düşünüyordu. George da böyle bir şeylere değinmişti. İyi bir çift postal gibi bir şeyler söylemişti.</p>

  <p>Bu fikir Hercule Poirot'nun aklına yatmamıştı. Ayaklarının zarif ve şık ayakkabılar içinde görünmesinden hoşlanıyordu. Ama şimdi, bu taşlı yolda ilerlerken, başka ayakkabıların daha uygun olacağı fikrini kabullenmeye...</p>

  <p>Yanındaki arkadaşı birden sessizliği bozdu.</p>

  <p>"Rahip bundan dolayı bana kızar mı? Vicdanımın bir günahın ağırlığıyla ezilmesini istemiyorum."</p>

  <p>Hercule Poirot, "Sen yalnızca Sezar'ın hakkını Sezar'a sunuyorsun, hepsi bu," dedi.</p>

  <p>Bu arada manastırın duvarına ulaşmışlardı. Atlas rolünü yapmaya hazırlandı.</p>

  <p>Birden inledi ve acı, keskin bir tonda sızlanmaya, yakınmaya, bittiğini, mahvolduğunu söylemeye başladı.</p>

  <p>Hercule Poirot otoriter bir havada konuştu.</p>

  <p>"Sakin ol. Dünyanın tüm yükünü sırtında taşımak zorunda değilsin, yalnızca Hercule Poirot'nun ağırlığını taşıman yeterli."</p>

  <p>Atlas iki yeni beş sterlinlik banknotu parmaklarının arasında hışırdattı.</p>

  <p>Ve umutla mırıldandı.</p>

  <p>"Kim bilir belki de yarın bu paraları nasıl kazandığımı anımsamayacağım. Peder O'Reilly'nin peşimi bırakmayacağından endişeleniyorum."</p>

  <p>"Her şeyi unutmalısın, dostum. Yarın dünyalar sizin olacak."</p>

  <p>Atlas mırıldandı.</p>

  <p>"Peki, neye oynamalıyım. Working Lad'e mi, o iyi bir at, güzel bir hayvan! Sonra Sheila Boyne var. O da bire yedi veriyor."</p>

  <p>Bir an susup konuşmaya devam etti.</p>

  <p>"Hayal mi görüyorum yoksa gerçekten mitolojik kahramanlardan birinin adını mı söylediniz? Hercule mü dediniz? Tann bilir ama yarın üç otuzda gerçekten de Hercule adında bir at koşuyor."</p>

  <p>"Dostum," dedi Hercule Poirot. "Paranızı bu ata yatırın. Bunu size ben söylüyorum, Hercule asla yanılmaz."</p>

  <p>Gerçekten de ertesi gün Boyman At Yarışlarını Bay Rosslyn'in Hercule adlı atı kazandı ve bire altmış verdi.</p>

  <p>Hercule Poirot özenle önündeki paketi açtı. Önce kahverengi ambalaj kağıdını, ardından köpükleri sonra da ince mulaj kağıdını.</p>

  <p>Ardından Emery Power'ın önündeki masaya parıldayan, altın kadehi bıraktı. Kadehin üzerinde yeşil zümrütlerle bezeli oyma bir elma ağacı figürü vardı.</p>

  <p>Power derin bir soluk aldı.</p>

  <p>"Tebrikler, Mösyö Poirot."</p>

  <p>Hercule Poirot eğildi.</p>

  <p>Emery Power elini uzattı. Kadehin ağzında gezdirdi ve parmaklarıyla yokladı. Derin boğuk bir sesle mırıldandı.</p>

  <p>"Benim."</p>

  <p>Hercule Poirot onayladı.</p>

  <p>"Sizin!"</p>

  <p>Adam hafifçe iç çekip koltuğunun arkasına yaslandı. Sonra ciddi bir havada sordu.</p>

  <p>"Bunu nerede buldunuz?"</p>

  <p>Hercule Poirot yanıtladı.</p>

  <p>"Bir mihrabın üzerinde."</p>

  <p>Emery Power şaşakaldı.</p>

  <p>Poirot ekledi.</p>

  <p>"Casey'in kızı rahibeydi. Babası öldüğü sırada kendini dine adamış, rahibelik yemini etmek üzereydi. İnançlı ama cahil bir kızdı. Kadeh, babasının Liverpool'daki evinde gizlenmişti. Sanırım babasının günahlarının karşılığı olarak onu manastıra giderken yanında götürdü. Onu Tanrı'nın hizmetinde kullanılmak üzere manastıra bağışladı. Rahibelerin bunun ne denli değerli bir eser olduğunu anladıklarını hiç sanmıyorum. Bunun yalnızca bir aile yadigârı olduğunu düşünmüş olmalılar. Onların gözünde bu yalnızca bir kadehti ve o amaçla da kullanıldı."</p>

  <p>Emery Power, "Olağanüstü bir öykü," dedi ve ekledi. "Oraya gitmek aklınıza nereden geldi?"</p>

  <p>Poirot omuzlarını silkti.</p>

  <p>"Belki de bu eleme yöntemimin bir sonucuydu. Sonra hiç kimsenin bu kadehi satmamış olması olağanüstü bir durumdu. Bu, bir şekilde kadehin dünyevi değerlerin bir anlam taşımadığı bir yerlerde olması gerektiğini gösteriyordu. Sonra birden Patrick Casey'in kızının rahibe olduğunu anımsadım."</p>

  <p>Power içtenlikle belirtti.</p>

  <p>"Şey, daha önce de belirttiğim gibi sizi içtenlikle kutlarım. Lütfen bana ücretinizi bildirin, hemen bir çek düzenlemek isterim."</p>

  <p>Hercule Poirot, "Ücret istemiyorum," dedi.</p>

  <p>Diğer adam gözlerini ona dikti.</p>

  <p>"Ne demek istiyorsunuz?"</p>

  <p>"Küçük bir çocukken hiç peri masalları okumuş muydunuz? O masallardaki krallar hep şöyle sorarlar: Dile benden ne dilersen?</p>

  <p>"Yani başka bir isteğiniz mi var?"</p>

  <p>"Evet, ama para değil. Yalnızca basit bir rica."</p>

  <p>"Evet, söyleyin, nedir bu? Borsaya ilişkin bir tüyo mu istiyorsunuz?"</p>

  <p>"Bu da bir başka anlamda para olur. Benim isteğim bundan çok daha basit."</p>

  <p>"Peki ne?"</p>

  <p>Hercule Poirot ellerini kadehin üzerine koydu.</p>

  <p>"Bunu manastıra geri gönderin."</p>

  <p>Bir sessizlik oldu. Ardından Emery Power, "Delirdiniz mi siz?" diye sordu.</p>

  <p>Hercule Poirot başını salladı.</p>

  <p>"Hayır, delirmiş filan değilim. Bakın, size bir şey göstereceğim."</p>

  <p>Kadehi eline aldı. Tırnağını kuvvetle ağaca dolanmış yılanın açık ağzının içine bastırdı. Kadehin iç kısmındaki altın kabartmalardan biri hafifçe yana kaydı ve kadehin sapının kadehe birleştiği noktada ufak bir delik belirdi.</p>

  <p>Poirot, "Görüyorsunuz işte," dedi. "Bu gerçekten de Papa Borgia'nın kadehi. Bu küçük delik sayesinde zehir içeceğe karışıyordu. Siz kendiniz de bu kadehin geçmişinin kötü olduğunu söylediniz. Sahiplerinin yaşamında hep şiddet, kötülük, kan ve hırs oldu. Belki de bu kez uğursuzluk sizi izleyecektir, sıra sizdedir."</p>

  <p>"Batıl inanç!"</p>

  <p>"Olabilir. Peki, ama neden bu kadehe sahip olmakta bu denli ısrarcısınız ki? Güzelliğinden dolayı değil. Değerinden dolayı da değil. Yüzlerce, hatta binlerce güzel ve değerli şeye sahipsiniz. Bunu istemenizin nedeni gurur meselesi yapmış olmanız. Yenilmemiş olmak. Eh bien, yenilmediniz işte. Kazandınız. Kadeh artık sizin. Peki, ama şimdi neden büyük, çok büyük bir jest yapmayasınız ki? Kadehi yaklaşık on yıldır huzur içinde durduğu yere geri gönderin. Onun orada kötülükten arınmasını sağlayın. Kadeh bir zamanlar kiliseye aitti, bırakın yine kiliseye dönsün. Bırakın bir kez daha mihrabın üzerinde günahlardan arınmış ve bağışlanmış olarak dursun, aynen biz insanların günahlarımızdan arınmayı ve bağışlanmayı umduğumuz gibi."</p>

  <p>Öne doğru eğildi.</p>

  <p>"Bakın size onu nerede bulduğumu söyleyeyim. Onu unutulmuş gençlik ve sonsuz güzellik cennetinin engin okyanusa bakan huzur bahçesinde buldum."</p>

  <p>Konuşmayı sürdürdü ve basit sözcüklerle Inishgowlen'in büyülü dünyasını tanımladı.</p>

  <p>Emery Power arkasına yaslanmıştı, bir eli gözünün üzerindeydi. Neden sonra yanıt verdi.</p>

  <p>"İrlanda'nın kuzey sahilinde bir yerde doğdum. Oradan daha küçük bir çocukken Amerika'ya göçmek için ayrıldık."</p>

  <p>Poirot nezaketle, "Bunu duymuştum," dedi.</p>

  <p>Power ayağa kalktı. Gözleri yine sinsice parlıyordu. Dudaklarının etrafından hafif bir gülümseme belirmişti.</p>

  <p>"Tuhaf bir insansınız Mösyö Poirot. İstediğiniz gibi olsun. Kadehi götürüp, benim adıma manastıra bağışlayın. Oldukça değerli bir armağan. Otuz bin sterlin, peki sizce karşılığı ne olacak?"</p>

  <p>Poirot ciddiyetle yanıtladı.</p>

  <p>"Rahibeler sizin için dua edeceklerdir."</p>

  <p>Zengin adamın gülümsemesi iyice belirginleşti, özlem dolu bir gülümsemeydi bu.</p>

  <p>"Her neyse, bu da bir yatırım. Kim bilir belki de yaptığım en iyi yatırım..."</p>

  <p>Manastırın kabul salonunda Poirot tüm öyküyü anlatarak kadehi başrahibeye geri verdi.</p>

  <p>Kadın fısıldadı.</p>

  <p>"Ona teşekkür ettiğimizi ve onun için dua edeceğimizi bildirin."</p>

  <p>Hercule Poirot nezaketle, "Dualarınıza ihtiyacı var," dedi.</p>

  <p>"Mutsuz bir adam mı ki?"</p>

  <p>"O kadar mutsuz ki, mutluluğun ne olduğunu bile unutmuş," diye yanıtladı Poirot. "O kadar mutsuz ki aslında mutsuz olduğunun bile farkında değil."</p>

  <p>Rahibe hafifçe mırıldandı.</p>

  <p>"Ah, demek çok zengin bir adam..."</p>

  <p>Hercule Poirot bir şey söylemedi, söyleyecek bir şey olmadığının bilincindeydi...</p>
</body>
</html>
