<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az" xmlns:xml="http://www.w3.org/XML/1998/namespace">
<head>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />

  <title>4. Bölüm</title>
</head>

<body>
  <p class="h11"><br /></p>

  <h2 style="text-align: center;">4. Bölüm</h2>

  <p style="text-align: center;"><b>4. Görev: Erymanthian Dağı'nda yaşayan büyük yaban-domuzunu yakalamak</b><br /></p>

  <p style="text-align: center;"><br /></p>

  <p>Erymanthian Yabandomuzu'nun yakalanması görevi, Hercule'ün bir önceki görevine benziyordu. Hedef olan hayvanı canlı olarak yakalaması gerekiyordu.</p>

  <p>Erymanthian Dağında ve civar köylerdeki insanlar arasında dehşet saçan ve birçok köy ve tarlaya zarar veren Yaban Domuzu, Hercule'ün en büyük düşmanı olan Hera'nın hizmetinde bir canavardı. Hercule'ün yapması gereken 12 ödevin birçoğunda olduğu gibi bu görevinde de asıl amacı, dünya üzerinde Hera'ya hizmet ederek, onun hakimiyetini burada güçlü kılan faktörleri (yaratıkları) yakalamak veya öldürmek böylece babası Zeus'un hakimiyetini güçlendirmekti..</p>

  <p>Erymanthian Dağı yolu üzerinde eski dostu (Yunan mitolojisinde, bedenlerinin üst kısmı insan, alt bölümü at şeklinde olan yaratıklara verilen ad.) Pholus'u ile mağarasında ziyaret eden Hercule, çiğ yenen et yemeği esnasında, Pholus'u Tanrı Dionysius'un ona armağan ettiği özel şarabı açması için ikna eder. Şarabın sulandırılarak içilmesi gerektiğini bilmeyen Pholus, şarabı açarak Hercule'e ikram eder fakat, şarabın keskin kokusu, civardaki tüm centaurları mağara etrafına toplar ve ünlü Chiron'un da dahil olduğu tüm centaurlar bu yemeğe katılırlar.</p>

  <p>Sulandırılmadan içilen şarap ile sarhoş olup, kontrolden çıkan centaurlar kavga etmeye başladıklarında, Hercule kendini ve dostu Pholus'u korumak için Hydra kanı içeren zehirli oklarını kullanmak zorunda kalır. Birçok centaur bu oklar sonucunda ölürken, ölümsüz olan Chiron, zehrin verdiği dayanılmaz acı sonucu, ölümsüzlüğünden vazgeçip, Tartaros'ta (cehennem) o an için işkence görmekte olan Prometheus ile yer değişmeye razı olur.</p>

  <p>Bu esnada, dışarıda ölmekte centaur'ların yanına çıkan Pholus bu kadar etkili bir savunma sağlayan Hercule'ün oklarından birini incelerken, elinden oku düşürür ve ayağına saplanan ok ile oracıkta aniden ölür. Bu olayın ardından Hercule, Chiron'un ona verdiği tavsiye ile Yaban Domuzunu, kış ortasında karın kalın bir tabaka oluşturduğu alana sürekleyerek yakalayıp, Eurystheus'e götürür. Yaban Domuzunu gördüğü zaman, korkup kaçan Eurystheus, domuzu kafes içine kapattırır.</p>

  <p><span class="t7">ERYMANTHİAN YABANDOMUZU</span></p>

  <p>Üçüncü görevini tamamlamak için İsviçre'ye gitmek zorunda kalan Hercule Poirot bu fırsattan yararlanarak burada görmek istediği bazı yerleri gezip tanımaya karar verdi. Chamonix'te birkaç güzel gün geçirdikten sonra, iki gün de Montreux'ta kaldı ve bazı arkadaşlarının övgüyle bahsettikleri Andermatt'a geçti. Ancak Andermatt'tan hiç hoşlanmadı. Çünkü burası karlarla kaplı tepelerin arasında kalan bir vadinin uçundaydı. Bir nedenden Poirot burada nefes alamadığı gibi bir hisse kapılmıştı.</p>

  <p>"Burada kalmam olanaksız," dedi Poirot kendi kendine. Tam o anda gözü fünikülere çarptı. "Kesinlikle dağa çıkmalıyım."</p>

  <p>(<span class="t7">Füniküler: Raylı bir taşıma aracıdır. Bir dağ veya tepe gibi eğimli arazide, halatlarla yukarıya çekilerek çalışır. İki ayrı aracın aynı anda kullanımı, vagonların her birini karşı ağırlık olarak etkilemesi prensibi ile çalışır. Taksim-Karaköy arası çalışan Tünel( 135 yıllık tarihi ile dünyanın en eski 2. metrosu ünvanı var) ve Taksim-Kabataş Finüküler’i örnektir.</span>)</p>

  <p>Fünikülerin önce Les Avines'e, sonra Caurouchet'e ve son olarak da deniz seviyesinden yaklaşık üç bin metre yukarıdaki Rochers Neiges'e gittiğini öğrendi.</p>

  <p>Poirot'nun o kadar yükseklere çıkmak gibi bir niyeti yoktu. Les Avines benim için doğru yer, diye düşündü.</p>

  <p>Ancak buna karar verirken insan yaşamında şansın çok büyük rol oynadığını hiç hesaba katmamıştı. Biletçi Poirot'nun yanına gelip biletini kontrol etmek istediğinde füniküler henüz hareket etmişti. Adam bileti kontrol edip, birkaç kez deldikten sonra hafifçe eğilerek geri verdi. Poirot o anda biletle birlikte avucuna katlanmış bir kâğıt parçasının bırakıldığını anladı.</p>

  <p>Poirot'nun gür kaşları hafifçe kalktı. Hemen ardından da dikkat çekmeyecek şekilde, acele de etmeden kâğıdı açtı. Kâğıtta kurşun kalemle aceleyle karalanmış kısa bir not vardı.</p>

  <p>Bu bıyıkları fark etmemek olanaksız (her zaman)! Selamlar, sevgili meslektaşım! Eğer isterseniz bana çok önemli bir yardımda bulunabilirsiniz. Hiç kuşkusuz Salley olayını okumuşsunuzdur. Katil -Marrascaud- çetesinin bazı adamlarıyla dünyanın bir ucu olan Rochers Neiges'te buluşacağını düşünüyoruz.</p>

  <p>Tabii ki bu doğru olmayabilir, ama haber kaynağımız oldukça güvenilir; her zaman sadık olmayan, konuşan birileri olur, değil mi? Sizden istediğim gözlerinizi açık tutmanız, sevgili dostum. Orada Müfettiş Drouet ile bağlantı kurun. Kendisi güvenilir, zeki bir adamdır, ama onun yetenekleri tabii ki Poirot'nun parlak zekâsıyla kıyaslanamaz bile. Önemli olan sevgili dostum, Marrascaud'u ele geçirmek, sağ olarak elbette. O normal bir adam değil -vahşi bir yabandomuzu- günümüzün en tehlikeli katillerinden biri. Gözetleniyor olabileceğim için sizinle Andermatt'ta konuşmak istemedim. Sıradan bir turist olduğunuz düşünüldüğü takdirde çok daha rahat hareket edebilirsiniz, iyi avlar! Eski dostunuz Lementeuil.</p>

  <p>Hercule Poirot düşünceli bir halde bıyıklarını burdu. Evet, gerçekten de Poirot'nun bıyıkları konusunda yanılgıya düşmek olanaksızdı. Peki, ama bu da neydi şimdi? Gazetelerde L'affaire Salley (Salley dosyası) olarak manşetlere çıkan, Paris'te bir yayımcının soğukkanlı bir şekilde öldürülmesi olayının ayrıntılarını okumuştu. Katilin kimliği teşhis edilmişti. Marrascaud genellikle at yarışlarında etkin olan bir gangster çetesinin üyesiydi. Birçok cinayetin zanlısıydı, ancak bu kez suçlu olduğu kesin olarak saptanmıştı, ama kaçmayı başarmıştı ve Fransa'nın dışında olduğu düşünülüyordu. Avrupa'daki tüm ülkelerin polisleri onu yakalamak üzere alarmdaydılar.</p>

  <p>Şimdi ise Marrascaud'un Rochers Neiges'e geleceği söyleniyordu...</p>

  <p>Hercule Poirot yavaşça başını salladı. Rochers Neiges çok yukarıdaydı. Orada tek bir otel vardı ve o da vadinin üzerinde asılıymış gibi duran ince uzun kaya çıkıntısının üstüne yapılmıştı, dış dünyayla tek bağlantısı fünikülerdi. Otel haziranda açılıyor, ancak temmuz ve ağustos aylarında pek konuğu olmuyordu. Giriş çıkışı çok az olan bir yerdi burası, eğer aranan birinin orada olduğu saptanırsa bu kesinlikle tuzağa düştüğü anlamına geliyordu. Bir suç örgütünün böyle bir yeri seçip, burada bulaşabileceği Poirot'ya pek de olası görünmüyordu.</p>

  <p>Ama Lementeuil, aldıkları bilginin güvenilir olduğunu söylemişti ve büyük olasılıkla da haklıydı. Hercule Poirot, İsviçre polis şefine saygı duyuyordu. Onun güvenilir ve akıllı biri olduğunu biliyordu.</p>

  <p>Marrascaud bilinmeyen bir nedenle bu, gözlerden uzak yere gelmek istiyor.</p>

  <p>Hercule Poirot iç çekti. Acımasız bir katilin peşine düşmek, huzur aradığı bir tatil için yaptığı planlara uymuyordu. Oturduğu koltukta aklını çalıştırarak olayları çözmek ona çok daha uygundu. Dağda vahşi bir yabandomuzunu tuzağa düşürmek değil. Vahşi bir yabandomuzu, Lementeuil'un kullandığı terim buydu. Gerçekten tuhaf bir rastlantıydı bu...</p>

  <p>Kendi kendine, "Hercule'ün görevlerinden dördüncüsü! Erymanthian Dağı'ndaki yabandomuzu?" diye mırıldandı.</p>

  <p>Dikkat çekmeyecek şekilde birlikte yolculuk ettiği kişileri incelemeye koyuldu.</p>

  <p>Tam karşısında Amerikalı bir turist oturuyordu. Giysilerinden paltosuna, dost ararcasına etrafa bakınmasından elindeki seyahat rehberine ve hayranlıkla manzarayı izlemesine kadar her şey onun Amerika'nın küçük bir şehrinden, hayatında ilk kez Avrupa'ya gelmiş bir Amerikalı olduğunu açıkça gösteriyordu. Poirot, bir iki dakikaya kalmaz konuşmaya da başlar, diye düşündü. Yüzündeki konuşma özlemi anlaşılmayacak gibi değildi.</p>

  <p>Vagonun diğer tarafında ise kalkık burunlu, gri saçlı, şık, zarif görünümlü ince, uzun bir adam elindeki Almanca kitabı okuyordu. Adamın güçlü, kıvrak parmakları müzisyen ya da operatör olduğunu gösteriyordu.</p>

  <p>Uzak köşede ise birbirine benzeyen üç adam oturuyordu. Hepsinin de "O" şeklinde bacakları vardı ve bir şekilde atçılıkla ilgilendikleri anlaşılıyordu. Kâğıt oynuyorlardı. Birazdan belki de dördüncü bir kişiyi, bir yabancıyı oyuna katılmaya davet edeceklerdi. Yabancı başlangıçta kazanacaktı. Sonrasındaysa şans yön değiştirecekti. Bu üç adamda bir tuhaflık yoktu. Tek tuhaf olan orada olmalarıydı.</p>

  <p>Küçük bir şehrin hipodromundaki at yarışına giden bir banliyö treninde ya da ikinci sınıf bir gemide olsalar bu kadar dikkat çekmezlerdi. Ama hayır, dağa çıkan yarı boş bir fünikülere yakıştıkları söylenemezdi.</p>

  <p>Vagonda bir kişi daha vardı; bir bayan! İnce uzun ve esmerdi. Tüm duygularını ifade edebileceği kadar güzel bir yüzü vardı, ama ne yazık ki bu yüz sanki donmuşçasına ifadesizdi. Kimseye bakmıyordu, gözlerini aşağıdaki vadiye dikmişti. O anda Poirot'nun beklediği gibi Amerikalı konuşmaya başladı. Adının Schwartz olduğunu söyledi. Bu Avrupa'yı ilk ziyaretiydi. Manzaranın muhteşem olduğunu, Chillon Kalesi'nden çok etkilendiğini söylüyordu. Paris'i beklediği gibi bulmamıştı -abartılıyordu- Folies Bergeres'e, Louvre'a ve Notre Dame Kilisesi'ne gitmişti ve hiçbir kafe ya da restoranda hot caz çalınmadığını fark etmişti. Champ Elysees hoşuna gitmişti ve özellikle spotlarla aydınlatılan havuzları çok beğenmişti.</p>

  <p>Les Avines ya da Caurouchet'te inen olmadı. Fünikülerdeki herkesin Rochers Neiges'e gittiği belliydi. Bay Schwartz kendi nedenini açıkladı. Karlı dağların tepelerine çıkmak istiyordu. Üç bin metre hiç fena sayılmazdı, bu yükseklikte yumurta pişirmenin bile zor olduğunu duymuştu.</p>

  <p>Bay Schwartz tüm içtenliği ve samimiyetiyle vagonun diğer tarafındaki gri saçlı adamı konuşturmaya çalışsa da adam onu okuma gözlüklerinin üzerinden soğuk bakışlarla süzdükten sonra yeniden kitabını okumaya başlamıştı. Bay Schwartz bundan sonra esmer bayana yer değiştirmeyi önerdi. Bulunduğu yerden manzaranın daha iyi göründüğünü ileri sürdü.</p>

  <p>Kadının İngilizce anlayıp anlamadığı bile belli olmadı. Başını salladı ve paltosunun kürk yakasına biraz daha gömüldü.</p>

  <p>Bay Schwartz, Poirot'ya dönerek mırıldandı.</p>

  <p>"Yanında eşyalarıyla ilgilenecek biri olmayan bir bayanın tek başına yolculuk ettiğini görmek insana tuhaf geliyor. Kadınların yolculuklarda bir sürü şeye gereksinimleri olur."</p>

  <p>Hercule Poirot, Avrupa'da rastladığı Amerikalı kadınları anımsayarak ona hak verdi. Bay Schwartz iç çekti. Dünyayı samimiyetsiz buluyordu. Kahverengi gözleriyle biraz dostluk etmekten ne çıkar ki, der gibiydi.</p>

  <p>Dünyanın bu uzak, ıssız, daha doğrusu tepesindeki bir otelde frak ve markalı rugan ayakkabılar giymiş bir otel müdürü tarafından karşılanmak ilginç, hatta komikti. Otel müdürü iriyarı, yakışıklı, kendinden emin, otoriter görünümlü biriydi. Sürekli savunma halindeydi. Sezonu yeni açmışlardı ve sıcak su sistemi çalışmıyordu... işler ancak yoluna girmekteydi... elbette konuklarını rahat ettirmek için elinden geleni yapacaktı... henüz yeterli personel yoktu... beklemediği kadar çok konuk karşısında sersemlemişti...</p>

  <p>Bütün bunları mesleğine yakışır bir nezaketle ifade etmesine rağmen Poirot bu nezaket gösterilerinin gerisinde derin bir endişe seziyordu. Bu adam görünürdeki tüm rahat davranışlarına rağmen aslında hiç rahat değildi. Bir nedenle endişeliydi.</p>

  <p>Öğlen yemeği vadiye bakan uzun bir salonda verildi. Gustave adlı tek garson çevik ve becerikliydi. Sürekli olarak oradan oraya koşuşturuyor, konuklara yemek seçiminde yardımcı oluyor, şarap listesinden önerilerde bulunuyordu. Atçılıkla ilgili olan üç adam aynı masada oturuyorlardı. Gülüyor ve Fransızca konuşuyorlardı ve sesleri giderek yükseliyordu.</p>

  <p>"Sevgili ihtiyar Joseph! Küçük Denise'den ne haber, mon dieux! (Dostum, canım.) Auteuil'de tüm paramızı kaybettiğimiz o lanet beygiri anımsıyor musun?"</p>

  <p>Her şey çok içten görünüyordu, ne var ki bulundukları ortamla çelişiyordu. Güzel yüzlü kadın köşedeki masada tek başına oturuyordu. Kimseye bakmıyordu. Daha sonraları Poirot lobide otururken otel müdürü yanına gelerek anlatmaya başladı. Mösyö oteli eleştirmemeliydi. Henüz sezona girmemişlerdi. Normalde buraya temmuzun sonuna kadar kimse gelmezdi. Mösyö orada yalnız oturan bayanı fark etmiş miydi? Kendisi buraya her yıl bu zamanlarda geliyordu. Üç yıl önce kocasını dağa tırmanırken kazada kaybetmişti. Çok üzülmüştü ve hâlâ yastaydı. Birbirlerine çok bağlıydılar. Biraz huzur bulmak için her yıl sezon başlamadan buraya geliyordu. Bu onun için bir tür hac yolculuğu gibiydi. Diğer tarafta oturan ise ünlü bir doktordu, Viy-na'dan Doktor Kari Lutz. Söylediğine göre buraya sessiz bir tatil ve huzur için gelmişti.</p>

  <p>"Buranın huzurlu olduğu kesin, evet," diye onayladı Poirot. "Peki ya oradaki ces Messieurs? Hani atçılıkla ilgili şu üç adam. Onların da mı huzur aradıklarını düşünüyorsunuz?"</p>

  <p>Otel müdürü omuzlarını silkti. Gözlerinde yine aynı endişeli bakış belirmişti. Sadece kaçamak bir yanıt verdi.</p>

  <p>"Onlar turist, bu gibiler sürekli yeni maceralar peşinde koşarlar... Bu yükseklik bile onlar için yeni hoş bir deneyim olabilir."</p>

  <p>Bu doğru değil, diye düşünüyordu Poirot, bu hiç de hoş bir duygu değil. Daha şimdiden kalbinin daha hızlı çarptığının farkındaydı. İster istemez aklına çocukluğunda duyduğu bir mısra geldi.</p>

  <p>Dünyanın çok üstünde yukarılarda, gökyüzünde bir çay tepsisi gibi.</p>

  <p>O sırada Schwartz da lobiye geldi. Poirot'yu görünce gözleri parladı. Hemen yanına geldi.</p>

  <p>"Şu doktorla konuştum. Biraz İngilizcesi var. Kendisi Yahudi, zamanında Naziler tarafından Avusturya'dan sürülmüş. Bu adamlar deli olmalı! Bu Doktor Lutz çok ünlü biri, sanırım ruh hastalıkları uzmanı, psikanalist, bunun gibi bir şey işte."</p>

  <p>O anda gözleri pencereden amansız dağları seyreden uzun, ince kadına takıldı. Sesini alçalttı.</p>

  <p>"Onun adını garsondan öğrendim. Madam Grandier. Kocası dağa tırmanırken ölmüş. Buraya gelme nedeni buymuş. Onun dikkatini başka yönlere çekmek için bir şeyler yapmalıyız, öyle değil mi?"</p>

  <p>Poirot, "Yerinizde olsaydım böyle bir şeye girişmezdim," dedi.</p>

  <p>Ne var ki Bay Schwartz'in samimiyeti dizginlenemiyordu.</p>

  <p>Poirot onun yaklaşma girişimini ve acımasızca geri çevrilmesini izledi. Kadınla ikisi bir an için ışıkta iki siluet görünümünde yan yana durmuşlardı. Kadın, Schwartz'dan uzundu. Başını geriye atmıştı, yüz ifadesi sert ve iticiydi.</p>

  <p>Kadının ne dediğini duyamamıştı, ama Schwartz geri döndüğünde çökmüş görünüyordu.</p>

  <p>"Yapacak bir şey yok," dedi ve fısıldayarak ekledi. "Hepimiz insan olduğumuza göre aslında birbirimize yakın olmamamız için hiçbir neden göremiyorum. Sizce de öyle değil mi? Bay... aslında halen sizin adınızı bilmiyorum."</p>

  <p>"Adım," dedi Poirot. "Poirier." Ve ekledi. "Lyon'dan ipek tüccarı."</p>

  <p>"Size kartımı vermek isterim, Bay Poirier, eğer bir gün yolunuz Fountain Springs'e düşerse, sizi misafir etmekten mutluluk duyacağımdan emin olabilirsiniz."</p>

  <p>Poirot kartı aldı, cebine koydu ve, "Maalesef şu anda yanımda kartım yok," dedi.</p>

  <p>O akşam yatmaya gittiğinde Poirot, Lementeuil'in mektubunu yeniden dikkatle okudu. Sonra da katlayarak portföyüne yerleştirdi. Yatağa girerken kendi kendine söyleniyordu.</p>

  <p>"İlginç, acaba..."</p>

  <p>Ertesi sabah Gustave, Poirot'nun kahvesiyle poğaçasını odasına getirdi. Kahve konusunda üzüntülerini belirtti.</p>

  <p>"Mösyönün bu yükseklikte kahveyi alıştığınız sıcaklıkta servis etmenin olanaksızlığını anlayışla karşılayacağını umarım. Maalesef çok çabuk kaynıyor."</p>

  <p>Poirot mırıldanarak, "İnsanoğlu doğanın bu kaprislerini anlayışla karşılamak zorunda," dedi.</p>

  <p>Gustave mırıldandı.</p>

  <p>"Mösyö bir filozof."</p>

  <p>Kapıya gitti ancak odadan çıkmak yerine, kısaca dışarıya bir göz attı ve yeniden kapıyı kapayarak yatağına döndü.</p>

  <p>"Bay Hercule Poirot? Ben Drouet, polis şefi."</p>

  <p>"Ah," dedi Poirot. "Ben de bundan kuşkulanmıştım."</p>

  <p>Drouet sesini alçalttı.</p>

  <p>"Mösyö Poirot, çok üzücü bir şey oldu. Bir füniküler kazası."</p>

  <p>"Kaza mı?" Poirot doğruldu. "Nasıl bir kaza?"</p>

  <p>"Yaralanan yok. Kaza gece oldu. Belki de doğal nedenlerle olmuştur, kaya parçalarını da beraberinde sürükleyen bir çığ yüzünden olmuş olabilir. Ama birilerinin de yapmış olması mümkün. Hiç kimse bilmiyor. Ama sonuç olarak tamir edilmesi birkaç gün sürecek ve bu süre içinde bizler burada dünyayla ilgimiz tamamen kesilmiş bir halde kalacağız. Mevsimin henüz başında, karlar henüz erimemişken, aşağıdaki vadiyle bağlantı sağlamak olanaksız."</p>

  <p>Hercule Poirot kalkıp yatağında oturdu. Yumuşak bir tonda, "İşte bu çok ilginç!" dedi.</p>

  <p>Müfettiş başıyla onayladı.</p>

  <p>"Evet. Bu da aldığımız bilginin doğru olduğunu gösteriyor. Marrascaud'un gerçekten de burada bir randevusu var ve bu randevuda rahatsız edilmemek için önlemlerini aldı."</p>

  <p>Hercule Poirot sabırsızlıkla bağırdı.</p>

  <p>"Ama bu olacak şey değil!"</p>

  <p>"Doğru, size hak veriyorum." Drouet ellerini çaresizlik içinde kaldırdı. "Akıl alır gibi değil, ama gerçek bu işte! Bakın bu Marrascaud acayip bir insan. Bence," dedi başını sallayarak. "Bence o bir deli."</p>

  <p>Poirot, "Deli ve katil," dedi.</p>

  <p>Drouet yorumsuz ekledi.</p>

  <p>"Durumun hiç hoş olmadığını kabul ediyorum."</p>

  <p>Poirot daha sakin konuşmaya başladı.</p>

  <p>"Ama eğer Marrascaud'un gerçekten de burada, dünyanın zirvesindeki bu karlı yamaçta bir randevusu varsa, uygar dünyayla bağlantımızın kesilmiş olduğunu da dikkate alarak Marrascaud' un zaten burada olduğu sonucuna varabiliriz."</p>

  <p>Drouet yavaşça, "Biliyorum," dedi.</p>

  <p>İki adam da bir ya da iki dakika kadar sustu sonra Poirot, "Doktor Lutz? Marrascaud o olabilir mi?" diye sordu.</p>

  <p>Drouet başını salladı.</p>

  <p>"Sanmıyorum -gerçekten de Doktor Lutz diye biri var- fotoğrafını gazetelerde gördüm; saygın, ünlü, aydın bir kişi. Bu adam da fotoğraflardakine çok benziyor."</p>

  <p>Poirot mırıldandı.</p>

  <p>"Eğer Marrascaud kılık değiştirmekte ustaysa rahatlıkla herkesin yerine geçebilir ve rolünü oynayabilir."</p>

  <p>"Evet, ama acaba öyle mi? Onun kimlik değiştirme konusunda uzman olduğuna ilişkin hiçbir şey duymadım. O sinsi ve kurnaz bir yılan olmaktan çok uzak. Vahşi bir yabandomuzu o; yırtıcı, korkunç, azgın, öfkelenince gözü dönen bir domuz."</p>

  <p>Poirot, "Hep aynı şey..." dedi.</p>

  <p>Drouet hemen onayladı.</p>

  <p>"Ah evet, o bir kanun kaçağı. Elbette kılık değiştirmek zorunda. Dolayısıyla da -hatta buna mecbur- farklı bir kimlikle karşımıza çıkacaktır."</p>

  <p>"Elinizde tasviri ya da robot resmi var mı?"</p>

  <p>Diğer adam omuzlarını silkti.</p>

  <p>"Taslak resmi, fotoğrafı ve tasviri bana bugün gönderilecekti. Tek bildiğim adamın yaklaşık olarak otuz yaşlarında, orta boylu ve esmer olduğu. Belirgin bir özelliği yok."</p>

  <p>Poirot omuzlarını silkti.</p>

  <p>"Bu tanım herkese uyabilir. Amerikalı Schwartz hakkında ne düşünüyorsunuz?"</p>

  <p>"Ben de size aynı şeyi soracaktım. Onunla konuştunuz. Sanırım siz uzunca bir süre Amerikalıların ve İngilizlerin arasında bulundunuz. İlk bakışta normal bir Amerikalı turist gibi görünüyor. Pasaportunda bir sorun yok.</p>

  <p>Ancak gelmek için burayı seçmiş olması tuhaf, ama Amerikalıların nereye gidecekleri de pek kestirilemiyor. Siz bu konuda ne düşünüyorsunuz?"</p>

  <p>Hercule Poirot çaresizlik içinde başını salladı.</p>

  <p>"Yüzeysel olarak zararsız ancak biraz fazla samimi bir tip gibi görünüyor. Can sıkıcı, hatta rahatsız edici olabilir ama onu tehlikeli olarak nitelendirmek çok zor." Ve ekledi. "Peki, ama burada üç konuk daha var."</p>

  <p>Müfettiş başıyla onayladı, heyecanlanmıştı.</p>

  <p>"Evet, onlar tam da aradığımız tipler. Onların yani o üç adamın Marrascaud'un çetesinden olduğuna bahse girerim. Ne zaman görsem at yarışlarından bahsediyorlar. Hatta onlardan biri Marrascaud bile olabilir."</p>

  <p>Hercule Poirot, üç adamın tiplerini gözünde canlandırdı.</p>

  <p>Biri geniş yüzlü, çıkık alınlı ve sarkık yanaklıydı, tam bir hayvan yüzü. Bir diğeri ise sıska ve kemikli bir tipti, sert yüz hatları ve soğuk bakışlı gözleri vardı. Üçüncü adamsa yuvarlak, etli yüzlü, hafiften züppe biriydi.</p>

  <p>Evet, bu üçünden biri rahatlıkla Marrascaud olabilirdi, ama eğer öyleyse, doğal olarak şunu sormak gerekiyordu: Nedeni Neden Marrascaud, çetesinden iki kişiyle birlikte dağa çıkıp, bir fare kapanma kıstırılmayı göze almıştı? Buluşacaklarsa hiç kuşkusuz çok daha güvenli ve bu denli fantastik olmayan bir yer seçebilirlerdi; bir kafe, bir tren istasyonu, kalabalık bir sinema, park... kısacası, çok sayıda insanın geldiği, çok daha az dikkat çekecekleri bir yer. Karlı bir dağın tepesi değil!</p>

  <p>Bu konuyu Müfettiş Drouet'e açarak fikir almak istedi. Müfettiş de aynı fikirdeydi.</p>

  <p>"Elbette, bu çok tuhaf, ayrıca anlamsız da."</p>

  <p>"Eğer bu bir randevu ise neden birlikte yolculuk etsinler ki? Evet, bu gerçekten anlamsız."</p>

  <p>Drouet endişeli bir ifadeyle, "O zaman bir diğer varsayım üzerinde durmamızda yarar var," dedi. "Bu üç adam Marrascaud'un çetesinin elemanları ve buraya Marrascaud ile buluşmaya geldiler. Peki, o zaman Marrascaud kim?"</p>

  <p>Poirot, "Oteldeki personel hakkında ne düşünüyorsunuz?" diye sordu.</p>

  <p>Drouet omuz silkti.</p>

  <p>"Üzerinde konuşmaya değecek bir personel yok. Yemekleri pişiren yaşlı bir kadın ve kocası, sanırım yaklaşık elli yıldır buradalar. Sonra benim yerine geçtiğim bir garson var, hepsi o kadar."</p>

  <p>Poirot sordu.</p>

  <p>"Otel müdürü kim olduğunuzu biliyor, değil mi?"</p>

  <p>"Elbette. Onun işbirliğine ihtiyacım vardı."</p>

  <p>"Onun endişeli hali dikkatinizi çekti mi?"</p>

  <p>Aynı şeyi Drouet de düşünmüş olmalıydı.</p>

  <p>"Evet, bu doğru."</p>

  <p>"Tabii bu, yalnızca polisle çalışmanın endişesi de olabilir."</p>

  <p>"Ama siz bundan daha fazlasının da olabileceğini düşünüyorsunuz, değil mi? Onun bir şeyler bilebileceğini?"</p>

  <p>"Bana öyle gelmiş olabilir."</p>

  <p>Drouet alnını kırıştırdı.</p>

  <p>"Acaba..."</p>

  <p>Sustu ve kısa bir aradan sonra ekledi.</p>

  <p>"Biri ondan bunu öğrenebilir mi?"</p>

  <p>Poirot kuşkuyla kafasını salladı.</p>

  <p>"Bence bu kuşkularımızdan onun haberi olmaması daha iyi. Onu gözaltında tutun, bu yeter."</p>

  <p>Drouet başıyla onayladı. Sonra kapıya döndü.</p>

  <p>"Bu konuda hiçbir düşünceniz yok mu Mösyö Poirot? Ben... ben sizin ününüzü biliyorum. Burada, bu ülkede de çok iyi tanınıyorsunuz."</p>

  <p>Poirot'nun aklı karışmıştı.</p>

  <p>"Şu an için hiçbir tahminde bulunamam. Aklımı asıl kurcalayan burada buluşmanın nedeni. Aslına bakarsanız genel anlamda bir randevuya neden gerek duyulduğu?"</p>

  <p>"Para," dedi Drouet kısaca.</p>

  <p>"Yani zavallı Salley, öldürülmesinin dışında bir de soyulmuş muydu?"</p>

  <p>"Evet, üzerindeki çok büyük miktardaki para ortadan kayboldu."</p>

  <p>"Yani sizce bu randevu parayı paylaşmak için mi?"</p>

  <p>"Olmayacak şey değil. Yakın bir olasılık."</p>

  <p>Poirot tatmin olmamışçasına başını salladı.</p>

  <p>"Evet, ama neden burada?" Yavaşça devam etti. "Burası suçluların buluşmak için seçebilecekleri en kötü yer. Ama bir kadınla gözlerden uzak bir noktada buluşmak isteyen biri için..."</p>

  <p>Drouet heyecanla bir adım geri attı ve merakla sordu.</p>

  <p>"Yani sizce..."</p>

  <p>"Madam Grandier'in çok güzel bir kadın olduğunu düşünüyorum," dedi Poirot. "Biri onun uğruna rahatlıkla üç bin metre yukarılara çıkmayı göze alabilir, yani kadın bunu isterse."</p>

  <p>Drouet, "Biliyor musunuz, bu çok ilginç," diye fısıldadı. "Asla onunla bu olay arasında bir bağlantı kurmak aklıma gelmezdi. Yine de onun bu yere uzun yıllardır geldiğini göz önünde tutmalıyız."</p>

  <p>Poirot yavaşça mırıldandı.</p>

  <p>"Evet, bu yüzden de burada bulunması dikkat çekmeyecekti. Bu Rochers Neiges'in seçilmesi için bir neden olabilirdi, değil mi?"</p>

  <p>Drouet heyecanla, "Bu iyi bir fikir, Mösyö Poirot!" diye haykırdı. "Durumu bir de bu açıdan inceleyeceğim."</p>

  <p>O gün bir sorun olmadan geçti. Neyse ki otel gıda maddeleri açısından tedarikliydi. Müdür endişeye hiç gerek olmadığını açıkladı. Yeterli stok vardı.</p>

  <p>Hercule Poirot, Doktor Kari Lutz ile görüşmeye çalıştıysa da bu isteği geri çevrildi. Doktor psikolojinin profesyonel bir ilgi alanı olduğunu ve bu konuda amatörlerle tartışmaya açık olmadığını belirtti. Bir köşeye oturup bilinçaltına ilişkin kalın Almanca bir kitap okumaya koyuldu ve sık sık da notlar alıp kitaba bir şeyler karaladı.</p>

  <p>Hercule Poirot ise dışarı çıkarak amaçsızca mutfakta dolaştı. Orada aksi, somurtkan ve kuşkucu bir ihtiyar olan Jacques ile konuşma fırsatı buldu. Aşçı olan karısı ondan çok daha cana yakındı. Poirot'ya -neyse ki-oldukça büyük bir konserve stoklarının olduğunu söyledi; ama kendisi konserveden pek hoşlanmıyordu. Çok pahalı olmaları bir yana, gıda yönünden pek bir değerleri de olduğuna inanmıyordu. İnsanlar teneke kutulardan beslenmek için yaratılmamışlardı.</p>

  <p>Konuşma oteldeki hizmetlilere kadar geldi. Temmuz başında hizmetçi kızlarla birkaç garson daha gelecekti. Ancak şimdilik, üç hafta daha başka kimse olmayacaktı. Zaten insanların çoğu geliyor, öğlen yemeğinin ardından da geri dönüyorlardı. O, Jacques ve bir garson rahatlıkla bu işin altından kalkabilirlerdi.</p>

  <p>Poirot, "Gustave gelmeden önce burada bir garson daha vardı, değil mi?" diye sordu.</p>

  <p>"Evet, ama garson demeye bin şahit isterdi. Beceriksiz ve deneyimsizdi. Kısacası kalitesizdi."</p>

  <p>"Gustave onun yerini almadan önce burada ne kadar çalıştı?"</p>

  <p>"Yalnızca birkaç gün, en fazla bir hafta. Tabii işten çıkarıldı. Bu bizi hiç şaşırtmadı. Böyle olması gerekiyordu."</p>

  <p>Poirot mırıldandı.</p>

  <p>"Peki, hiç itiraz etmedi mi?"</p>

  <p>"Ah hayır, sessizce ayrılıp gitti. Zaten ne bekleyebilirdi ki? Burası birinci sınıf bir otel. Burada hizmetin de kusursuz olması gerekir."</p>

  <p>Poirot başıyla onaylayarak sordu.</p>

  <p>"Nereye gitti?"</p>

  <p>"Robert mi, onu mu soruyorsunuz?" Kadın omuz silkti. "Hiç kuşkusuz geldiği o garip kafeye."</p>

  <p>"Fünikülerle mi gitti?"</p>

  <p>Kadın, Poirot'yu kuşkuyla süzdü.</p>

  <p>"Elbette mösyö. Buradan gitmenin başka bir yolu var mı ki?"</p>

  <p>Poirot sordu.</p>

  <p>"Onun gittiğini gören oldu mu?"</p>

  <p>İkisi birden Poirot'ya bakakaldı.</p>

  <p>"Ah! Onun gibi bir hayvanı geçirmeye giden biri olabileceğini mi sanıyorsunuz yoksa? Onun gibi bir serseri için veda töreni düzenleneceğini? Hayır, herkesin zaten yapacak bir sürü işi var."</p>

  <p>"Kesinlikle," dedi Poirot.</p>

  <p>Poirot oradan yavaşça ayrıldı ve yürüyerek otel binasını incelemeye koyuldu. Burası çok büyük bir oteldi ve o sırada yalnızca bir tek bölümü açıktı. Diğer bölümlerde ise çok sayıda oda vardı, bunlar sımsıkı kapatılmış ve pencereleri kimsenin giremeyeceği şekilde sürgülenmişti...</p>

  <p>Otel binasının köşesinden döndüğünde kâğıt oynayan üç adamdan biriyle neredeyse çarpışacaktı. Bu, dolgun yüzlü, soluk gözlü adamdı. Adam Poirot'yu ifadesiz bakışlarla süzdü. Yalnızca dudakları biraz aralandı ve aynen hain bir atı andıran dişleri göründü.</p>

  <p>Poirot onun yanından geçerek yoluna devam etti. Biraz ileride başka biri daha görünüyordu; Madam Grandier'in ince, zarif silueti.</p>

  <p>Adımlarını biraz sıklaştırarak ona yaklaştı.</p>

  <p>"Fünikülerin arızalanması ne kadar kötü değil mi? Umarım bu sizi çok rahatsız etmemiştir, madam."</p>

  <p>Kadın, "Benim için hiç fark etmez," dedi.</p>

  <p>Sesi boğuk, tok ve derindi; tipik bir kontralto. Poirot'ya bakmadı. Yan tarafa doğru ilerledi ve küçük bir yan kapıdan otele girdi.</p>

  <p>Hercule Poirot erkenden yatmaya gitti ve gece yarısına doğru uyandı.</p>

  <p>Birisi kapının kilidini kurcalıyordu. Doğruldu ve ışığı yaktı. Aynı anda kapı açıldı. O üç adam karşısındaydı, kâğıt oynayan üç adam. Poirot onların sarhoş olduklarını düşündü. Yüz ifadelerinden niyetlerinin kötü olduğu anlaşılıyordu. Aptal aptal bakıyorlardı. Poirot, adamların ellerinde bıçakların parladığını fark etti.</p>

  <p>Şişman tıknaz adam öne çıktı ve öfke dolu bir sesle bağırdı.</p>

  <p>"Bu domuz herif dedektifmiş! Peh!"</p>

  <p>Ardından küfürler savurmaya başladılar. Sonra üçü birden yataktaki savunmasız dedektifin üzerine doğru hamle yaptılar.</p>

  <p>"Oyalım onu, çocuklar! Deşin onu! Mösyö dedektifin yüzünü iyice benzetelim. Bu akşam ilk olmayacak nasıl olsa!"</p>

  <p>Poirot'yu hedef almış, öfke saçarak geliyorlardı, bir yandan bıçakları parlıyordu.</p>

  <p>O anda Amerikan aksanlı bir sesle irkildiler.</p>

  <p>"Eller yukarı!"</p>

  <p>Arkalarını döndüler. Alışılmışın dışında koyu çizgili pijamalarını giymiş Schwartz koridorda, tam kapının eşiğinde duruyordu. Elinde de otomatik bir silah vardı.</p>

  <p>"Ellerinizi kaldırın beyler. Usta bir nişancıyımdır."</p>

  <p>Tetiğe bastı, birinci kurşun iriyarı adamın kulağını sıyırarak geçti ve pencerenin pervazına saplandı.</p>

  <p>O anda üç çift el birden yukarı kalktı.</p>

  <p>"Sizden yardım isteyebilir miyim, Mösyö Poirier?"</p>

  <p>Hercule Poirot yıldırım hızıyla yataktan fırladı. Parlayan üç bıçağı aldığı gibi başka bir silah daha bulunması olasılığına karşın adamların üzerlerini iyice aradı.</p>

  <p>"Haydi, düşün önüme!" diye bağırdı Schwartz. "Koridorda büyük bir dolap var. Penceresi de yok. Tam doğru yer."</p>

  <p>Adamları dolaba sokup kilitledi ve Poirot'ya döndü. Sesinden mutluluğu ve heyecanı açıkça anlaşılıyordu.</p>

  <p>"İşte haklı olduğum ortaya çıktı. Biliyor musunuz Mösyö Poirier, seyahate çıkarken yanıma tabanca aldığım için Fountain Springs'te bana gülüp, alay edenler olmuştu. 'Nereye gittiğini sanıyorsun?' demişlerdi. 'Ormana mı?' Ama şimdi gülme sırası bende. Şimdiye kadar hiç böylesine iğrenç bir serseri çetesi görmüş müydünüz?"</p>

  <p>Poirot, "Sevgili Schwartz," dedi. "Tam zamanında geldiniz. Aynen tiyatro sahnesindeki gibi. Yaşamımı kurtardınız, size minnettarım."</p>

  <p>"Önemli değil. Peki, şimdi ne yapacağız? Bu serserileri polise teslim etmemiz gerekir ama bunu yapamayız. Bu zor bir durum. Bence otel müdürüne danışsak iyi olacak."</p>

  <p>"Ah, müdür olmaz," dedi Poirot aceleyle. "Bence önce Garson Gustave ile konuşmamızda yarar var, yani gerçek adıyla Müfettiş Drouet ile. Evet, Garson Gustave aslında bir dedektif."</p>

  <p>Schwartz şaşıp kalmıştı. Gözleri fal taşı gibi açıldı.</p>

  <p>"Demek bunu yapmalarının nedeni bu!"</p>

  <p>"Neyi yapmalarının?"</p>

  <p>"Bu serseri çetesinin listesinde siz ikinci sıradaydınız. Onlar sizden önce de Gustave'ı bıçakladılar."</p>

  <p>'We?"</p>

  <p>"Benimle gelin. Doktor onunla ilgileniyor."</p>

  <p>Drouet en üst katta küçücük bir odada kalıyordu. Ropdöşambrı içindeki doktor ise yaralının yüzünü sarıyordu.</p>

  <p>İçeri girdiklerinde başını çevirdi.</p>

  <p>"Ah siz misiniz, Bay Schwartz? Ne korkunç bir olay bu! Ne biçim insan bunlar? Caniler! Kasaplar! İnsanlık dışı canavarlar!"</p>

  <p>Drouet hareketsiz yatıyor, inliyordu.</p>

  <p>Schwartz, "Hayati tehlikesi var mı?" diye sordu.</p>

  <p>"Eğer kastettiğiniz buysa yaşayacak. Ama konuşmaması gerekiyor, ayrıca heyecanlanmaması da. Yaralarının pansumanını yaptım, böylece mikrop kapma riski de ortadan kalktı."</p>

  <p>Üç adam hep birlikte odadan çıktılar. Schwartz, Poirot'ya, "Gustave'ın polis olduğunu söylemiştiniz, değil mi?" diye sordu.</p>

  <p>Hercule Poirot başıyla onayladı.</p>

  <p>"Peki, ama Rochers Neiges'te ne arıyordu?"</p>

  <p>"Çok tehlikeli bir caniyi izlemekle görevlendirilmişti."</p>

  <p>Poirot birkaç kısa sözcükle durumu açıkladı.</p>

  <p>Doktor Lutz sordu.</p>

  <p>"Marrascaud mu? Onunla ilgili haberleri gazetelerde okumuştum. Aslında onu tanımak isterdim. Onda önemli bir anormallik olduğu kesin! Onun çocukluk yıllarında yaşadıklarını bilmek isterdim."</p>

  <p>"Bana gelince," dedi Poirot. "Ben de onun şu anda nerede olduğunu bilmek isterdim."</p>

  <p>Schwartz, "Dolaba kilitlediğimiz üç kişiden biri olamaz mı?" diye sordu.</p>

  <p>Poirot sıkıntıyla yanıtladı.</p>

  <p>"Olabilir, ama ben emin değilim... Bir fikrim var..."</p>

  <p>Sustu ve gözlerini halıya dikti.</p>

  <p>Bej renkli halının üzerinde koyu kırmızı lekeler vardı.</p>

  <p>"Ayak izleri, yanılmıyorsam bunlar kana basmış birinin ayak izleri," dedi. "Ve otelin kullanılmayan kısmından buraya doğru geliyorlar. Gelin, acele etmeliyiz."</p>

  <p>Diğerleri onu takip ederek döner bir kapıdan uzun karanlık tozlu bir koridora geçtiler. Köşeyi döndüklerinde ayak izleri hâlâ devam ediyordu. Halıdaki lekeler, yani ayak izleri onları yan açık bir kapıya kadar götürdü.</p>

  <p>Poirot kapıyı iterek açtı. Birden kendini tutamayarak çığlık attı. Burası bir yatak odasıydı. Yatak kullanılmıştı ve masada bir yemek tepsisi vardı. Odanın ortasında halının üzerindeyse bir erkek cesedi vardı. Orta boylu adam vahşice, acımasızca bıçaklanmıştı. Kollarında, başında, göğsünde sayısız bıçak yarası vardı, yüzü ise vurularak hamur haline getirilmişti.</p>

  <p>Schwartz boğuk bir çığlık atıp, arkasını döndü. Fenalaştığı, kusmak üzere olduğu anlaşılıyordu.</p>

  <p>Doktor Lutz ise Almanca bir çığlık attı.</p>

  <p>Schwartz titrek bir sesle sordu.</p>

  <p>"Bu adam kim? Bilen var mı?"</p>

  <p>"Sanırım," dedi Poirot. "Bu beceriksiz olduğu için işten çıkarılan garson, adı Robert olmalı..."</p>

  <p>Lutz cesede yaklaştı, eğildi ve parmağıyla bir noktayı işaret etti. Adamın göğsüne bir kâğıt parçası iliştirilmişti. Üzerine de mürekkepli kalemle birkaç satır karalanmıştı.</p>

  <p>Adi Marrascaud bundan böyle artık kimseyi öldüremeyecek, arkadaşlarını da soyamayacak.</p>

  <p>Schwartz haykırdı:</p>

  <p>"Marrascaud mu? Demek bu adam Marrascaud! Peki, ama bu ıssız yere neden geldi? Sonra siz neden onun adının Robert olduğunu söylediniz?"</p>

  <p>Poirct açıkladı.</p>

  <p>"Buraya garson kılığına girerek gelmişti, aslında her açıdan çok kötü bir garsondu o. Bu yüzden de işine son verildiğinde kimse buna şaşırmadı ya da üzülmedi. Buradan ayrıldı, Aldermatt'taki eski işine döndüğü sanılıyordu. Ama kimse gittiğini görmemişti."</p>

  <p>Lutz her zamanki tok, gür sesiyle sordu:</p>

  <p>"Peki siz ne olduğunu düşünüyorsunuz?"</p>

  <p>Poirot yanıtladı.</p>

  <p>"Sanırım otel müdürünün yüzündeki endişeli ifadenin nedeni de buydu. Marrascaud, ona otelin bu kullanılmayan kısmında saklanmak için büyük bir miktar para önermiş olmalı..."</p>

  <p>Sonra düşünceli bir ifadeyle ekledi.</p>

  <p>"Ama otel müdürü bundan memnun değildi. Oh hayır, o genelde hayatından memnun değil zaten."</p>

  <p>"Yani Marrascaud bu kullanılmayan kısımda tek başına kalıyordu ve bunu otel müdüründen başka kimse bilmiyordu, öyle mi?"</p>

  <p>"Öyle görünüyor. Bu kesinlikle mümkün, değil mi?"</p>

  <p>Doktor Lutz sordu.</p>

  <p>"Peki, neden öldürüldü? Onu öldüren kim?"</p>

  <p>Schwartz bağırarak anlatmaya başladı.</p>

  <p>"Bu çok basit! Çetesiyle birlikte çaldıkları parayı paylaşması gerekiyordu. Ama bunu yapmadı. Onları atlattı. Dünyanın bu kuş uçmaz kervan geçmez yerine bir süre gözlerden uzak kalmak için geldi. Burada olduğunun kimsenin aklına gelmeyeceğini sanıyordu. Yanılmıştı. Bir şekilde izini buldular." Cesedi ayağının ucuyla elledi. "Ve böylece hesabını kestiler."</p>

  <p>Hercule Poirot mırıldandı.</p>

  <p>"Evet, bu bizim düşündüğümüz anlamda bir randevu değildi."</p>

  <p>Doktor Lutz sinirli bir şekilde, "Bu neden ve niçinler son derece ilginç olabilir," dedi. "Ama beni asıl endişelendiren şu an içinde bulunduğumuz durum. Karşımızda bir ceset var. Ayrıca bakılması gereken bir de hasta, üstelik yanımda da yalnızca kısıtlı miktarda tıbbi malzeme bulunuyor. Dünyayla ilişkimiz kopmuş durumda. Bu böyle daha ne kadar sürebilir?"</p>

  <p>Schwartz ekledi:</p>

  <p>"Bunun dışında dolaba kilitlediğimiz üç tane de katil var. İşte ben ilginç durum diye buna derim."</p>

  <p>Doktor, "Ne yapacağız?" diye sordu.</p>

  <p>Poirot yanıtladı.</p>

  <p>"İlk yapacağımız otel müdürünü buraya çağırmak olacak. Para hırsı biraz fazla da olsa o suçlu değil. Aslına bakılırsa korkağın teki. Ona söylediğimiz her şeyi yapacaktır. Sevgili ihtiyar dostum Jacques ve karısı da bize yardım ederler. O üç haydudu yardım gelene dek güvenli bir şekilde gözaltında tutacağımız bir yere koymalıyız. Sanırım Bay Schwartz'm silahı planlarımızı gerçekleştirmemizi sağlayacaktır."</p>

  <p>Doktor Lutz sordu:</p>

  <p>"Ya ben? Ben ne yapabilirim?"</p>

  <p>"Siz doktor," dedi Poirot ciddiyetle. "Hastanız için elinizden geleni yapın. Bizler ise sürekli nöbette olacak ve bekleyeceğiz. Başka yapabileceğimiz bir şey yok."</p>

  <p>Üç gün sonra sabahın erken saatlerinde otelin önünde bir grup adam belirdi.</p>

  <p>Onlara coşkuyla kapıyı açan ise Hercule Poirot oldu.</p>

  <p>"Hoş geldiniz, mon vieüx. (Eski dostum)"</p>

  <p>Polis Şefi Lementeuil, Poirot'nun iki elini birden kavradı.</p>

  <p>"Sevgili dostum, sizi nasıl selamlamam gerektiğini bilemiyorum. Öyle derin duygular içindeyim ki! Ne inanılmaz olaylar, ne büyük bir heyecan yaşadınız! Biz ise aşağıda hiçbir şey bilemeden korku ve endişeyle bekledik. Ne telsiz, ne de başka bir iletişim olanağı. Heliograph (Ayna telgrafı; güneşe ayna tutarak haberleşmek.) ile haberleşmek, bu gerçekten de dâhiceydi."</p>

  <p>"Hayır, hayır," Poirot alçakgönüllü görünmeye çalışıyordu. "Sonuçta insanoğlu teknolojinin yarar sağlamadığı noktada doğaya dönmek zorunda olduğunun bilincine varıyor. Güneş her zaman gökyüzünde."</p>

  <p>Küçük grup otele girdi. Lementeuil hemen sordu:</p>

  <p>"Beklenmiyor muyduk?" Gülümsemesinde tuhaf bir acımasızlık seziliyordu.</p>

  <p>Poirot da aynı şekilde gülümsedi.</p>

  <p>"Tabii ki hayır. Fünikülerin henüz tamir edilemediği düşünülüyor."</p>

  <p>Lementeuil coşkuyla, "Bu büyük bir gün," dedi. "Sanırım bu konuda hiç kuşkumuz yok, o gerçekten de Marrascaud, değil mi?"</p>

  <p>"Kesinlikle Marrascaud. Benimle gelin."</p>

  <p>Merdivenlerden yukarı çıktılar. Bir kapı açıldı ve Schwartz pijamasıyla dışarı çıktı. Poirot'nun yanındaki adamları görünce gözleri fal taşı gibi açıldı.</p>

  <p>"Sesler duydum da," diye açıkladı. "Şey, neler oluyor? Bütün bunların anlamı ne?"</p>

  <p>Hercule Poirot coşkuyla açıkladı.</p>

  <p>"Nihayet yardım geldi. Bize eşlik edin mösyö! Bu büyük bir an!"</p>

  <p>Ve hızla merdivenlerden çıkmayı sürdürdü.</p>

  <p>Schwartz, "Drouet'e mi gidiyorsunuz? Bu arada onun sağlık durumu nasıl?" diye sordu.</p>

  <p>"Doktor Lutz dün gece çok daha iyi olduğunu söyledi."</p>

  <p>Bu arada Drouet'in oda kapısının önüne gelmişlerdi. Poirot hemen kapıyı açıp seslendi:</p>

  <p>"İşte karşınızda vahşi yabandomuzu, beyler! Onu canlı olarak teslim alın ve kaçmamasını sağlayın!"</p>

  <p>Yataktaki yüzü sarılı olan adam doğrulmaya çalıştı. Ama polis memurları o hareket bile edemeden onu kollarından kıskıvrak yakalamışlardı.</p>

  <p>Schwartz heyecanla bağırdı.</p>

  <p>"Ama bu Garson Gustave, yani müfettiş Drouet!"</p>

  <p>"Gustave olduğu doğru -evet- ama Drouet değil. Gerçek Drouet birinci garsondu, yani otelin kullanılmayan kısmında tutsak olan ve bana saldırı yapılan akşam Marrascaud tarafından öldürülen Robert."</p>

  <p>Poirot kahvaltı sırasında şaşkın Amerikalıya durumu açıklıyordu:</p>

  <p>"Bakın, bazı şeyler vardır, bilirsiniz -uzun meslek yaşamınız öğretmiştir size bunları- ilk andan itibaren bilirsiniz. Örneğin bir garsonla dedektif arasındaki farkı bilirsiniz. Gustave garson değildi, bunu ilk başından beri anlamıştım, aynı şekilde onun polis olmadığı da belliydi. Tüm yaşamım polislerin arasında geçti. Dışarıdan birini belki aldatabilirdi, ama polis olan birini asla!"</p>

  <p>"Böylece daha en başından ondan kuşkulandım. O akşam getirdiği kahveyi içmedim. Döktüm. Tetikteydim, bilincim yerindeydi. O akşam geç vakit odama biri geldi, odasını araştırdığı adamın uyutulduğunu düşünüyordu, dolayısıyla çok rahattı. Belgelerimi, valizlerimi araştırdı ve cüzdanımdaki katlanmış mektubu buldu, zaten onu bulması için ben bırakmıştım. Ertesi sabah Gustave odama elinde kahveyle geldi. Beni gerçek adımla selamladı ve rolünü çok iyi oynadı. Ama korkuyordu, çünkü polis bir şekilde izini bulmuştu. Saklandığı yer biliniyordu ve bu onun için bir felaketti. Tüm planları altüst olmuştu. Burada kapana kısılmıştı."</p>

  <p>"Zaten buraya gelmesi kesinlikle aptallıktı!" dedi Schwartz. "Bunu neden yaptı ki?"</p>

  <p>Poirot ciddiyetle yanıtladı.</p>

  <p>"Düşündüğünüz kadar aptalca değildi. Bir an önce yaptıracağı bir operasyon için, kimsenin gelip gitmediği, dünyanın bir ucu sayılabilecek bir yere gereksinimi vardı. Burada operasyonu yapacak kişiyle buluşacaktı."</p>

  <p>"Kiminle?"</p>

  <p>"Doktor Lutz'la."</p>

  <p>"Doktor Lutz mu? O da mı haydut?"</p>

  <p>"Doktor Lutz gerçekten bir psikiyatr değil, ama bir plastik cerrah dostum, yüz estetiğinde uzmanlaşmış bir operatör. Marrascaud'un onunla burada buluşmak istemesinin nedeni de buydu. Doktor Lutz şimdi yoksul ve ülkesinden de kovuldu. Ona burada birisiyle buluşup, tüm operatörlük becerilerini kullanması için çok büyük bir ücret önerilmiş olmalı. Doktor Lutz aslında yasadışı işlere bulaşacak biri değil, ama bu koşulda gerçeklere gözünü kapamış olmalı. Kim bilir belki buluşacağı kişinin aranan bir suçlu olduğunu tahmin etmişti, ama içinde bulunduğu koşullarda bunu dikkate almadığı kesin. Bakın, başka bir ülkede bir hastaneye gitmeyi göze alamazlardı, bunu anlamalısınız, her yerde aranıyordu. Buraya, dağın tepesine bu mevsimde kimse gelmez, yalnızca burayı görüp hemen dönmek isteyen birkaç aptal turist dışında hiç kimse. Ayrıca müdürün kolayca parayla satın alınabilecek biri olması da burayı amacı için ideal bir yer haline getirmişti.</p>

  <p>"Ama daha önce de söylediğim gibi işler tahmin ettiği gibi gitmedi. Marrascaud ihanete uğradı. Onunla burada buluşup, onu koruyacak üç fedaisi henüz gelmemişti, ama Marrascaud hemen harekete geçti. Garson rolünde buraya gelen polis memurunu etkisiz hale getirip, güvenli bir yere kapattı ve kendisi onun yerine geçti. Çetesi fünikülerin çalışamaz duruma gelmesini sağladı. Yalnızca zamana ihtiyacı vardı. Ertesi akşam Drouet'i öldürdü ve cesedine bir kâğıt iliştirdi. Tek istediği yeniden dünyayla bağlantı kurana dek cesedin Marrascaud olarak gömülmesiydi. Böylece izlenmekten de kurtulmuş olacaktı. Doktor Lutz gecikmeden operasyonu yaptı. Ama birinin mutlaka susturulması gerekiyordu: Hercule Poirot. Böylece çete elemanları da üzerime gönderildi. Size tekrar teşekkürler dostum."</p>

  <p>Hercule Poirot minnettarlıkla Schwatz'in önünde eğildi.</p>

  <p>Schwartz merak ve heyecanla sordu.</p>

  <p>"Yani siz gerçekten Hercule Poirot musunuz?"</p>

  <p>"Evet."</p>

  <p>"Yani bulunan ceset sizi bir an bile yanıltmadı, öyle mi? Başından beri onun Marrascaud olmadığını biliyordunuz."</p>

  <p>"Kesinlikle."</p>

  <p>"Bunu neden söylemediniz?"</p>

  <p>Hercule Poirot'nun yüz ifadesi birden ciddileşti.</p>

  <p>"Çünkü gerçek Marrascaud'u polise teslim edebileceğimden kesinlikle emin olmak istiyordum."</p>

  <p>Ve bıyığının altından mırıldandı.</p>

  <p>"Erymanthian'ın vahşi yabandomuzunu sağ olarak ele geçireceğimden..."</p>
</body>
</html>
