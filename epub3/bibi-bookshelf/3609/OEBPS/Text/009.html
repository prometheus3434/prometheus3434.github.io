<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Bir felsefe tarihi, üçüncü olarak felsefenin başlangıçlarına, onun ilk kez Yunan dünyasında ortaya çıkmış olup olmadığına ilişkin tartışmalarda da kendi tutumunu belirlemek zorundadır. Bizim bu bölümde de ilkin yapmaya çalışacağımız şey, bu olacaktır.</p>

  <p class="p0">Nietzsche&rsquo;nin ünlü bir sözü vardır: &ldquo;Bütün başlangıç problemleri metafiziktir.&rdquo; Yine aynı yönde olmak üzere &ldquo;her türlü başlangıç problemlerinin esrarlı olduğu&rdquo; da söylenmiştir. Ne var ki felsefe tarihinin başlangıçlarından hareket eden biri felsefenin başlangıçları problemini ele almazlık da edemez.</p>

  <h3 class="h30"><a id="ncx97"></a><a id="a28"></a>Felsefe ilk kez Yunan&rsquo;da mı ortaya çıkmıştır?</h3>

  <p class="p0">Antik adıyla İonya bölgesi, yani Batı Anadolu&rsquo;nun İzmir&rsquo;le Gökova körfezi arasında kalan kıyı bölgesi felsefenin başlangıçları bakımından özel bir önem taşır. Çünkü geleneksel olarak kabul edilen görüş felsefenin İÖ. 6. yüzyılın başlarında bu bölgede başladığıdır. Hatta bu başlangıçla ilgili olarak belli bir yer, bugün Balat adını taşıyan Milet zikredilir. Nitekim ilk büyük felsefe tarihçisi Aristoteles de felsefenin başlatıcısı olarak bu kentte yaşamış birini, Thales&rsquo;i anar.</p>

  <p class="p0">Felsefenin Yunan, daha doğrusu İonya kaynağına ilişkin bu görüş, genel olarak kabul edilen bir görüş olmakla birlikte rakipsiz değildir. Bizzat Antikçağ&rsquo;da bazıları, örneğin daha İskenderiye döneminde Mısırlı rahiplerle içlerinde ünlü Yahudi filozofu Philon&rsquo;un bulunduğu bir grup insan, buna karşı çıkmış ve onun kaynağını daha geriye, Mısır&rsquo;a, Babil&rsquo;e, Yahudi ulusuna geri götürmeye çalışmışlardır. Bu görüşü en çarpıcı bir dille ifade eden Yeni-Pythagorasçı Numenius olmuştur. O, Platon&rsquo;un &ldquo;<span class="t12">Yunanca</span> <span class="t12">konuşan bir Musa</span>&rdquo; olup olmadığını sormuştur.</p>

  <p class="p0">İlk Hristiyan düşünürlerinden yine İskenderiyeli Clemens ile Eusebius da bu görüş tarzını savunmuşlar ve Brehier&rsquo;nin ayrıntılı olarak üzerinde durduğu gibi Rönesans döneminde de birçok insan bu görüşe katılmıştır.<a id="a29"></a><a href="../Text/notes.html#a213"><span class="t13">{15}</span></a> Felsefenin Doğu kaynağına ilişkin bu görüş geçen yüzyılda özellikle Almanya&rsquo;da Röth ve Gladisch&rsquo;te yeni temsilcilerini bulmuştur.<a id="a30"></a><a href="../Text/notes.html#a215"><span class="t13">{16}</span></a> Zamanımızda ise bu soru yalnız Yunan felsefesinin Mısır, Babil gibi eski Orta Doğu uygarlıkları ile ilişkisi bakımından sorulmamakta, aynı zamanda onun Hint ve Çin felsefesiyle ilişkileri de soruşturma konusu yapılmaktadır.</p>

  <p class="p0">Felsefenin Yunan öncesi veya dışı kaynağıyla ilgili olarak ileri sürülen görüşlerde kendilerinden kalkılan hareket noktaları, içlerine yerleşilen bakış açıları, dayanılan kanıtlar çok çeşitlidir ve zaman içinde değişiklikler göstermiştir. Örneğin İskenderiye döneminde felsefenin, içine az çok mistik bir teolojiyi, hatta çilecilik (ascetisme) türlerini alan bir terim olarak kullanılmaya başlaması bu tezi savunmayı mümkün kılan en önemli bir hareket noktası olmuştur. Geçen yüzyılda ise Gladisch, Yunan teolojisiyle Doğu teolojisi arasındaki bazı benzerliklerden kalkarak bu görüşü savunmuştur. Buna göre Yunan teolojisi erken bir tarihten itibaren Doğu&rsquo;nun etkisine uğramıştır ve bu etki aracılığıyla da Yunan felsefesinin kendisi Doğu&rsquo;nun etkisine maruz kalmıştır. Zamanımızda ise Mısır ve Mezopotamya uygarlıkları üzerine yapılan araştırmalar sonucunda elde edilen çok daha geniş bir bilgi yığını üzerine dayanılarak ve radikal diye nitelendirebileceğimiz bir bakış açısından hareketle bu görüş savunulmak istenmektedir. Bu bağlamda olmak üzere Sümerlilerin sadece dinleri, mitolojileri, kozmogonileri, bilimsel buluşları bakımından değil, genel olarak hayat felsefeleri, dünya görüşleri, bunların temelinde bulunan temel değerleri ve kavramları, örneğin hukuk düzeni ve anlayışları bakımından önce Yunan, daha sonra bugünkü uygarlığımızın temelinde bulundukları söylenmektedir.</p>

  <p class="p0">Sümerlilerin &ndash;ve Mısırlıların&ndash; çeşitli bakımlardan bugünkü uygarlığımızın, Batı uygarlığının temelinde bulundukları şüphesizdir. Onların bir dünya görüşleri, hayat anlayışları, daha özel olarak mitolojileri, kozmogonileri, teolojileri vb. olduğu da tartışma konusu değildir. Yalnız onların tanıdığımız şekildeki hayat anlayışlarına veya dünya görüşlerine, kolektif ve mitolojik-dinsel dünya tasavvurlarına felsefe adının verilmesinin ne ölçüde uygun olduğu tartışmalıdır ve biz de bu tartışmada bu dünya görüşlerine, dünya tasavvurlarına felsefe adının verilmesini uygun bulmayanlar arasında yer almaktayız.</p>

  <p class="p0">Felsefenin ne olduğu üzerinde herkesin onayını almış veya alacak olan kesin bir tanımın mevcut olmadığını ve olamayacağını bilmekle birlikte onda şu ana kadar Mısırlılar ve Mezopotamyalılarda varlığını gördüğümüz cinsten kolektif bir dünya görüşü, mitolojik dinsel dünya tasavvurunu aşan bazı unsurların ve özelliklerin olduğu, olması gerektiği muhakkaktır. Bu unsurları ise yine bazılarıyla birlikte biz de şu şekilde tanımlamak veya sıralamanın, özetlemenin mümkün olduğunu düşünmekteyiz: &ldquo;Felsefe, kendisini akla dayanan nedenlerle, gerekçelerle meşrulaştırmaya çalışan bireysel, eleştirisel, refleksif, bütüncü ve tutarlı bir düşünme faaliyetidir.&rdquo; Bu, şüphesiz felsefenin veya filozofun dinle, mitolojiyle, içinde yaşadığı toplumdan miras aldığı genel dünya görüşü veya değerlerle hiçbir ilişkinin olmadığını söylemek değildir. Ancak filozof denen insanın toplumun kendisine sağladığı kolektif dünya görüşünü, mitolojik-dinsel tasavvurunu özel bilgi, birikim ve düşüncesiyle eleştirerek, aşarak bireysel-kişisel çabası sonucu dünya hakkında bütünlüğü olan, sistemli, tutarlı, akılsal bir tasarım geliştirmesi gerekir ki sözü edilen Mısır ve Mezopotamya uygarlıklarında bu tür bir çabanın ve böyle bir çabayı temsil eden bir insan tipinin ortaya çıkmış olduğunu gösteren herhangi bir şeyin mevcut olduğu henüz kanıtlanmış değildir. Başka deyişle elimizde bulunan veriler henüz bu eski uygarlıklarda felsefe adı altında zikredilebilecek bir düşünce faaliyeti ile böyle bir düşünce faaliyetinde bulunma çabası içinde olan bir insan tipinin varlığına tanıklık etmemektedir.</p>

  <p class="p0">Yunan felsefesiyle eski Hint ve Çin uygarlıkları veya felsefeleri arasındaki ilişkiler problemine gelince, bazı dönemlerde Uzak Doğu&rsquo;da ve özellikle Hindistan&rsquo;da gerçek felsefi sistemlerin bir çiçeklenmesiyle karşılaştığımız bir gerçektir. Öte yandan bu sistemlerin gerek dolaylı olarak (örneğin Ortaçağ&rsquo;da İslâm Kelâmı, Tasavvufu ve felsefesi üzerine etkileri aracılığıyla), gerekse doğrudan (örneğin 19. yüzyılda Schopenhauer üzerine olan açık etkisiyle) Batı felsefesi üzerine etkide bulundukları da tartışılmaz bir gerçektir. Ancak felsefenin başlangıçları sorunuyla ilgili olarak durum hiç de bu tarzda açık değildir. Hint dünyasında ortaya çıkmış ve temsilcileri hakkında yeterli bilgilere sahip olduğumuz gerçek anlamda felsefe sistemlerinin tarihsel bakımdan Yunan felsefesinin başlangıçlarından önce değil, daha sonra ortaya çıktıkları görülmektedir. Hatta Hintlilerin, düşüncelerine bizzat felsefe kavramının kendilerine derinden bağlı olduğunu bildiğimiz sistemlilik ve düzenlilik özelliklerini ancak Yunan felsefesiyle temas ettikten sonra ve onun etkisiyle kazandırdıklarını söylemek mümkündür. İÖ 6. yüzyıldan daha geriye giden ilk Hint literatürüne ait metinlere gelince, bunlarda bizim özelliklerini yukarıda tanımladığımız felsefeden çok daha önce sözünü ettiğimiz Mısır ve Mezopotamya uygarlıklarında kendisiyle karşılaştığımız dinsel-mitolojik dünya tasavvurlarından daha ileri bir şeyler bulunduğu çok şüphelidir. İşte bütün bunlardan dolayı, tekraren söyleyelim, biz de bu eserde Yunan kökenini kabul eden görüşe katılıyor ve Aristoteles&rsquo;i izleyerek bu felsefeyi Thales&rsquo;le başlatıyoruz.</p>

  <p class="p0">Felsefenin Yunan, daha da özel olarak İonya kökenini kabul edenler daha büyük, daha önemli bir problemler grubu karşısında bulunmaktadır. Bu problemlerin en önemlileri şunlardır: Bu felsefenin yapısı, özelliği nedir? Onunla diğer entelektüel-kültürel faaliyet alanları, örneğin Yunan mitolojisi, Yunan dini düşüncesi, Yunan bilimi arasındaki ilişkiler nasıl seyretmiştir? O ne ölçüde gerçekten dinden veya mitolojiden bağımsız bir düşünce olarak ortaya çıkmıştır? Yunan felsefesinin genel olarak bütünü, özel olarak başlangıçları ile Yunanistan&rsquo;daki sosyal-siyasal gelişmeler arasındaki ilişkiler nasıl olmuştur? Şüphesiz burada bütün bu soruları ve bu sorular üzerinde yapılan tartışmaları ayrıntılı olarak ele almak amacında değiliz. Biz burada Sokrates öncesi Yunan felsefesinin özellikleri ve ortaya çıkış koşulları ile ilgili olarak önemli gördüğümüz bazı tartışmalara işaret etmek istiyoruz.</p>

  <h3 class="h30"><a id="ncx106"></a><a id="a31"></a>Sokrates öncesi felsefenin özellikleri ve<br />
  ortaya çıkış koşulları</h3>

  <p class="p0">Önce Sokrates öncesi Yunan felsefesinin &ldquo;bilimselliği&rdquo; ile ilgili ünlü bir tartışmadan söz edelim. 19. yüzyılın ikinci yarısından 20. yüzyılın ortalarına kadar hâkim olan ve bu ilk dönem Yunan felsefesinin deneyci, pozitivist ve bu anlamda bilimsel olduğunu iddia eden, bu dönem filozoflarını çağdaş anlamda ilk doğa bilginleri olarak görmeye çalışan örneğin bir Burnet ve Gomperz&rsquo;in temsil ettikleri teze, geçen yüzyılın ikinci çeyreğinden bu yana içlerinde yine örneğin Jaeger ve Cornford&rsquo;un bulunduğu bir başka araştırıcılar grubu ciddi itirazlar yöneltmişlerdir.</p>

  <p class="p0"><span class="t11">Yunan Felsefesiyle Yunan Bilimi Arasındaki İlişkiler</span></p>

  <p class="p0">Yunan felsefe tarihi, özellikle Aristoteles üzerine yapmış olduğu önemli çalışmalarıyla tanınan Jaeger, 1947 yılında yayınlamış olduğu <span class="t12">İlk Yunan Filozoflarının Teolojisi</span> adlı yine çok ünlü kitabında<a id="a32"></a><a href="../Text/notes.html#a218"><span class="t13">{17}</span></a> Sokrates öncesi dönem filozoflarını çağdaş doğa biliminin öncüleri olarak gören ve onlarla birlikte Yunan dünyasında dinsel kaygılardan kesin bir uzaklaşmanın ortaya çıktığını ve dünyanın doğal-lâik bir açıklamasının verildiğini ileri süren görüşü reddederek<a id="a33"></a><a href="../Text/notes.html#a220"><span class="t13">{18}</span></a> onların hem filozof, hem teolog olduklarını, bugün bizim için mevcut olan din, felsefe ve bilim arasındaki ayrımın onlarda var olmadığını, orijinalliklerini meydana getiren şeyin de onların özellikle geleneksel dinin artık cevap vermediği dinsel taleplere deneysel ve akılsal malzemeyi kullanmak suretiyle cevap vermeleri olduğunu söylemiştir.<a id="a34"></a><a href="../Text/notes.html#a221"><span class="t13">{19}</span></a></p>

  <p class="p0">Çünkü Jaeger&rsquo;e göre Tanrı problemi veya tanrısal varlığın gerçek doğasının ne olduğu problemi, Sokrates öncesi felsefenin merkezi problemlerinden biridir.<a id="a35"></a><a href="../Text/notes.html#a223"><span class="t13">{20}</span></a> Buna bağlı olarak bu felsefenin diğer ana bir problemi, insanın kaderini tanrısal bir bakış açısından yorumlamaktır. <span class="t12">Doğa Filozofları</span> (Physikoi) Tanrı ile doğayı birbirine özdeş kılmakta ve insan için en yüksek bilgeliği onun dünyadaki yerini bilmesinde ve Bütün&rsquo;ün yasasını kabul etmesinde yattığını görmekteydiler.<a id="a36"></a><a href="../Text/notes.html#a225"><span class="t13">{21}</span></a></p>

  <p class="p0">Bu bağlamda olmak üzere Jaeger, İonya filozoflarının bazı tezleriyle felsefe-öncesi Yunan şairleri Homeros ve Hesiodos&rsquo;un bazı görüşleri, özellikle ikincinin Theogoma&rsquo;sında sergilemiş olduğu görüşleri arasında büyük bir benzerlik bulmaktadır. Bunlar örneğin tanrıların, dolayısıyla evrenin nasıl meydana geldiği görüşü; evrenin başlangıçlarında bulunan düzensizlik, Khaos kavramı; bu düzensizlik veya karanlık durumundan düzenlilik, aydınlık durumuna geçiş ve aydınlık, ışık ve düzenliliği temsil eden güçlerle, tanrılarla karanlığı, düzensizliği temsil eden güçler arasındaki mücadele fikirleridir.<a id="a37"></a><a href="../Text/notes.html#a228"><span class="t13">{22}</span></a> O, bu Yunan şairlerinden, mitologlardan filozoflara, onların teogonilerinden filozofların kozmolojilerine, mitostan logosa geçişte esaslı bazı değişikliklerin olduğunu; bununla birlikte bu değişikliklerin ilgi ve kaygılar, problemler alanında değil, bu problemleri ele alışta, perspektifte meydana gelen bir değişiklik olduğunu söylemektedir. Jaeger&rsquo;e göre Yunan filozoflarında ilginin theoi&rsquo;den, yani tanrılardan, tanrısal olandan kayarak yalnızca <span class="t12">physis&rsquo;e,</span> yani doğaya, doğal olana geçmesi söz konusu değildir; doğa aracılığıyla, varolan şeyler (<span class="t12">ta onta</span>) aracılığıyla eski problemlerin, eski ilgi ve kaygılarla, ancak daha kökten bir akılcılıkla yeniden düşünülmesi söz konusudur.<a id="a38"></a><a href="../Text/notes.html#a229"><span class="t13">{23}</span></a></p>

  <p class="p0">Jaeger&rsquo;in sözünü ettiğimiz eserinin yayınlanmasından kısa bir süre sonra yayınlanmış olan <span class="t12">Yunan Felsefi Düşüncesinin Kaynakları</span> adlı eserinde Cornford&rsquo;un daha da ileri gittiğini görmekteyiz. Ona göre de Sokrates öncesi döneme ait filozofların problem ve amaçları bizimkilerden tamamen farklı olduğu gibi yöntemlerinin de bizim doğa bilimimizin yöntemleriyle hiçbir ilgisi yoktur. Onların düşünceleri yapmış oldukları deneylere dayanmadığı gibi herhangi bir türden sistemli gözlemlerinin de sonucu değildiler.<a id="a39"></a><a href="../Text/notes.html#a231"><span class="t13">{24}</span></a> Onlar bilgiyi elde etmenin mümkün olup olmadığıyla ilgilenmemekte, tersine tamamen açık ve akla aşikar görünen düşüncelerden hareketle spekülatif-dogmatik bir yöntemle bilgiyi elde etmeye çalışmaktaydılar.<a id="a40"></a><a href="../Text/notes.html#a233"><span class="t13">{25}</span></a> Bunun da nedeni İonya felsefesinin laikleşmiş bir biçim ve daha soyut bir düşünce planında kendini göstermekle birlikte aslında daha önce din tarafından geliştirilmiş olan bir tasavvur sistemini devam ettirmesinde yatmaktadır. Başka deyişle bu felsefenin kozmogonileri, daha önceki mitlerin bir yeniden ele alınması ve devam ettirilmesinden başka bir şey değildir. Bu dönemde kendini gösteren doğa filozofunun kendisi de daha önceki dönemde varolan kâhin-şair-peygamber tipinin devamından başka bir şey değildir.</p>

  <p class="p0">Bu bağlamda olmak üzere Cornford Yunan entelektüel tarihinin başlangıçlarında ortaya çıkan ve kişiliklerinde aynı zamanda esinlenmiş peygamber, şair, müzisyen, kâhin, sihirbaz çizgilerini birleştiren, benzerine çağımızda Kuzey Asya topluluklarında rastlanan bir tür insanın, daha sonra şair, kâhin ve bilge olarak üç ayrı insan tipine ayrıştığını, filozofun işte bu üçüncü tipi temsil ettiğini söylemektedir. Bu üç tip arasındaki ilişkilerin Yunan entelektüel tarihi boyunca bazen uzlaşma, daha çoğu zaman ise bir çatışma şeklinde cereyan ettiğini düşünmektedir. Bu bağlamda olmak üzere şairin geçmiş, kâhinin gelecek, filozofun ise zaman-dışı olanı konu alması bakımından aralarında bir işbölümünden bahsedilmesi mümkün olmakla birlikte, onların zaman zaman birbirlerinin alanlarına girmiş ve problemleriyle ilgilenmiş oldukları da ortaya çıkmaktadır. Bu arada filozof zaman-dışı, ezeli-ebedi, ölümsüz gerçeği aramak, onunla tanrısal esinlenmeye, vahye dayanan bir yolla ilişki kurmak ve düşüncelerini de şiir, aforizma, mitos olarak dile getirmek özelliklerini kazanmıştır.<a id="a41"></a><a href="../Text/notes.html#a236"><span class="t13">{26}</span></a></p>

  <p class="p0">Cornford, Sokrates öncesi filozofların sistemlerinin bu vahiysel, peygambersi özellikleri üzerinde ısrar etmektedir. Ona göre filozof, bu zamanda, Tanrı ve şeylerin gerçek doğası hakkındaki görüşünde kendi aklı ile kozmik akıl arasındaki eşitliğe dayanmaktadır. Filozof düşünce gücüyle duyulardan uzak ve onlara kapalı olan bir gerçekliğin varlığını fark eden adamdır. Onun sezgisel aklı, daha önce rüyalarda ve peygambersi vizyonlarda etkin olan normal-üstü yetinin yerine geçmektedir. Onda doğa-üstü, metafizik olana dönüşmektedir. Bu dönemde her felsefe, evrenin akılsal bir düzen olduğu ve bu düzenin algısının duyusal deney ve gözlem yerine akılla doğrudan doğruya kavranacağı görüşüne dayanmaktadır.<a id="a42"></a><a href="../Text/notes.html#a238"><span class="t13">{27}</span></a> Hatta sadece Sokrates öncesi filozoflar değil, bizzat Platon&rsquo;un kendisi de ezeli-ebedi, zaman-dışı nesnelerin varlığına inancı, gözle görülen, elle tutulan şeylere başvurmaksızın temaşacı yoğun düşünce ve sezgi sayesinde bu varlıkların bilgisine ulaşılabileceği, onların keşfedilebileceği görüşü, ruhun veya aklın kendisinin bu görülmeyen, ezeli-ebedi nesneler dünyasına ait olduğu ve geçici olarak duyular dünyasına düşmüş olduğu anlayışıyla bu şair-kâhin-filozof geleneğinin en iyi temsilcisidir.<a id="a43"></a><a href="../Text/notes.html#a239"><span class="t13">{28}</span></a></p>

  <p class="p0">Cornford, Sokrates öncesi filozofların felsefi kozmogonilerinin daha önceki şairlerin teogoni ve kozmogonilerine ne kadar çok şey borçlu oldukları, kaynaklarını nasıl mit ve ritüelde buldukları, hatta bu mit ve poetik kozmogoni geleneğinin bir devamı olduklarını göstermek ve arada sadece bir benzerlik değil, yapısal bir devamlılık olduğunu kanıtlamak üzere Anaksimandros&rsquo;un sistemiyle Hesiodos&rsquo;in teogonisi arasında derinlemesine bir karşılaştırma yapmaktadır. Daha sonra bu karşılaştırmanın sonuçlarını bütün olarak İonya felsefesine genellemektedir.</p>

  <p class="p0">Ona göre İonya dönemindeki her türlü kozmogoninin ana kabullerinden biri halihazırda gördüğümüz şekildeki evren düzeninin ezeli olmadığı, zamanda bir başlangıç durumuna sahip olduğu fikridir. Diğer bir görüş bu başlangıç durumunun, düzenli dünyanın kısımlarının içinde henüz birbirlerinden ayrılmadıkları ve farklılaşmadıkları daha basit ve daha ilkel bir durum olduğu görüşüdür. Yine bir başka görüş, bu başlangıç durumundan düzenli evrene, kaostan kozmosa geçiş sürecine ilişkindir: Bu süreç, zıtların ayrılması sürecidir. Buna bağlı bir diğer fikir, bu ayrılan zıtların veya unsurların sürekli olarak birbirleriyle kavga, mücadele içinde oldukları fikridir. Nihayet diğer bir paralel anlayış evrenin ve zamanın devriliği anlayışıdır.<a id="a44"></a><a href="../Text/notes.html#a242"><span class="t13">{29}</span></a></p>

  <p class="p0">Cornford özel olarak Anaksimandros&rsquo;un, genel olarak bütün Sokrates öncesi filozofların sistemlerinde karşımıza çıkan bu ana fikirler ve modelin daha önceki kozmogonilere, özellikle Hesiodos&rsquo;un kozmogonisine ne kadar çok şey borçlu olduğunu kanıtlamaya çalışmaktadır.<a id="a45"></a><a href="../Text/notes.html#a243"><span class="t13">{30}</span></a> Ona göre özel olarak Anaksimandros&rsquo;un, daha genel olarak Milet Okulu&rsquo;nun, nihayet en genel olarak bütün Sokrates öncesi Yunan felsefesinin düşüncesi, daha önce özellikle Hesiodos&rsquo;un ve diğer poetik kozmogonilerin sağlamış oldukları bu kozmogoni zemini üzerinde çalışmaktaydı. Onlar bu rasyonelleştirme sürecinde en son adımları atarak bu şemayı en son mitik benzetme unsurlarından soymaya çalışmışlardır.<a id="a46"></a><a href="../Text/notes.html#a245"><span class="t13">{31}</span></a></p>

  <p class="p0">Nihayet Cornford, Hesiodos&rsquo;un <span class="t12">Theogonia</span>&rsquo;sında karşılaştığımız kozmogonik mitlerle Babil <span class="t12">Enuma Elis</span> şarkısında dile getirilen efsane arasında yakınlıklar bulmakta ve böylece Theogonia&rsquo;daki kozmogonik düşünceyle Babil kaynaklı mitolojilerdeki kozmogonik düşünce arasında bir bağlantı olduğunu düşünmektedir. Gerçekten de 1940&rsquo;larda yayınlanmış olan <span class="t12">Kumarbi Efsanesi,</span> Cornford&rsquo;un bu varsayımının haklı olduğunu göstermiştir. Çünkü Hesiodos&rsquo;un <span class="t12">Theogo</span>nia&rsquo;sındaki iki önemli mitin, yani a) Zeus&rsquo;un gök tanrısı olmasıyla, b) baş tanrılık mevkiine yükselmek için yaptığı mücadelelerle ilgili mitlerin temelinde Mezopotamya kaynaklı mitlerin bulunduğu hemen hemen ispat edilmiştir.<a id="a47"></a><a href="../Text/notes.html#a247"><span class="t13">{32}</span></a></p>

  <p class="p0">Jaeger ve Cornford&rsquo;un görüşleri Sokrates öncesi Yunan felsefesinin özellikleri ve felsefenin başlangıçları sorununa yepyeni bir perspektif getirmiştir. Eğer bu felsefe önceden düşünüldüğü gibi veya düşünüldüğü ölçüde gerçekten pozitif, natüralist, laik ve bu anlamda &ldquo;bilimsel&rdquo; değilse; eğer mitolojik-dinsel düşüncenin amaçları, problemleri ve modelini ileri sürüldüğü gibi veya ileri sürüldüğü ölçüde devam ettiriyorsa ve yine eğer mitolojik-dinsel düşünceyle sözü edilen Doğu uygarlıklarının mitolojik-dinsel tasavvurları arasında doğrudan veya dolaylı ilişkiler varsa, Yunan felsefesinin ortaya çıkışı ve başlangıçlarında Doğu uygarlıklarının etkisi sorununun bu perspektif altında yeniden ve daha ciddi bir biçimde ortaya çıkacağı aşikârdır.</p>

  <p class="p0">Yunan&rsquo;da felsefenin ortaya çıkması ve gelişmesiyle bilimsel çalışmalar arasındaki ilişkiler sorunu bir başka önemli sorun olarak karşımıza çıkmaktadır. Burada da bu sorun iki alt soruna ayrılabilir: Yunan felsefesiyle Yunan bilimi arasındaki ilişkiler sorunu ve Yunan bilimiyle Doğu uygarlıklarında daha önce ortaya çıkmış olan bilimsel çalışmalar arasındaki ilişkiler sorunu.</p>

  <p class="p0">Birinci sorunla ilgili olarak yine iki karşıt durum söz konusudur: Bir görüş, Yunan felsefesinin Yunan bilimsel çalışmalarına dayanarak ortaya çıktığını ileri sürmektedir. Bir diğeri ise tam olarak bunun zıddı olmamakla birlikte Yunan bilimini etkileyen ve ona temel özelliklerini kazandıranın aslında Yunan felsefenin kendisi olduğunu söylemektedir.</p>

  <p class="p0">Bu ikinci görüşü savunanlar da aslında gizil olarak bir başka postulata dayanmaktadırlar. Bu, Yunan bilimi ile ondan önce gelen Mısır ve Mezopotamya bilimleri arasında yapısal bir farklılık olduğu, bunu mümkün kılan zihinsel devrimin kaynağının ise Yunan felsefesinde aranması gerektiği postülasıdır.</p>

  <p class="p0">Bu görüşü savunanlardan biri olan Burnet şöyle düşünmektedir: Mısır aritmetiği tamamen faydacı ve pratik bir özellik göstermektedir. Onda sayıların bilimsel bir incelemesi anlamında bir aritmetik biliminin varlığını görmek abartmalı olacaktır. Aynı durum Mısır geometrisi için de geçerlidir. Herodot, Mısır geometrisinin temelinde Nil taşkınlarından sonra tarlaların yeniden ölçülmesi ihtiyacının yattığını söylerken onun faydacı özelliğine işaret etmekteydi. O halde Mısır geometrisi bir yer ölçme sanatından ileri gitmemiş, empirik nitelikli, genel kavramlar düzeyine yükselememiş, ilkel bir geometridir.</p>

  <p class="p0">Babil astronomisine gelince, Babillilerin çok eskiden bu yana göksel olayları, özellikle ay ve güneş tutulmalarını gözlemledikleri, Zodyak işaretlerini belirledikleri ve bu kaydedilmiş gözlemlere dayanan devreler sayesinde öndeyiler yapma imkânına sahip olmuş oldukları şüphesizdir. Ancak gene de gerçek anlamda bir bilim olarak Babil astronomisinden bahsetmek çok güçtür. Çünkü Babilliler göksel olayları bilimsel bir merakla değil, onlardan astrolojik sonuçlar çıkarmak amacıyla incelemekteydiler. Biriktirdikleri bu gözlemlerin kendilerini ilkel dünya görüşleri üzerinde en ufak bir şüpheye götürmediği, onların kaba bir şekilde bile olsa gördükleri şeyi anlamaya çalışmadıkları anlaşılmaktadır. Oysa Yunanlar çok daha az bilimsel verilere sahip oldukları halde ve çok daha kısa bir zaman süresi içinde üç önemli keşifte bulunmuşlardır: Bunlar, dünyanın bir küre olduğu ve boşlukta durduğu, onun sistemimizin merkezi olmayıp bir gezegen olduğuna ilişkin keşiflerle, ay ve güneş tutulmalarının gerçek kuramıdır.<a id="a48"></a><a href="../Text/notes.html#a250"><span class="t13">{33}</span></a></p>

  <p class="p0">Böylece Burnet şunu demek istemektedir ki daha az bilimsel veriye, birikime sahip oldukları halde Yunanlar dünyaya bakma, onu anlama çabalarında sahip oldukları farklı bir zihniyetten, yani gündelik kaygıların üzerine yükselen çıkar gözetmeyen bilme arzusunu, merakını doyurmaya yarayan, olayları akılcı ve sistemli bir şekilde düzenlemek, şümullü kavram ve genel münasebetlerle temellendirmek ihtiyacını hisseden bir ihtiyaçtan ötürü, gerçek anlamda bilimi kurabilmişlerdir. Bu nitelikler ise felsefi zihniyetin nitelikleri olup Yunan biliminin Yunan felsefesiyle olan yakın bağlarının onun özelliğini oluşturduğuna işaret etmektedir.</p>

  <p class="p0"><span class="t11">Yunan Bilimiyle Mısır ve Mezopotamya Bilimi Arasındaki İlişkiler</span></p>

  <p class="p0">Ancak bu görüşün de bugün büyük ölçüde tartışma konusu olduğunu görmekteyiz. Özellikle bugün, Mısır ve Mezopotamya bilimleriyle, Yunan bilimi arasında yapılan yukarıdaki türden bir karşılaştırma büyük ölçüde geçerliliğini yitirmiş görünmektedir. Son yüzyılda Mısır ve özellikle Mezopotamya bilimleri üzerinde yapılan çalışmalar, Mezopotamyalıların matematik ve astronomi alanlarındaki bilgilerinin Yunanlarınkiyle kıyaslanabilecek bir durumda olduğu, hayli gelişmiş bir cebirleri, matematiğe dayanan oldukça sistemli bir astronomileri olduğu, Yunanların yalnız matematik ve astronomi alanında değil tıp alanında da Mısır ve Mezopotamyalılardan önemli ölçüde yararlanmış olduklarını göstermektedir.<a id="a49"></a><a href="../Text/notes.html#a251"><span class="t13">{34}</span></a> Yunan bilimiyle Mezopotamya ve Mısır bilimleri arasında zihniyetleri, yöntemleri, yapıları ve amaçları ile ilgili olarak mahiyet bakımından önemli bir farklılığın olmadığı, ancak derece bakımından bir farklılıktan bahsetmenin mümkün olduğu ortaya çıkmıştır.</p>

  <p class="p0">Bu bağlamda olmak üzere, bir yandan Yunan bilim zihniyetinin ileri sürüldüğü ölçüde her türlü pratik, faydacı kaygıdan arınmış, bilimi bilim için arayan çıkar gözetmeyen araştırmacı, teorik bir zihniyet olmadığı; öbür yandan Mısır ve Mezopotamya bilimlerinin de zannedildiği gibi veya zannedildiği ölçüde tamamen empirik, tamamen faydacı ve tamamen pratik bir zihniyet tarafından yönetilmediği anlaşılmaktadır:</p>

  <p class="p5"><span class="t14">&ldquo;Kısaca gerek teferruat bilgisi ve gerekse ilmi anlayış, zihniyet ve metodu bakımından Yunanların Mısırlılardan ve özellikle Mezopotamyalılardan büyük istifadelerde bulundukları, ilimleri bu temeller üzerinde geliştirdikleri ve Yunan ilmi ile daha önceki Mısır ve Mezopotamya ilimleri arasındaki farkın bir mahiyet farkı olmaktan ziyade bir inkişaf derece ve seviyesi farkı olduğu anlaşılmaktadır. &ldquo;</span><a id="a50"></a><a href="../Text/notes.html#a254"><span class="t15">{35}</span></a></p>

  <p class="p0">Gerçekten Yunan bilimi ile daha önceki büyük Doğu uygarlıklarının bilimleri arasındaki kesin bir ayrılıktan söz etmek mümkün olmadığı gibi, Yunan biliminin temelinde Yunan felsefesinden gelme bazı unsurların olduğu görüşünü geçersiz kılacak önemli işaretlerin varlığı da dikkati çekmektedir. Deneysel tıp biliminin en iyi örneğini teşkil eden Hipokrates&rsquo;in tıbbın felsefileştirilmesine karşı yönelttiği şiddetli eleştirileri bunun bir örneğini oluşturmaktadır.<a id="a51"></a><a href="../Text/notes.html#a255"><span class="t13">{36}</span></a> Hipokrates&rsquo;in Empedokles gibi deneysel, pratik tıp alanına spekülatif felsefi teorileri sokmaya çalışan filozoflara karşı yönelttiği bu eleştiriler bir yandan bilimle felsefe arasındaki ilişkilerin çoğu zaman birincinin zararına sonuçlandığını, diğer yandan felsefenin hiç olmazsa tıp bilimi ile ilgili olarak ondan önce değil <span class="t12">sonra</span> geldiğini göstermektedir. Pythagorasçıların da matematiğe ilişkin görüşlerinin temelinde felsefenin bulunduğunu düşünmek yerine Aristoteles&rsquo;in hatırlattığı gibi tersine felsefi görüşlerinin temelinde sayılar üzerine yaptıkları çalışmaların bulunduğunu söylemek daha makuldür. Hatta Parmenides&rsquo;in fikirlerinin bile aslında geometrik kaynaklı olduğunu göstermek yönünde ciddi teşebbüsler yapılmıştır.<a id="a52"></a><a href="../Text/notes.html#a257"><span class="t13">{37}</span></a></p>

  <p class="p0">O halde Yunan felsefesinin ortaya çıkışında, nitelikleri ne olursa olsun Yunan bilimi alanında gerçekleştirilmiş çalışmaların bulunması ihtimali akla daha yakın görünmektedir. Bu ise Yunan biliminin temelinde de, Mısır ve Mezopotamya bilimlerinin bulunması tarihsel gerçeğinden ötürü Yunan felsefesinin doğuşunda Mısır ve Mezopotamya&rsquo;nın doğrudan veya dolaylı olarak önemli bir etkide bulunduğu tezini yeniden ve bir başka açıdan destekleyici mahiyette görünmektedir.</p>

  <p class="p0">Ancak Yunan&rsquo;da felsefenin doğuşu, Sokrates öncesi Yunan felsefesinin özelliklerine ilişkin bu tartışmada ve ileri sürülen bu görüşlerde kendisini gösteren bir başka tehlikeye temas etmemiz gerekir. Jaeger, Cornford ve daha başkalarının bu çalışmaları, felsefenin ve akılsal düşüncenin kaynaklarına yaklaşım tarzı bakımından bir dönüm noktasına işaret etmektedirler. Bu çalışmalar, Yunan uygarlığını, daha özel olarak Yunan felsefesini aklın birdenbire ve koşulsuz olarak ortaya çıkışı olarak takdim eden Yunan mucizesi anlayışını yıkmak, felsefi düşünce ve rasyonalizmin ortaya çıkışıyla dinsel-mitolojik düşünce arasındaki ilişkileri göstermek, felsefi düşünceyle ondan önce gelen düşünce veya tasavvurlar arasındaki bağlantı ve devamlılığa işaret etmek, Yunan felsefi düşüncesinin ortaya çıkışının yukarıda temas edilen alanlar ve bakımlardan eski Doğu uygarlıklarına neler borçlu olduğunu tesis etmek bakımından son derece olumlu bir noktayı ortaya koymaktadırlar.</p>

  <p class="p0">Ama öte yandan tarihte sık sık yapılan bir başka yanlışa da düşmekten kendimizi korumamız gerekir. Bu, daha önce işaret ettiğimiz gibi tarihte süreklilik, devamlılık uğruna yeniliğin, orijinalliğin inkâr edilmesidir. Yunan uygarlığının, daha özel olarak Yunan felsefesinin ortaya çıkışını bir mucize olarak görmek veya göstermek şüphesiz bilimsel bakımdan savunulması son derece güç olan ilkel ve kaba bir görüştür. Çünkü mucize, tanımı gereği doğal olarak açıklanması bulunmayan bir olaydır. Oysa tarih, doğa alanında olduğundan çok daha açık bir biçimde, çok daha kısa, gözlemlenebilir bir zaman süresi içinde mucize fikrinin gereksizliğini gösteren son derecede imtiyazlı bir alandır. Gerçekten tarihte ciddi ve kılı kırk yaran ayrıntılı araştırmalar yapıldığında önceleri bir atlama, sıçrama gibi görünen birçok olayın gizli bağlantıları, onları hazırlayan küçük küçük birikimler görülmekte, tarihin sellerini veya nehirlerini meydana getiren küçük dereler, çaylar fark edilmektedir. Ama bundan tarihte hiçbir şeyin yeni olmadığı, her şeyin daha önceki şeylerin bir tekrarı, devamı olduğu gibi bir sonuç çıkarmak da yanlıştır.</p>

  <p class="p0">Bu genel açıklamamızı, Yunan felsefesinin başlangıçları ve Sokrates öncesi dönemin felsefesinin özellikleri konusuna uygularsak şunu söyleyebiliriz ki, Cornford&rsquo;un söylediklerinden sık sık bu döneme ait filozofların sanki daha önce efsanenin söylediği şeyi bir başka dille tekrar etmekten başka ve daha ileri bir şey yapmamış oldukları izlenimi edinilmektedir. Aynı ölçüde olmamakla birlikte, Jaeger&rsquo;in söylediklerinden de benzeri bir duyguya kapılmak mümkündür. Ancak bu görüş tarzında da bir başka kusur kendini göstermektedir: Evet, Yunan felsefesi aklın birdenbire ve tarihsel olarak açıklanması mümkün olmayan bir biçimde, adeta mucizevi bir tarzda ortaya çıkışı değildir. Özellikle ilk döneminde, yani bu cildin konusunu oluşturan dönemde onun çağının, içinden çıktığı dünyanın özel dinsel-mitolojik tasavvurlarından önemli ölçüde etkilenmeye devam ettiği anlaşılmaktadır. Onun problemleri ve amaçlarında da eski dünyanın varlığını önemli ölçüde devam ettirdiği görülmektedir. Öte yandan, gerek mitoloji ve dinle gerekse bilimle olan bağlantısı, onu dolaylı olarak eski Mısır ve Mezopotamya uygarlıklarıyla önceden tahmin edildiğinden daha sıkı ilişkiler içine sokmaktadır.</p>

  <p class="p0">Bununla birlikte tüm bunlar, onun da bir tür dinsel tasavvur, bir tür mitoloji olduğu anlamına gelmemektedir. Onda şüphesiz kendisini eskiye bağlayan, eskiyle devamlılığını sağlayan, onunla ortak olarak paylaştığı bir şeyler vardır. Buna karşılık yine onda gerçekten yeni olan, orijinal olan, onu eskiden ayıran, kendisinden ötürü mitin felsefeye, kozmoginin kozmolojiye, teogonin teolojiye, şairin filozofa dönüştüğü bir şey olmalıdır.</p>

  <p class="p0">&nbsp;</p>

  <p class="p0"><span class="t11">Yunan Felsefesi İle Yunan Mitolojisi Arasındaki İlişkiler</span></p>

  <p class="p0">Bu konuda da, ortaya atılmış olan birkaç açıklama ve yorumdan bahsetmemiz yararlı olacaktır. Aslında, bizzat Cornford ve Jaeger&rsquo;in kendileri de belli ölçüde bu yukarıda işaret ettiğimiz şeyi kabul etmektedirler. Birinciye göre Yunan felsefesinin başlangıçlarında İonya okulunun özelliğini teşkil eden şey, onda efsanenin rasyonelleşmiş olmasıdır: Milet felsefesi dünyanın meydana gelişini artık doğa-üstü bir olay değil, doğal bir olay kılmıştır. O, evrenin başlangıçlarında yer alan olay ve süreçlerin işleyişini, bir yağmur yağması olayı kadar alışılmış ve doğal bir olay olarak takdim etmiştir.<a id="a53"></a><a href="../Text/notes.html#a260"><span class="t13">{38}</span></a> Jaeger&rsquo;e göre de Milet kozmogonisinin Hesiodos&rsquo;unkine nispetle teşkil ettiği ilerleme, temele alınan unsurların mitolojik-antropomorfik niteliklerini kaybederek doğallaşmalarında, genel olarak dünyanın doğallaşmasında bulunur. Onlarda Uranus, Gaia, Pontos artık insan biçimci tanrılar değillerdir; somut, fiziksel görüntülerdir, yani hava, toprak ve sudurlar. Çünkü, Jaeger&rsquo;e göre, bu felsefe, hareket noktasını insan deneyine veri olan gerçeklikten alır. Hesiodosçu akılcılığın kendisi geleneksel mitleri yorum ve senteziyle yeni ve daha radikal türden bir akılcı düşünüş biçimine yol açmıştır. Miletlilerde meydana gelen değişiklik ise daha önce birkaç kez işaret edilmiş olduğu üzere problemler alanında değil, onları ele alış tarzında, yani perspektifte meydana gelen bir değişikliktir.</p>

  <p class="p0">Bu yeni perspektif, dikkatini insan deneyinde verilmiş olan gerçekliğe çevirir; varolan şeylerden hareket ederek bu problemleri düşünür. Bu, eski problemleri yeni bir bilgi kaynağından, yani varolan şeylerin bütünü olan doğadan hareket ederek düşünmek demektir. Thales, &ldquo;Su, her şeyin kaynağıdır&rdquo; dediğinde, bu sözde Homeros&rsquo;taki &ldquo;Okyanus, her şeyin kaynağıdır&rdquo; sözüne göre hem devam eden, tekrarlanan, hem de yeni olan bir şey vardır. Yeni olan şey, filozofun her şeyin sudan çıkmış olduğu görüşünde artık herhangi bir allegorik veya mitik ifadenin olmamasıdır. Thales&rsquo;in &ldquo;su&rdquo;yu, deney dünyasında gözlemlenen doğal bir varlıktır. Ancak yine Thales&rsquo;in şeylerin kaynağı, başlangıcı görüşü onu yaratım efsanelerine yaklaştırmaktadır. Başka deyişle Thales&rsquo;in teorisi aslında tamamen fiziksel bir teori gibi görünürken onun aynı zamanda metafizik diye adlandırabileceğimiz bir boyutu, anlamı olduğunu fark etmekteyiz.<a id="a54"></a><a href="../Text/notes.html#a262"><span class="t13">{39}</span></a></p>

  <p class="p0">Jaeger ve Cornford&rsquo;la benzeri bir bakış açısını paylaşan Vernant da Milet felsefesini daha önceki kozmogonilerden ayıran esas farkın mitlerin rasyonelleşmesi, doğaüstünün doğallaşmasında bulunduğu görüşündedir. Ona göre Hesiodos&rsquo;un evrenin meydana geliş kuramı aslında büyük ölçüde doğal bir süreci tasvir eder. Ancak onda kendisini gösteren büyük kavramsal sınırlandırma çabasına rağmen Hesiodos&rsquo;un düşüncesi gene de mitiktir. Uranus, Gaia, Pontos gök, yer ve deniz olarak somut görüntülerinde fiziksel gerçekliklerdir. Ancak onlar aynı zamanda eylemleri insanların eylemlerine benzer olan tanrısal güçlerdir ve efsenin mantığı bu çift anlamlılığa dayanır. İki planda yani hem doğal, hem doğa-üstü, metafizik planda iş gören düşünce bir aynı olayı, örneğin yerin ve denizlerin başlangıçtaki ayrılma olayını aynı anda a) görünen dünyada doğal bir olay ve b) asli, temel zamanda tanrısal bir doğurma olayı olarak kavrar. Milet felsefesinin özelliği, işte özellikle bu planların birbirlerinden ayırt edilmesine dayanır.</p>

  <p class="p0">Aslında bu ayırma da tam bir ayırma değildir; çünkü Miletlilerin unsurları, yani Thales&rsquo;in suyu, Anaksimenes&rsquo;in havası, Anaksimandros&rsquo;un apeiron&rsquo;u, Gaia gibi efsanevi bir şahsiyet değildirler; aynı zamanda ezeli-ebedi olarak canlı, tanrısal ve doğal güçlerdir. Miletlilerin yaratmış olduğu zihinsel devrim, bu güçleri sıkı bir biçimde sınırlandırmaları ve soyut olarak tasarlamalarında yatar. Bu güçler onlarda belli bir fiziksel eseri meydana getirmekle yetinirler ve bu eserin kendisi de soyut bir niteliktir. Miletliler toprak ve ateşin yerine soğuk olan ve sıcak olanı koyarlar. Sıcak olan şey, yani ısıtma, sıcaklık verme fiiliyle tamamen belirlenmiş bir gerçeklik olan şey, artık bu gücünü ifade etmek için Hephaistos gibi efsanevi bir karşılığa ihtiyaç göstermez. Başka deyişle kozmosu meydana getiren ve ayakta tutan güçler, her gün etrafımızda gördüğümüz güçlerle aynı düzlemde ve aynı biçimde iş görürler.<a id="a55"></a><a href="../Text/notes.html#a263"><span class="t13">{40}</span></a></p>

  <p class="p0">Barnes da daha önce sözünü ettiğimiz eserinin girişinde, Sokrates öncesi felsefe dönemini tanımlarken, bu döneme ait filozofların akılcı özellikleri üzerinde ısrar etmektedir. Ona göre akılcı insanların, doğaüstünü reddetmeleri gerekmez. İlk Yunan filozoflarında teoloji yerini bilime, tanrılar doğa güçlerine terk etmiş değildirler. Kanıtlanmamış masallar (unargued fables) yerlerini kanıtlanmış kuramlara (argued theories), dogmalar yerlerini akla bırakmışlardır. Çünkü teoloji ve doğaüstü de dogmatik veya akılcı bir tarzda incelenebilir. Yunan filozoflar dindarlık (piety) ve şiirin (poetry) iddialarını reddetmişlerdir, ama bu bütün tanrısal şeylerin ve doğaüstünün reddini gerektirmemiştir.</p>

  <p class="p0">Barnes ayrıca akılsal olanın her zaman doğru olan anlamına gelmediğini de hatırlatmaktadır. Ona göre akla dayanan inançlar da yanlış olabilirler ve çoğu zaman da öyledirler. Gerçekten çok az Sokrates-öncesi görüş doğrudur; daha azı ise iyi temellendirilmiştir. Ama gene de bu görüşler önemli ölçüde akılsaldırlar, çünkü kanıtlarla desteklenmişlerdir veya kanıtlara dayanmaktadırlar. Sonuç olarak Barnes, Sokrates öncesi dönem filozofları tarafından ileri sürülen kuramların müminin inanması, dinsizin bilmemesi gereken önermeler olarak ortaya atılmadıklarını, tersine onların akıl sahibi insanların ele alıp inceleyebilecekleri ve tartışabilecekleri akla dayanan önermeler, kanıtlama sonucu olan şeyler olarak takdim edildiklerini, bunun ise az şey olmadığını, tersine &ldquo;herkesin kanısı olduğu halde ancak bazı insanların düşünceleri olduğu&rdquo;nu vurgulamaktadır.<a id="a56"></a><a href="../Text/notes.html#a265"><span class="t13">{41}</span></a></p>

  <p class="p0">Leon Robin&rsquo;in İlkçağ felsefe tarihine ayrılmış olan ve Fransız dilinde bu konuyla ilgili olarak yazılmış en iyi kitaplardan birini teşkil eden <span class="t12">Yunan Düşüncesi ve Bilimsel Zihniyetin Kaynakları</span> adlı ünlü eserinin önsözünde de benzeri bir görüş savunulmaktadır. Bu önsözün yazarı olan Berr, Yunan&rsquo;ın Doğu&rsquo;dan entelektüel malzemesinin önemli bir kısmını almış olduğu gerçeğine itiraz etmemektedir. Bunlar arasında dinsel mitler, pratik bilgiler, teknik usuller vardır. Zaten hiçbir şeyin hiçten doğmadığı kesindir. Ancak Lange&rsquo;nin <span class="t12">Materyalizmin Tarihi</span>&rsquo;nde dediği gibi &ldquo;Yunan kültürünün gerçek bağımsızlığı başlangıçlarında değil mükemmelliğinde bulunul.<a id="a57"></a><a href="../Text/notes.html#a268"><span class="t13">{42}</span></a> Buna bağlı olarak Berr şunları söylemektedir: &ldquo;Yunanistan, insan aklını yaratmıştır. Doğulularda &lsquo;bilen&rsquo;, tanrısal sırların sahibidir. O rahip, peygamber, büyücü, keramet sahibidir. Düşünür, yani kendi gücüyle düşündüğünü ileri süren kişi, tarihte yeni bir olaydır.&rdquo;<a id="a58"></a><a href="../Text/notes.html#a269"><span class="t13">{43}</span></a></p>

  <p class="p0">T. Gomperz&rsquo;in Antik felsefe tarihine ayırmış olduğu ve daha önce sözünü ettiğimiz eserinin de <span class="t12">Yunan Düşünürleri</span> (<span class="t12">Griechische Denker</span>) adını taşıması bir rastlantı değildir. Gomperz de yukarıda sözünü ettiğimiz diğerleri gibi Yunan düşüncesinin en önemli özelliğinin &ldquo;zihni&rdquo; keşfetmesinde, insan aklını yaratmasında veya <span class="t12">tarihte ilk defa akılsal kanıtlamalara dayanan görüşler</span> ortaya atmasında bulunduğunu düşünmektedir.</p>

  <p class="p0">Nihayet, daha önce sözünü ettiğimiz ünlü felsefe tarihinde Guthrie de, &ldquo;Yunanlarla birlikte Avrupa&rsquo;da akılsal düşüncenin başlangıçlarında bulunduğumuzu&rdquo; kabul etmektedir. Yunan düşüncesinde, hatta düşüncemizin dayandığı soyut kavramların çoğunu kendisine borçlu olduğumuz Aristoteles&rsquo;te insanı şaşkınlığa düşüren birtakım sabit fikirlerle karşılaştığımız (örneğin gök cisimlerinin canlı oldukları, daire veya küre şeklinin mükemmel olduğu, üç sayısının önceliği gibi...) görüşünde olan Guthrie, Yunan felsefesinin başlangıç döneminde akıl-öncesi, bilim-öncesi, mitik ve antropomorfik tasavvurlarla akılsal ve bilimsel tasavvurlar arasında keskin bir ayrımın olduğunu kabul etmemekle birlikte, gene de bunların ilk kez bu dönemde birbirlerinden ayrılmaya doğru gittiğini söylemekte ve sonuç olarak Thales&rsquo;i ilk filozof olarak gören geleneğe karşı çıkmak için hiçbir nedenin olmadığını belirtip onunla birlikte akla dayanan açıklama veya bilimsel gözlemin bilimöncesi çağdan yavaş yavaş ayrılmaya başladığını savunmaktadır.<a id="a59"></a><a href="../Text/notes.html#a272"><span class="t13">{44}</span></a></p>

  <p class="p0">Bu tartışmaları ve görüşleri özetleyip, konuyla ilgili verileri geniş olarak gördükten sonra bu bölümün başlarında sorduğumuz soruya tekrar dönmek ve şunu söylemek istiyoruz ki, biz de genel olarak yukarıda söylediğimiz özelliklerini, özel olarak ilk, Yunan döneminin felsefenin yine yukarıda özetlemeye çalıştığımız niteliklerini göz önüne alarak tarihte ilk kez Yunan dünyasında başladığını düşünüyor ve onun düşünce tarihinde bir devrim teşkil eden yanını da birçokları ile birlikte şu kavramlarla ifade etmenin mümkün ve doğru olacağına inanıyoruz: Akılsallık, doğallık ve pozitiflik.</p>

  <p class="p0">Ancak bu özellikler de, birbirlerine bağlı olan ve ancak birlikte, birbirleriyle bağlantılı olarak belli bir anlam ifade eden şeylerdir. Çünkü Barnes ve Guthrie&rsquo;nin haklı olarak işaret ettikleri gibi, herhangi bir dinsel, mitolojik sistem veya açıklama da, temel aldığı unsurlar, kavramlar arasında düzenli, tutarlı, birliği olan bir ilişkiler bütününü oluşturması açısından veya bu anlamda akla uygun, rasyonel olabilir. Nitekim sadece Yunan&rsquo;da değil, başka toplumlarda da felsefe-öncesi mitolojik-dinsel düşüncenin bu anlamda hayli ileri bir akılsallığa sahip olduğunu kabul edebiliriz. Hatta çağımızın büyük ideolojik-metafizik sistemlerinin bir yandan büyük ölçüde bir tür efsane olma özelliklerini kaybetmeksizin, son derece ileri bir akılsallığa sahip olduklarını söylememiz mümkündür. Yunan felsefi düşüncesinin akılsallığını oluşturan eden şeyin onun bu akılsallığı büyük ölçüde dünyayı doğal kavramlarla tasvir etmeye çalışan bir bakış açısına dayandırmak istemesinde yattığını söylemek makul görünmektedir.</p>

  <p class="p0">Onun pozitifliğinden kastımız ise şüphesiz önermelerini çağdaş anlamda sistemli bir gözlemler bütününe veya deneyler toplamına dayandırarak oluşturması veya sonuçlarının doğruluğunu sınamak için karmaşık doğrulama yöntemlerine başvurmak istemesi anlamında bir pozitiflik değildir; verilmiş olandan kalkarak dünyayı anlamak ve tasvir etmek, insanî ve tanrısal olan da içinde olmak üzere her şeyi doğal olanla açıklamak ve değerlendirmek çabasıdır.</p>

  <p class="p0"><a id="a60"></a>&nbsp;</p>
</body>
</html>
