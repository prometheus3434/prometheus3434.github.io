<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Ünlü Fransız felsefe tarihçisi Emile Brehier İlk ve Ortaçağ felsefe tarihine ayırmış olduğu kitabının girişinde bir felsefe tarihi yazma fikrinin kendisinin geçici bir tarzda da olsa bazı temel meseleleri ortaya koymak ve çözmek zorunda olduğunu belirtir.</p>

  <p class="p0">Bu meselelerden ilki, ona göre, felsefenin başlangıçları konusunda belli bir görüşe sahip olmaktır. O, yani felsefe tarihçisi felsefeyi Aristoteles&rsquo;in de ilk defa olarak açık bir biçimde ortaya koymuş olduğu gibi ilk kez 6. yüzyılda İonya şehirlerinden Milet&rsquo;te ortaya çıkan ve ilk temsilcisi olarak Thales kabul edilen düşünce hareketiyle mi başlatacaktır, yoksa onun kaynağını daha eski bir tarihe, daha başka bir kültüre, örneğin Mısır veya Mezopotamya kültürlerine mi geri götürecektir?</p>

  <p class="p0">Brehier&rsquo;ye göre, ikinci olarak, bir felsefe tarihçisi şu soruya da cevap vermek zorundadır: &ldquo;Acaba felsefi düşüncenin diğer insani faaliyet alanlarına ait tarihlerden ayrı bir tarihin konusu olabilecek ölçüde bağımsız bir varlığından söz edilebilir mi?&rdquo; Başka deyişle felsefi düşünceler ayrı bir araştırmaya konu olabilecek ölçüde diğer insani kültürel alanlara ait faaliyetlerden, örneğin dinden, sanattan, siyasetten bağımsız mıdırlar?</p>

  <p class="p0">Brehier üçüncü ve son olarak bir felsefe tarihçisinin şu soruyu da cevaplandırması gerektiği kanaatindedir: &ldquo;Acaba felsefede bir evrimden veya düzenli bir ilerlemeden söz edilebilir mi?&rdquo; Yoksa felsefi kuram ve düşünceler gelişigüzel ve olası bir tarzda birbirlerini takip mi etmektedirler?<a id="a19"></a><a href="../Text/notes.html#a205"><span class="t13">{11}</span></a></p>

  <p class="p0">Bizce de bu sorular gerçekten her felsefe tarihçisinin bir felsefe tarihi yazma girişiminde bulunmadan önce kendine sorması ve cevaplaması gereken sorulardır. Şimdi kendi payımıza bu sorulara verdiğimiz cevapları, bu eseri yazarken hangi öncüllerden, hangi önkabullerden hareket ettiğimizi ve hangi ilkeleri benimsediğimizi belirtmeye çalışalım.</p>

  <h3 class="h30"><a id="ncx61"></a><a id="a20"></a>Felsefe tarihinde bir ilerleme veya evrim var mıdır?</h3>

  <p class="p0">Baştan söylemek gerekirse, biz genellikle tarihle, özel olarak felsefenin tarihiyle ilgili olarak kelimenin gerçek anlamında bir ilerleme veya evrim olduğu düşüncesine katılmamaktayız. Bize göre Comte veya Hegel&rsquo;in düşündükleri gibi tarihte sürekli ve düzenli olarak ileriye doğru giden ve gelişen bir düşünceden bahsetmek pek doğru değildir. Dolayısıyla biz bu çalışmamızda, gerek İlkçağ felsefe tarihini ve filozoflarını, gerekse İslâm dünyasında yer alan filozoflar, yazarlar, düşünürleri ve onların sistemlerini, belli bir ereğe doğru giden ve ancak onun ışığında doğru olarak anlaşılması ve değerlendirilmesi mümkün olan şaşmaz bir gelişme mantığına göre açılan bir süreç gibi görmeye veya okumaya çalışmadık.</p>

  <p class="p0">Comteçu veya Hegelci anlamda ilerleyici, evrimci değişme düşüncesinin daha yumuşak bir biçimini Aristoteles&rsquo;in görüşü temsil etmektedir. Bilindiği üzere Aristoteles kendisinden önceki bütün Yunan felsefesini, kendisine bir hazırlık ve kendisinin mükemmel bir biçimde ortaya koyacağı sisteminin bir taslağı, pek becerikli olmayan bir ön araması olarak görür. Biz bu görüşe de katılmıyoruz. Biz Yunan felsefesi tarihiyle ilgili olarak felsefi sistemlerin birbirlerini izleyişlerini, felsefenin gelişim aşamalarının birbirlerini zorunlu olarak takip edişi olarak gören anlayışa katılmadığımız gibi söz konusu sistemlerin birbiri ardından ortaya çıkışlarını ancak bir en son sistemin özellikleriyle açıklamaya çalışan ikinci anlayışı da benimsemiyoruz. Çünkü bizce diğer her türlü şeyin tarihinde olduğu gibi felsefenin tarihinde de doğru olan, zaman bakımından önce geleni sonra gelenle; kusurlu, yetersiz olanı, mükemmel, tam olanla açıklamak değil, tersine her zaman sonra geleni önce gelenle, mükemmel olanı kusurlu olanla açıklamaktır. Başka deyişle bize göre Hegel&rsquo;in veya daha yumuşak bir biçimde Aristoteles&rsquo;in düşündükleri gibi Platon, Herakleitos ve Parmenides&rsquo;i veya İbni Sina Farabi&rsquo;yi değil, tersine Parmenides ve Herakleitos Platon&rsquo;u, Farabi İbni Sina&rsquo;yı açıklar.</p>

  <p class="p0">Gerek Hegel, gerekse Aristoteles neden böyle bir görüşü benimsemişlerdir? Bunun en basit nedeni, ilerde Aristoteles&rsquo;in felsefesine ayırdığımız kısımda geniş olarak göstermeye çalışacağımız gibi, onların genel felsefeleri itibariyle dünyaya <span class="t12">erekbilimci</span> (teleolojik) bir modelden bakmalarıdır. Bu model oluşun mantığını, oluşun ereğinde gören, daha basit olarak oluşta bir takım erekler bulan ve onun bu erekler tarafından belirlenmiş ve yönlendirilmiş olduğunu düşünen modeldir. Ancak, bu model bilindiği gibi en çok akla ve deneye uygun göründüğü biyoloji alanında bile bugün artık terk edilmiştir. Darwin&rsquo;in canlıların ortaya çıkışı ve evrimini erekbilimci değil, mekanist bir modelle açıklama konusunda ne kadar ikna edici bir kuram ortaya atmış olduğu herkes tarafından bilinmektedir. Biz de kendi payımıza felsefe tarihinde erekbilimci modelin fazla açıklayıcı bir değeri olduğuna inanmıyoruz.</p>

  <p class="p0">Öte yandan bu, felsefe tarihinin alanını, birbirleriyle hiç ilişkisi olmayan münferit, gelişigüzel düşüncelerin bir toplamı, birbirleriyle hiç ilişkisi olmayan farklı görüşlerin bir sayımı olarak gördüğümüz anlamına da gelmemektedir. Felsefe tarihinde Copleston&rsquo;un haklı olarak işaret etmiş olduğu üzere bir süreklilik ve bağlantı, bir aksiyon ve reaksiyonlar, bir tezler ve antitezler vardır.<a id="a21"></a><a href="../Text/notes.html#a208"><span class="t13">{12}</span></a> Örneğin ilerde geniş olarak göreceğimiz gibi Empedokles, Parmenides veya Demokritos&rsquo;un Parmenides-Herakleitos çatışmasından sonra ortaya çıkmaları ve çoğulcu bir materyalizmi savunmaları kesinlikle bir rastlantı olarak kabul edilemez. Aynı şekilde İslâm felsefesinde Farabi&rsquo;nin dinle felsefe arasındaki ilişkiler kuramını kendisinden sonra gelen İbni Sina&rsquo;nın temelde benimsemesine karşılık bazı noktalarında onu tadil etmeye doğru gitmesi de yine bir rastlantı olarak görülemez. Yunan dünyasında Sokrates&rsquo;in, Sofistlere bir tepki olarak ortaya çıkması bir rastlantı olmadığı gibi, Platon&rsquo;un Sokrates&rsquo;i, Aristoteles&rsquo;in Platon&rsquo;u izlemesinde de kesinlikle belli bir mantık vardır. Ancak bu mantık <span class="t12">zorunlu</span> bir mantık olmadığı gibi çok <span class="t12">basit</span> bir mantık da değildir.</p>

  <p class="p0">Bununla ne demek istiyoruz? Bir örnek vermek gerekirse bizce, ilerde daha geniş olarak üzerinde duracağımız gibi, Herakleitos-Parmenides çatışmasından sonra varlığı hem Parmenides&rsquo;in varlığı düşündüğü gibi düşünmek, hem de oluş ve değişmeyi açıklamak ihtiyacını duyan insanların, bu varlığın sayısını çoğaltmalarını beklemek akla yatkındı ama zorunlu değildi. Başka deyişle Yunan dünyasında çoğulcu materyalistlerin neden bu çatışmanın arkasından ortaya çıktıklarını biliyoruz ve onların ortaya çıkışlarını anlamak için Herakleitos-Parmenides çatışmasına başvurmamız doğrudur. Bu anlamda, yani önce gelenin sonra geleni açıklaması ve olaylar arasında bir takım ilişkiler bulunması anlamında bir çalışma varsayımını şüphesiz kabul ediyoruz ve bu varsayım veya kabul, bu eserde bizi yöneten kılavuz fikirlerin en önemlisidir. Ancak yukarıda belirttiğimiz gibi bu öte yandan çoğulcu materyalistlerin ortaya çıkışlarını <span class="t12">zorunlu</span> olarak gördüğümüz veya onların bu düşüncelerinin Parmenides-Herakleitosçu felsefelere göre gerçek bir ilerlemeyi teşkil ettiğini düşündüğümüz anlamına gelmemektedir.</p>

  <p class="p0">Son nokta bir başka yol gösterici düşüncemizi ifade etmemize imkân sağlamaktadır: Biz de çağımızdaki birçok felsefe tarihçisiyle birlikte ortada bir felsefe tarihi veya felsefenin tarihinden çok felsefeler tarihi, felsefi düşünceler tarihi, hatta filozoflar tarihi olduğuna inanıyoruz. Çünkü yukarıda da işaret ettiğimiz gibi bütün felsefe tarihi boyunca kendisini azar azar gösteren bir düşüncenin varolduğu görüşüne biz de katılmıyoruz: Bizce tarihte Düşünce yok, düşünceler var; Felsefe yok, felsefeler var; Sokrates, Platon, İbni Rüşt, Kant ve onların felsefi kuramları var.</p>

  <p class="p0">Tarih 19. yüzyıla gelinceye kadar geniş ölçüde tek tek olayların, aralarında ciddi bir ilişki kurulmaksızın hikâye edilmesine dayanan bir anlayışla yazılmıştır. Bu İslâm dünyasında da İbni Haldun&rsquo;a gelinceye kadar metodolojilerini Hadis biliminin metodolojisine göre kuran Müslüman tarihçileri için özellikle geçerli olan bir olgudur. 19. yüzyılda ise Comte ve Hegel&rsquo;in etkisiyle bu kez olayların kendileri büyük ölçüde unutulup veya göz önüne alınmayıp tarih, a priori bir takım şemaların veya mantıkların tarihi olarak yazılmaya başlamıştır. Herhalde bu iki aşırı modelin de terk edilme zamanı gelmiştir. Herhangi bir tarih, bu arada felsefenin tarihi olaylar arasında zaman bakımından önce gelenin sonra geleni açıkladığı, ama zorunlu kılmadığı birtakım bağlantıların olduğu, ancak gene de birçok şeyin hâlâ olumsal olarak kaldığı bir şey olarak yazılmalıdır.</p>

  <p class="p0">Son sözlerimizi biraz daha açalım: Şüphesiz ki, bilimsel bir çalışmanın varsayımı olarak, doğa alanında olduğu gibi kültür alanında veya tarihsel olaylar alanında da olayların birbirlerini etkiledikleri ve birinin diğerinin sonucu olarak belirlenmiş bir biçimde ortaya çıktığını kabul etmemiz doğrudur. Öte yandan tarihsel-kültürel olayların doğa olayları, örneğin fiziksel olaylar kadar basit bir tarzda ortaya çıkmadıkları veya kendilerini bize takdim etmedikleri bir başka doğrudur. İkincilerde herhangi bir olaya etki eden veya onu meydana getiren etkenler arasında bir seçim yapıp, bazılarını bu olayların açıklayıcı ve belirleyici nedenleri olarak kabul etmek, diğerlerini ise onları meydana getirmede hiçbir etkisi olmayan şeyler olarak bir kenara itmek doğa biliminde olduğu kadar kolay, dolayısıyla doğru değildir. Çünkü Aristoteles&rsquo;in terminolojisiyle söylersek bu olaylarda &ldquo;özsel&rdquo; (essential) olanı &ldquo;ilineksel&rdquo; (accidental) olandan ayırmak o kadar kolay değildir.</p>

  <p class="p0">Öte yandan, bu tür ayrımlar yapmanın zorunlu olduğu da kabul edilmelidir. Aksi takdirde sonsuz sayıda ve farklı alanlara ait etkenleri hesaba katmak, böylece olaylar arasında makul sayıda nedensel ilişkiler kuramamak, bunun sonucunda da onları açıklamak iddiası veya amacından vazgeçmek zorunda kalırız. O halde tarihçi sürekli olarak bu iki karşıt talep veya gerekirlik arasında gerili olarak durmak zorundadır. O bir yandan önünde bulunan ve açıklamak iddiasında olduğu olay (Bu olay Fransız Devrimi gibi siyasi bir olay olabileceği gibi Herakleitos&rsquo;un ana madde, arkhe olarak neden ateşi kabul ettiği cinsinden kültürel-felsefi bir olay olabilir) üzerine etki eden bütün etkenleri ele almak durumunda olduğunu, incelediği olayın bir taşın veya cismin düşmesi kadar basit ve az sayıda etkenlerle açıklanması mümkün bir olay olmadığını bilir. Ama öte yandan bu etki edici faktörler arasında yine bir doğa bilimcisi gibi bir ayrım ve seçme yapması gerektiğini, onlarda belirleyici olduğunu kabul ettiği etkenleri öyle olmadığını düşündüğü etkenlerden ayırması gerektiğinin bilincindedir.</p>

  <p class="p0">Bu problem bir felsefe tarihçisine somut olarak kendisini nasıl vaz eder? Filozofun bir insan olduğu, belli bir biyolojik-fizyolojik yapıya, belli bir psikolojiye sahip olduğu, belli bir sınıfın mensubu olarak belli bir zamanda ve belli bir mekânda, belli bir eğitim almış olarak ortaya çıktığı açıktır. Öte yandan onun içinde yaşadığı anda toplumda belli siyasal, sosyal, kültürel olayların cereyan ettiği de açıktır. Sonuçta bu filozof dünya, insan, insanın bu dünyadaki yeri vb. hakkında bazı şeyler söyleyecek, bazı açıklamalarda bulunacak, bazı öneriler ortaya atacaktır. Onun bütün bu sözleri, açıklamaları, önerileri felsefe tarihçisinin ilgi alanını oluşturmaktadır. Şimdi felsefe tarihçisinin bu filozofun psikolojisini, mizacını, mensup olduğu sınıfını, almış olduğu eğitimini vb. göz önüne alması ve asıl ilgi alanını teşkil eden fikirlerinin niçin ortaya çıktığını açıklamasında bütün bu verileri veya etkenleri hesaba katması gerektiğini düşünmek makul değil midir? Gerçekten Epikuros&rsquo;un hayatı boyunca damla (gut) hastalığından mustarip olması ve bu hastalığın getirdiği büyük acılarla boğuşmak zorunda kalmasından ötürü en büyük iyiyi veya hazzı, acı yokluğu olarak düşünmüş olduğunu söylemek fazla mı psikolojizm olacaktır? Veya Platon&rsquo;un soylu bir aileden geldiği ve sitenin politik hayatında aktif bir rol oynamak istediği halde Atina demokrasisinin hayatında en saygı duyduğu kişi olan hocası Sokrates&rsquo;i idam ettirmiş olmasından dolayı demokrasiye düşman kesilmiş olduğunu söylemek aşırı sınıfsal-psikolojik bir analizde bulunmak mı olacaktır? Peki, Sofistlerin ortaya çıkışlarını Yunan sitelerinin hayatında meydana gelen büyük sosyal-siyasal değişmelerle açıklamaktan daha makul ne olabilir? Ancak öte yandan hazzın acı yokluğu olduğunu söylemek için insanın illa kronik bir hastalıktan mustarip olmasının gerekmediği de açıktır. Başka deyişle insan, hiç de böyle bir hastalığa uğramadığı halde gözlemleriyle, tecrübeleriyle, aklıyla böyle bir görüşü doğru bir görüş olarak savunabilir. Aynı şekilde hocaları Sokrates, Atina demokrasisi tarafından idam edildi diye onun öğrencisi olan bütün soylu aile çocukları da demokrasi düşmanı kesilmemişlerdir.</p>

  <p class="p0">Sokrates öncesi felsefeye ayırmış olduğu eserinin girişinde, Barnes daha da ileri gitmekte ve yalnızca filozofun biyolojisi, psikolojisi, eğitimi, mensup olduğu sınıf vb. gibi kişisel arka planın değil, hatta ait olduğu toplumun genel arka planının bile onun düşünceleri ve öğretisini açıklamakta gerekli olmadığını ileri sürmektedir: &ldquo;Tarihle fazla ilgilenmiyorum. Bir düşünürün ancak tarihsel arka planıyla anlaşılabileceği sözü, basmakalıp bir sözdür. Ancak bütün basmakalıp sözler gibi o da en fazla bir yarı-doğruyu ifade eder. Yunan tarihi hakkında ayrıntılı bir bilginin Yunan felsefesi anlayışımızı büyük ölçüde arttırabileceğine inanmıyorum. Felsefe, uzay ve zaman sınırlarının ötesinde göksel bir hayat yaşar. Filozoflar küçük uzaysal-zamansal yaratıklarsa da onların küçük uzaysal-zamansal ilgilerine özel dikkat, felsefelerini aydınlatmaktan çok engeller.&rdquo;<a id="a22"></a><a href="../Text/notes.html#a209"><span class="t13">{13}</span></a></p>

  <p class="p0">Barnes kadar kategorik olmamakla birlikte biz de her şeye rağmen felsefe tarihinde bir seçim yapılması ve Aristoteles&rsquo;in diliyle ifade edecek olursak, onda &ldquo;özsel&rdquo; olanla &ldquo;ilineksel&rdquo; olanın birbirlerinden ayırdedilmesi gerektiğini düşünüyoruz. Bize göre felsefe tarihi alanında durum şüphesiz doğa felsefesi alanından çok farklı olmakla birlikte <span class="t12">yapısal olarak</span> farklı değildir Felsefe tarihi alanında doğa bilimi alanında olduğundan şüphesiz daha çok etkenin göz önüne alınması gerekmekle birlikte bu etkenlerin sayısı yine de sınırlı olmak zorundadır. Bu etkenler içinde de yine bazılarına diğerlerinden daha çok açıklayıcı bir rol veya işlev tanımak gerekir.</p>

  <h3 class="h30"><a id="ncx74"></a><a id="a23"></a>Diğer düşüncelerin tasrihinden bağımsız bir felsefi düşünceler tarihi olabilir mi?</h3>

  <p class="p0">Brehier&rsquo;in bu girişin başlarında sözünü ettiğimiz ikinci meselesine, yani felsefi düşüncenin tarihinin diğer temel insani-kültürel faaliyet alanlarının tarihinden bağımsız olarak ele alınabilecek bir yapıda olup olmadığı meselesine geçmek istiyoruz. Bizim bu meseleyle ilgili kılavuz fikrimiz veya ön kabulümüz şudur ki, Durkheim&rsquo;in sosyolojiyi bağımsız bir bilim olarak tesis etmek isterken kendisinden hareket ettiği veya savunduğu ilke, felsefi düşüncenin tarihi için de geçerlidir. Durkheim&rsquo;in sosyolojiyle ilgili olarak benimsediği bu ilke, bilindiği gibi, toplumsal olayların yine en çok başka toplumsal olaylarla açıklanabileceği ilkesidir. Biz de buna benzer bir şekilde felsefi bir düşünceyi, öğretiyi, sistemi en çok açıklama gücüne sahip olan şeyin bir başka felsefi düşünce, öğreti ve sistem olabileceğine inanıyoruz.</p>

  <p class="p0">Felsefi düşünceler arasında bir ilerleme olduğu veya onların birbirlerini zorunlu olarak belirlemiş oldukları tarzında iddialı, fakat kanıtlanmamış varsayımları bir tarafa bırakarak biz felsefi düşünceler arasında bir takım ilişkiler olduğu, onların birbirlerinin ortaya çıkışlarını belirlemiş oldukları, dolayısıyla birbirlerini açıklayabilecekleri varsayımını kabul ediyoruz. Biz Barnes kadar filozofları uzay-zaman dışı varlıklar olarak görmemekle birlikte onun felsefi düşünceleri belli ölçüde uzay-zaman dışı nesneler olarak görme düşüncesini paylaşıyoruz.</p>

  <p class="p0">Buna paralel olarak bir felsefi düşünce, öğreti veya sistemi ondan önce gelen felsefi düşünce, öğreti veya sistemlerle açıklamanın en makul yol olduğuna inandığımız gibi bu açıklamanın diğer insani-kültürel faaliyet alanlarından gelen etkilerin mutlak olarak göz önüne alınmaksızın yapılabilmesinin mümkün olduğuna inanıyoruz.</p>

  <p class="p0">Ama bu diğer alanlardan gelen etkilerin bir filozofta veya bir dönemde başka bir filozofa veya döneme nazaran daha ön plana çıkması gerektiği düşüncesine herhangi bir önem atfetmediğimiz anlamına gelmemektedir. Tersine Pythagoras&rsquo;ı veya Plotinos&rsquo;u anlamak ve açıklamak için onların dönemlerinde dini düşünce alanında ortaya çıkan yoğun ilgileri göz önüne almamız gerekeceğini göreceğimiz gibi Sofistlerin ortaya çıkışlarını da Yunan sitelerinin hayatında meydana gelen büyük sosyal ve siyasal, kültürel krizi hesaba katmaksızın anlatmamızın mümkün olamayacağını göstermeye çalışacağız. Ama bize göre gene de felsefenin tarihi, esas olarak felsefi problemlerin, felsefi akıl yürütmelerin, kanıtlamaların tarihidir ve bu tarih dini problemlerin, bilimsel problemlerin tarihinden, sosyal ve siyasal olayların, kurumların, krizlerin tarihinden esas itibariyle bağımsız olarak anlatılabilir bir tarihtir. Ayrıca da o ancak böyle anlatılabildiği takdirde ve ölçüde felsefe tarihi adını hakkedebilir.</p>

  <p class="p0">Öte yandan bu bizi bir başka yanlışa, her felsefi düşünceyi kendisinden önce gelen diğer felsefi düşüncelere indirgemek, tarihte gerçekten yeni olanı, ilk defa ortaya çıkanı, orijinal olanı inkâr etme yanlışına götürmemelidir. Çünkü bu da bir başka aşırı basitleştirme olacaktır. Bize göre düşünce tarihi alanında diğer tarihsel alanlarda olduğu gibi eski ve yeni, önce gelenle sonra gelen sürekli olarak iç içedir ve birbirleriyle ilişki halindedir. Aslına bakılırsa bize göre felsefe tarihinde bir filozoftan diğerine geçerken gerçekten yeni olan şey, zannedildiğinden veya arzu edilebileceğinden daha azdır Bununla birlikte o bir gerçektir ve bir filozofta eski ile yeni olanı, eskiden beri varolan veya devam edenle ilk defa ortaya çıkanı birbirinden ayırmak gerçekten çok güç olsa da zorunludur. Eserimizi dikkatle okuyacak bir okuyucu Aristoteles&rsquo;te daha önce Platon tarafından ortaya atılmayan veya ele alınıp işlenmeyen ne kadar az problem, kavram veya görüş olduğunu görmekten belki şaşıracaktır. Ancak şuna da inanıyoruz ki Platon&rsquo;un kendisinin de daha önce gelen filozoflara ne kadar çok şey borçlu olduğunu gördüğünde onun bu şaşkınlığı azalacak veya Aristoteles&rsquo;ten geri çektiği hayranlığını tekrar ona iade etmekten büyük mutluluk duyacaktır.</p>

  <p class="p0">Gerçekten, yine bir örnek vermek istersek ve ilerde Platon&rsquo;a ayıracağımız kısımda geniş olarak göstermeye çalışacağımız üzere, Platon&rsquo;u anlamak istiyorsak onda ruhun ölümsüzlüğü ve hali hazırda içinde bulunduğu bedenin hayatından önce bir başka bedende yaşadığı yönündeki Pythagorasçı unsuru; varlığın ezeli-ebedi, bölünmez, hareketsiz, bir vb. olması gerektiği yönündeki Parmenidesçi unsuru; insan ruhunda bir takım genel kavramlar olduğu, bunların ve ancak bunların biliminin yapılabileceği yönündeki Sokratesçi unsuru vb. özenle birbirlerinden ayırt etmek ve Platon&rsquo;un bütün bu unsurlara nasıl dayandığını görmek gerekir. O halde Platon büyük bir eklektiktir ve onda gerçekten yeni olan şey de belki tahmin edildiğinden daha azdır. Öte yandan bütün bu unsurların Platoncu sentezde mükemmel bir uyum içinde birleştirilmeleri, Platon&rsquo;un dehasına özgü yeni bir şey olduğu gibi onda bunların yanında özel olarak kendisine has, kendisinin yaratımı olan yeni, eşsiz bir takım sezgiler ve düşünceler de mevcuttur. Öte yandan bu gerçeğin bilincine varması okuyucuya İslâm felsefesinin kurucusu olarak kabul edilen Farabi&rsquo;ye, sisteminin en büyük bir kısmını antik dönem filozoflarından Platon, Aristoteles ve Plotinos&rsquo;a borçlu olmasından dolayı orijinal bir filozof olmadığı yönünde her zaman yöneltilmiş olan bir başka eleştiriyi belki daha adil bir şekilde değerlendirme imkânını verecektir.</p>

  <p class="p0">Felsefi düşünce, öğreti ve sistemlerin yine en çok ve en iyi bir biçimde başka felsefi düşünce, öğreti ve sistemlerle açıklanabileceği temel fikrimiz, filozofların öğreti ve sistemlerine ayırdığımız özel bölümlerde, onların hayat ve kişilikleri hakkında faydalı olduklarına inandığımız bazı bilgiler vermemize engel olmayacaktır. Bu bilgilerin onların düşünce veya sistemlerini açıklamak ve anlaşılır kılmak bakımından doğrudan bir katkısı olduğunu düşünmesek bile, ele aldığımız filozofu bize insan yanı ve özellikleriyle tanıtmak ve onun dünyasına anlayışlı bir giriş yapmak bakımından belli bir faydası olacağına inanıyoruz.</p>

  <p class="p0">Burada yeri gelmişken filozofla belli bir duygudaşlık veya empati içine girmenin onu doğru bir biçimde anlamak bakımından önemli olduğunu düşündüğümüzü belirtmek isteriz. Bir filozofu önce kendi hayatında, kendi alanında, kendi ilgi ve kaygılarında ve kendi gerekçelerinde anlamak, onu doğru bir biçimde anlamaya çalışmanın ilk adımını teşkil eder. Haklı olarak işaret edilmiş olduğu üzere anlamak, sevmektir. Anladığımız bir şeyi daha kolayca sevebiliriz. Ancak öte yandan bunun tersi de aynı ölçüde doğru gibi görünmektedir: Bir filozofu doğru olarak anlamak için de onu belli bir ölçüde sevmek gerekir. İşte bu konuda da filozofun hayatı, kişiliği, içinde yaşadığı dünya, ilgileri, kaygıları hakkında sahip olabileceğimiz bilgiler bize yararlı olabilir. Ayrıca bu bilgiler felsefe tarihini soyut ve kuru bir düşünceler tarihi olmaktan kurtarıp ona biraz sıcaklık katabilir ve dinlendirici olabilir. Batı dillerinde tarih sözcüğünün (histoire) iki anlamından birinin, yani &ldquo;tarih&rdquo; anlamının, diğeriyle, yani &ldquo;hikâye&rdquo; anlamındaki tarihle ilişkisinin ortadan kaldırılması gereken saçma bir karışıklık olduğu düşüncesinde değiliz.</p>

  <p class="p0">Öte yandan çağımızda doğa bilimlerinin çok büyük ve göz kamaştırıcı bir gelişme sonucunda felsefeden ayrıldıklarını ve felsefe teriminin artık hemen hemen yalnızca &ldquo;metafizik&rdquo;e karşılık olarak kullanıldığını biliyoruz. Ancak Yunan felsefesinin özellikle ilk döneminde durum kesinlikle böyle değildir. Bilindiği üzere o zaman felsefeyle bilim arasında kesin bir sınır yoktur. Bundan dolayı bu dönemin, hatta daha sonraki dönemlerin filozoflarını ele alırken onların bugün bizim artık felsefeden çok bilim alanına ait olduklarını söyleyebileceğimiz görüşlerini bilmemizde yarar vardır. Özellikle bu kitabımızın konusunu oluşturan Sokrates öncesi Yunan filozofları söz konusu olduğunda onların, örneğin bir Thales, Anaksimandros, Empedokles veya Demokritos&rsquo;un evrenin kaynağı, nasıl meydana geldiği, hali hazırdaki yapısı, dünyanın şekli, gök cisimlerinin özellikleri, ay ve güneş tutulmaları, hayvanların nasıl ortaya çıktıkları vb. konularına ilişkin görüşlerini felsefeden çok bilim, yani kozmoloji, jeoloji, coğrafya, astronomi, meteoroloji, biyoloji vb. alanlarına ait görüşler olarak hemencecik felsefe tarihinin dışına atma hakkına sahip olmadığımıza inanıyoruz.</p>

  <p class="p0">Bununla birlikte asıl ilgimizi çekecek olan şeylerin bunlar olmayıp söz konusu filozofların <span class="t12">daha dar anlamda felsefi görüşleri</span> olmaları gerekeceği aşikârdır. Bu bağlamda olmak üzere Sokrates öncesi Yunan felsefesi söz konusu olduğunda bir Herakleitos&rsquo;un, Pythagoras&rsquo;ın, Empedokles&rsquo;in, daha sonraki dönemde bir Aristoteles&rsquo;in veya Ortaçağ İslâm felsefesi söz konusu olduğunda Farabi&rsquo;nin görüşlerini incelerken onların yukarıda zikrettiğimiz bugün artık bilimsel diye kabul edilen alanlara ilişkin görüşlerini de gerekli olduğu ölçüde zikredeceğiz, ama şüphesiz asıl üzerinde duracağımız şey onların varlık, bilgi, ahlâk, siyaset vb. felsefesi alanlarına ilişkin görüşleri olacaktır. Bundan dolayı, örneğin, Aristoteles&rsquo;e ayırdığımız bölümde okuyucu Aristoteles&rsquo;in doğa felsefesine ilişkin genel kuramını, doğayı açıklamak için kullandığı temel kavramların bir açıklama ve değerlendirmesini görecektir; ama ne Aristoteles&rsquo;in doğa bilimine tahsis etmiş olduğu özel &ldquo;bilimsel&rdquo; eserleri, örneğin <span class="t12">Hayvanların Tarihi, Hayvanların Kısımları, Hayvanların Hareketi,</span> ne de bu eserlerde ele alınan özel &ldquo;bilimsel&rdquo; meseleler hakkında fazla bilgi bulamayacaktır. Kısaca burada bizim bir bilimler tarihi yazmak durumunda olmadığımızı, amacımızın bir felsefe tarihi kaleme almak olduğunu gözden kaçırmayacağız.</p>

  <p class="p0">Felsefe tarihinde felsefenin kendisiyle her zaman en yakın ve sıkı ilişkiler içinde bulunmuş olduğu temel insani entelektüel etkinlik alanlarından biri bilim ise diğeri hiç şüphesiz din olmuştur. Hatta gerek Doğu İslâm, gerekse Batı Hristiyan tüm Ortaçağ felsefesini <span class="t12">felsefeyle din arası ilişkiler probleminin bir tarihi</span> olarak okumak veya anlatmak mümkündür. Öte yandan felsefeyle din arasında onların yapılarından ileri gelen bazı çok önemli yakınlıklar, hatta bir amaç birliğinden söz etmemiz de mümkündür. Çünkü felsefe, ünlü bir Amerikalı filozofun söylemiş olduğu gibi bir cephesiyle;</p>

  <p class="p5"><span class="t14">&ldquo;Normal olarak dinin her zaman pratik ve duygusal olarak yaptığı şeyi, yani insan hayatını insanın içinde bulunduğu evrenle belli ölçüde doyurucu ve anlamlı bir ilişkiye sokma ve insani işlerin yürütülmesinde birazcık bilgelik sağlama çabasını entelektüel planda gerçekleştirme girişimidir. &ldquo;</span><a id="a24"></a><a href="../Text/notes.html#a211"><span class="t15">{14}</span></a></p>

  <p class="p0">Öte yandan felsefe tarihinde bazı filozoflar her zaman dini ilgileri daha ağır basan insanlar olmuşlardır ve bunların felsefi sistemlerinin felsefe tarihi kadar dini düşünceler tarihi içinde incelenmesinin mümkün ve gerekli olduğunu savunanlar bile olmuştur. Bu filozoflar içinde özellikle iki önemli isim olarak Plotinos ve Spinoza&rsquo;yı zikretmek mümkündür. Bu nedenle ele aldığımız dönem içinde yer alan felsefenin ve filozofların tarihini anlatırken özellikle bu tür filozoflarla, örneğin Pythagoras ve Plotinos&rsquo;la ilgili olarak onların içinde yaşadıkları çağın dinsel atmosferine, dinsel ilgi ve kaygılarına, dinsel fikirlerine özel bir önem vereceğiz.</p>

  <p class="p0">Bu Pythagoras ve Pythagorasçılık söz konusu olduğunda özel olarak Orpheus-Dionizoscu, Demeterci kültler, Sır ve Kurtuluş dinleri; Plotinos söz konusu olduğunda dönemin Akdeniz ve Roma dünyasını istila eden diğer doğu dinleri, bu arada Hristiyanlık, Mitra kültü, İsis ve Osiris kültü, Hermetizm, Gnostikler vb. hakkında vereceğimiz geniş bilgilerin gerekçesini ifade etmektedir. Ortaçağ Hristiyan ve İslâm felsefesi söz konusu olduğunda Hristiyan ve İslâm dogmatiğine daha fazla sayfa ayıracağımız da tabiidir. Ancak bu konuyla ilgili olarak da amacımızın bir dinler veya kültler tarihi yazmak olmadığı, dinsel fikir ve tasavvurlarla ancak ele aldığımız filozofların ve felsefi görüşlerinin kaynağı, bağlamı ve amacının açıklığa kavuşturulmasında gerekli oldukları ölçüde ilgilenmek durumunda olduğumuz hususunu gözden uzak tutmamaya çalışacağız.</p>

  <p class="p0">Brehier&rsquo;nin ortaya attığı ilk sorunun, yani felsefenin kaynağını Yunan dünyasında, İÖ. 6. yüzyılda Batı Anadolu kıyı şeridinde yer alan Milet&rsquo;te ortaya çıkan ve Milet Okulu diye adlandırılan okula mensup filozoflarda, Thales, Anaksimandros ve Anaksimenes&rsquo;te mi bulduğu, yoksa onun kaynağını başka bir coğrafyaya, eski Doğu uygarlıklarına mı geri götürmek gerektiği sorusunun cevabını ise bundan sonraki bölümde vermeye çalışacağız.</p>

  <p class="p0"><a id="a25"></a>&nbsp;</p>
</body>
</html>
