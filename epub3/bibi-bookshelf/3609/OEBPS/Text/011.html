<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Thales&rsquo;ten başlayarak Antik Yunan&rsquo;da felsefenin hikâyesini anlatmaya başlamadan önce Yunan dünyasında İÖ 6. yüzyılda ortaya çıkan felsefe adındaki bu devrimi sağlayan veya ortaya çıkmasını sağlayan etkenlerle ilgili olarak da bazı şeyler söylememiz gerekir.</p>

  <p class="p0">Bu konuda da çok farklı düşüncelerin ortaya atıldığını, onunla ilgili olarak dolaylı ve dolaysız birçok etkene dayanıldığını görmekteyiz.</p>

  <p class="p0">İçlerinde Taine, Werner ve Gomperz&rsquo;in olduğu bazıları bu konuyla ilgili olarak Yunan coğrafyasının bazı olumlu özelliklerinden, toprak ve iklim şartlarından söz etmektedir.<a id="a63"></a><a href="../Text/notes.html#a273"><span class="t13">{45}</span></a></p>

  <p class="p0">Başkaları, örneğin Zeller, Yunan dininin belli dogmaları olan bir teolojiye sahip olmaması ve Yunanistan&rsquo;da teşkilatlanmış bir rahipler sınıfının olmayışını en önemli etken olarak görmektedir.<span class="t13">*</span><a id="a64"></a><a href="../Text/notes.html#a275"><span class="t13">{46}</span></a></p>

  <p class="p0">Bir başka grup, örneğin son bir temsilci olarak Snell, bizzat Yunan dininin kendisinde rasyonel düşünceyi olumlu yönde etkileyen bazı unsurların olduğuna dikkat çekmektedir.<a id="a65"></a><a href="../Text/notes.html#a278"><span class="t13">{47}</span></a></p>

  <p class="p0">Yine bir başka grup Yunan dünyasının Doğu monarşilerinden farklı olan siyasal yapısı, şehir devletlerinin özellikleri, onları demokrasiye götüren olaylar süreci üzerinde ısrar etmektedir.<a id="a66"></a><a href="../Text/notes.html#a279"><span class="t13">{48}</span></a></p>

  <p class="p0">Bazıları ilk Yunan filozoflarının rasyonalizmini Küçük Asya&rsquo;nın zengin kentlerinde meydana gelen teknik gelişmeyle açıklamaya çalışmaktadır. B. Farrington&rsquo;a göre İonyalıların felsefeleri, antromorfik şemalar yerine evrenin mekanist ve enstrümantalist bir yorumunu koyarak devrin sosyal hayatında tekniğin gitgide artan önemine işaret etmektedir.<a id="a67"></a><a href="../Text/notes.html#a282"><span class="t13">{49}</span></a></p>

  <p class="p0">P.M. Schuhl ise özellikle ekonomik ve sosyal hayatta meydana gelen değişmelerin, örneğin paranın kullanılmaya başlamasının, merkantilist bir ekonominin ortaya çıkışının, yeni bir sosyal zümrenin, yani tüccarların ağır basmasının önemi üzerinde durmaktadır.<a id="a68"></a><a href="../Text/notes.html#a284"><span class="t13">{50}</span></a></p>

  <p class="p0">Kendi payımıza bütün bu görüşlerde belirli bir doğruluk payı olduğuna inanmaktayız. Bizce bu sözü edilen bütün unsurlar birbirleri üzerinde karşılıklı etkilerde bulunarak Yunan dünyasında felsefenin ortaya çıkmasına olumlu katkılarda bulunmuşlardır. Başka şekilde söylersek, şüphesiz yukarıda sözü edilen etkenlerden hangisinin veya hangilerinin daha ağır bastığı üzerinde bir tartışma mümkün olmakla birlikte, benzeri diğer konularda olduğu gibi burada da genel olarak bu etkenlerin birbirleriyle karmaşık ilişkiler içinde bulunduğu, <span class="t12">bir etkenin bir diğerinin bir bakıma nedeni olması yanında bir başka bakımdan sonucu</span> olmasının mümkün olduğunu kabul etmek gerekir.</p>

  <h3 class="h30"><a id="ncx164"></a><a id="a70"></a><a id="a69"></a>İç Etkenler</h3>

  <p class="p0">Yunan dünyasında felsefe denilen ve tarihte ilk defa ortaya çıkan büyük zihinsel devrimi mümkün kılan etkenleri iki ana grupta toplamak doğru olacaktır. Bunlardan birincisi iç etkenler, diğeri dış etkenler olmalıdır. İç etkenler derken esas olarak yukarıda kısaca işaret ettiğimiz türden Yunan coğrafyası, Yunan siyasal sistemi, Yunan dininin özellikleri vb. gibi sadece Yunan dünyasına ait olan, onun kendisinden kaynaklanan etkenleri kastediyoruz. Dış etkenler derken de bir önceki bölümde üzerinde durduğumuz Yunan uygarlığının ve daha özel olarak Yunan felsefesinin doğuşuna katkısı bulunan diğer ve daha eski uygarlıklardan kaynaklanan etkileri kastediyoruz.</p>

  <p class="p0">&nbsp;</p>

  <p class="p0"><span class="t11">Yunan Coğrafyasının Özellikleri</span></p>

  <p class="p0">Yunanistan her tarafı denizlerle çevrili küçük, dağlık bir ülkedir. Yunanistan&rsquo;da bölgeler yüksek ve yılın belli zamanlarında geçit vermeyen dağlarla birbirlerinden ayrılmıştır. Yunanistan&rsquo;da geniş vadilerin mevcut olmadığını ve toprağın bugün olduğu gibi o zamanlar da ancak çok küçük bir kısmının tarıma elverişli bir durumda bulunduğunu biliyoruz. Buna karşılık kıyılar, uzun, girintili çıkıntılı ve denizciliğe çok elverişli derin, doğal koylara sahiptir. Yunanistan&rsquo;ın yüzölçümü Portekiz&rsquo;inkinden küçüktür; buna karşılık kıyılarının uzunluğu İspanya&rsquo;nınkinden fazladır.</p>

  <p class="p0">Yunanistan&rsquo;ın coğrafyasının bu özellikleri onda İlkçağ&rsquo;da gördüğümüz gelişmenin bazı tohumlarını taşımaktadır. Önce, bu toprak üzerinde dağılması mümkün olan uygarlık tohumları, daha az engebeli bir ülkeye göre daha fazla devam etme, varlığını koruma ve sürdürme imkânlarına sahipti. Çünkü düz ve savunması olmayan bir ülkeye, örneğin eski Mısır veya Suriye üzerine yönelen tehditler, bu Yunan coğrafyasında bir duvara çarpar gibi çarpıp dağılacaktı. Sonra onda birbirlerinden dağlarla ayrılan ne kadar ayrı bölge varsa, o kadar farklı kültür ortamının ortaya çıkması mümkün olacaktı. Nihayet, çok küçük ve dar bir bölgede yoğun bir nüfusun yaşamak zorunda olması, çok farklı mesleklerden insanları bir araya getirip onların birbirlerini tamamlamaları ve birbirlerinden etkilenmeleri şansını yaratacaktı.</p>

  <p class="p0">Yunanistan yoksul bir ülkedir. Ancak Thukydides tarafından da işaret edildiği üzere bu yoksulluk bir başka bakımdan onun en büyük şansı olmuştur. Gomperz&rsquo;in belirttiği gibi, bu yoksulluk üç açıdan entelektüel gelişmeyi olumlu olarak etkilemiştir. İlkin bu durum, Yunanları yaşamlarını sürdürmek için mücadeleci olmaya ve bu amaçla da bütün güçlerini seferber etmeye zorlamıştır. İkinci olarak bu yoksulluğun, muhtemel istilacıların fetih arzularını tahrik etmemek gibi olumlu bir sonucu olmuştur. Nihayet bu aynı etken Yunanları çok erken bir tarihten itibaren ticarete, gemiciliğe, dış göçlere, koloniler kurmaya zorlamıştır.<a id="a71"></a><a href="../Text/notes.html#a285"><span class="t13">{51}</span></a></p>

  <p class="p0">Özellikle bu son etkenin, yani kolonilerin Yunanların entelektüel hayatı üzerinde çok olumlu bir etkisi olmuştur. Yunanlar, her dönemde ve her siyasal rejim altında bütün Akdeniz ve Karadeniz kıyıları boyunca sayısız koloniler kurmuşlardır. Krallık döneminde, sürekli savaşlar sonucunda yerlerinden edilen büyük insan kitleleri, denizler ötesinde kendilerine yeni yurtlar aramak zorunda kalmışlardır. Toprak mülkiyeti ve soy asaletine dayanan aristokratik yönetim altında da yoksullaşmış insanları dışarıya göndermek gerektiğinde imdada yine koloniler yetişmiştir. Daha sonra demokrasiye geçilirken aristokratlarla diğer halk sınıfları arasındaki kavgalarda yenilen insanlar da sürekli olarak geleceklerini bu kolonilerde aramak imkânını bulmuşlardır.</p>

  <p class="p0">Bundan başka Yunanistan&rsquo;da ekonomi geliştiğinde, sanayi ilerlediğinde bu koloniler bağlı oldukları ana kentlere hammadde kaynakları ve bu kentlerin sanayi ürünlerinin pazarlandığı yerler olarak hizmet etmişlerdir. Bu dönemde yalnızca Milet&rsquo;in Akdeniz ve Karadeniz kıyıları boyunca kurduğu kolonilerin sayısının seksen civarında olduğu hesaplanmaktadır.</p>

  <p class="p0">Bu koloniler başka açılardan da Yunan zekâsının ve kabiliyetinin gelişmesine hizmet etmişlerdir. Her şeyden önce bu kolonilere gitme ve oralarda yaşama cesaretini gösterenler, şüphesiz Yunanlar içinde en az zekileri veya cesurları değildiler. Tersine bu adamlar en cesur ve enerji dolu insanlar olmalıdırlar. Onlar geldikleri bu topraklarda, yaşamlarını sürdürmek için en şiddetli mücadeleler vermek, bütün maddi ve zihinsel yeteneklerini seferber etmelerini, geliştirmelerini gerektiren sert koşullarla boğuşmak zorunda kalmış olmalıdırlar.</p>

  <p class="p0">Bunun yanı sıra onlar doğal olarak, anayurtlarındaki alışkanlıklarından, geleneklerinden birçoğunu bu yeni dünyada kendilerine bir ayak bağı teşkil ettiğini veya faydası olmadığını gördüklerinde terk etmek zorundaydılar. Ayrıca, buralarda kendileriyle temas ettikleri yerli halklar, bu halkların inançları, gelenekleri, Yunanları kendi inançlarını, kendi geleneklerini sorgulamaya da götürebilmekteydi. Nihayet buralarda Yunanlarla, yerli halk arasında doğal olarak birtakım ırksal karışmalar meydana gelmekteydi. Bu karışımın, bugün olduğu gibi o günlerde de olumlu sonuçlar vermiş olduğu anlaşılmaktadır. Sözünü ettiğimiz insanlar, böylece çeşitli bakımlardan güçlenmek, özgürleşmek, bireyselleşmek imkânını elde edebilmişlerdir. Bütün bunların, kültürel bakımdan ne kadar olumlu sonuçları olacağını kolayca tahmin edebiliriz.</p>

  <p class="p0">Gomperz haklı olarak, bu birey olarak özgürleşme, güçlenme ve kendine güven duyma özelliklerinin, Yunan şiirinde kendini gösteren tarz değişikliğine nasıl yansıdığına işaret etmektedir. Yüzyıllar boyunca İonya saraylarında veya görkemli evlerin salonlarında duyulan heroik şarkılar yavaş yavaş yerlerini öznel şiir formlarına, lirik şiire bırakmaktaydı. Politik hayatın değişken koşulları ve bunun sonucu olan güvensizlik bireyin kaderine daha büyük çeşitlilik vermekte, karakterinde daha derin iz bırakmaktaydı. Bunlar ise bireyin girişim zihniyetini geliştirmekte ve kendine olan güvenini arttırmaktaydı. Onun artık yurttaşlarına veya partisinin üyelerine, onları cesaretlendirmek veya kınamak için ateşli konuşmalar yaptığını görmekteyiz. O, artık topluma ümitlerini, hayal kırıklıklarını, sevinçlerini, kederlerini, kızgınlıklarını ve küçümsemelerini iletmekten çekinmemektedir. O, artık efsane kahramanlarının başarılarından veya acılarından değil, kendisinden, kendi acıları ve sevinçlerinden söz etmektedir.<a id="a72"></a><a href="../Text/notes.html#a288"><span class="t13">{52}</span></a></p>

  <p class="p0">&nbsp;</p>

  <p class="p0"><span class="t11">Yunan Siyasal Düzeninin Özellikleri</span></p>

  <p class="p0">Söz konusu dönemde Yunan toplumunda, uygar dünyanın bilinen hiçbir yerinde benzeri görülmeyen ilginç bir siyasal örgütlenme ile karşılaşmaktayız. Bu, şehir devletleri düzenidir. Daha önceleri Mezopotamya&rsquo;da şehir devletlerinin var olduğu bir gerçektir. Ancak, çok erken bir tarihten itibaren bu şehir devletleri bağımsızlıklarını kaybetmiş ve merkezî imparatorlukların bünyesi içinde ortadan kalkmışlardı. Oysa Yunan dünyasında, Büyük İskender&rsquo;in fetihlerine kadar merkezî bir imparatorluk kurulamamıştır. Bunun da temelinde gerek coğrafi, gerekse tarihsel nedenler vardır. Coğrafi olarak dağların bölgeleri, denizlerin adaları birbirlerinden ayırması çeşitli bölgelerde ve adalarda birbirleriyle temasları nispeten az olan özerk yönetimlerin meydana gelmesini mümkün kılmıştır. Tarihsel olarak Dor kavimlerinin istilası sonucunda, bunların egemenliklerine tahammül edemeyen daha eski Akha kabilelerinin bir kısmının Batı Anadolu&rsquo;ya geçmesi ve burada ana yurtlarındaki kabile teşkilâtını aynen uygulamaya imkân bulamamaları; öte yandan Anadolu kıyılarında Hitit krallığı zamanından kalma birtakım şehirler bulmaları ve buralara yerleşmeleri bu yeni tür siyasal örgütlenmenin kurulmasına imkân sağlamıştır. Burada da biraz Yunan tarihinden söz etmemiz yararlı olacaktır.<a id="a73"></a><a href="../Text/notes.html#a290"><span class="t13">{53}</span></a></p>

  <p class="p0">Yunanistan&rsquo;ın yerli halkı veya halkları hakkında elimizde bilgi yoktur. İÖ ikinci binin başlarına doğru İndo-Germen bir kökene mensup oldukları tespit edilen Akhalar Yunanistan&rsquo;ı işgal etti ve bir süre sonra burada bulunan yerli halkla kaynaştı. Önceleri ilkel olmalarına rağmen, sonraları kültür hayatının her alanında ilerlemeye başlayarak, özellikle İÖ 16. yüzyıldan itibaren Girit uygarlığının etkisinde kalarak yüksek, orijinal bir kültür yaratmayı başardılar. Bu kültür, Miken kültürü olarak adlandırılmaktadır.</p>

  <p class="p0">Ancak İÖ 12. yüzyılın başlarında yine bir karışıklık ortaya çıktı. Trakların işgali altında bulunan Balkan Yarımadası&rsquo;nın güney-batı bölgelerine İllyrialıların girmesi üzerine yerlerinden oynatılan bazı Trak kabileleri, en çok da Frigler İstanbul ve Çanakkale boğazları üzerinden Anadolu&rsquo;ya geçtiler ve ülkenin batısında ve kuzeyinde bulunan bazı savaşçı kabilelerin de kendilerine katılmasıyla, bir çığ gibi büyüyerek Hitit devletini yıktılar.</p>

  <p class="p0">Ege göçleri diye adlandırılan bu göçler, etkilerini Yunanistan&rsquo;da da duyurdu ve Akhalar bu fırsattan yararlanarak o zamana kadar olduğundan daha büyük ölçüde Anadolu&rsquo;nun batı ve güneybatı kıyılarına göç etmeye başladılar (Truva destanında da Akhaların Batı Anadolu&rsquo;yu ele geçirme istekleriyle karşılaşmaktayız). Ama kısa bir süre sonra, yani 1150&rsquo;lere doğru Doğu Avrupa&rsquo;daki kavimler kaynaşması sonucunda bu kez Dorlar Yunanistan&rsquo;a geldiler. Bu yeni kavmin egemenliğini çekemeyen Akha kabilelerinden bir kısmı daha Batı Anadolu&rsquo;ya göç etti. Buraya göçen Yunanlar daha önce işaret ettiğimiz gibi birtakım şehir devletleri kurdular. Bu şehir devletleri Anadolu&rsquo;dan gelen büyük kervan ve ticaret yollarının sonunda bulunduğundan kısa zamanda gelişerek, yüksek kültür merkezleri haline geldiler. Nitekim siyasi hayat önce bu bölgelerde ilerleme kaydeder. Şehir devletleri ve bu devletlerin kendi aralarında kurdukları dinsel veya siyasal nitelikli birlikler önce burada ortaya çıkar. Burada gelişecek kültür, yani İonya kültürü 5. yüzyıla kadar Yunanistan&rsquo;ın anakarasında ortaya çıkacak olan kültürden her bakımdan üstün olacaktır.</p>

  <p class="p0">Bu sırada Yunanistan, Akha devletlerinin birer birer ortadan kalktığı, kültür merkezleri ve şatoların yakıp yıkıldığı bir harp ve karışıklık döneminden geçmektedir. Ancak İÖ 1000 yıllarına doğrudur ki, bölge sakinleşmeye ve kendini yeniden toplamaya başlamıştır.</p>

  <p class="p0">İÖ 1000-700 yılları arasındaki döneme, bazı modern tarihçiler Yunan Ortaçağ&rsquo;ı demekte ve Batı Ortaçağ&rsquo;ı ile bu dönem arasında bazı benzerlikler bulmaktadır: Avrupa Ortaçağ&rsquo;ının başlarında Germenler, yüksek bir uygarlığa sahip olan Roma İmparatorluğu&rsquo;nu yıkarlar. Yunan Ortaçağ&rsquo;ının başlarında da Dorlar kendilerinden çok yüksek bir kültüre sahip olan Akhaları yıkarlar. Avrupa Ortaçağ&rsquo;ı büyük seyahatler ve kıtaların keşfiyle son bulur. Yunan Ortaçağ&rsquo;ının sonlarında da Yunanlar uzak ülkelere göçmeye ve buralarda koloniler kurmaya başlarlar. Sofistlere ayıracağımız bölümün başında görüleceği gibi bizim Yeniçağ&rsquo;ımız ile Yunanların sözünü ettiğimiz Ortaçağ&rsquo;larının arkasından gelen çağları, yani İÖ 5.-6. yüzyıllar arasında da bazı önemli benzerlikler görmek veya kurmak mümkündür.</p>

  <p class="p0">Yunanların siyasal ve sosyal alanda ortaya koydukları en önemli yenilik olan polis veya şehir devleti, önce Batı Anadolu&rsquo;da ortaya çıkmıştır. Bu devletin veya devletlerin ideali, dışa karşı tamamen bağımsız olmak, kendi yasalarını kendisi yapmak, uygulamak ve mümkün olduğu kadar kendi kendine yeterli olabilmektir. Bu dönemde Doğu devletlerinde başta, otoritesinin tanrısal bir kaynaktan geldiğini iddia eden bir hükümdar olmasına ve onun yetkilerinin sınırsız olmasına karşılık, Yunanistan&rsquo;da her zaman için kralların yetkisi sınırlı olmuş ve onlar yetkilerini halk meclisleri, ihtiyarlar meclisleriyle paylaşmak zorunda kalmışlardır. Zamanla kralların yetkileri daha da sınırlandırılmış ve sonunda onlar ekonomik ve sosyal gelişmelerle zenginleşen, değişen ve güçlenen aristokratlar tarafından kanlı veya kansız devrimlerle ortadan kaldırılmışlardır.</p>

  <p class="p0">Yunan Ortaçağ&rsquo;ının başlarında özel mülkiyet yerine kolektif mülkiyetle karşılaşılmaktadır. Ancak daha sonraları özel mülkiyetin doğduğunu ve halkın esas olarak iki tabakaya ayrıldığını, mal ve mülk sahiplerinin ve kabile tarihinde önemli rol oynamış olanların aristokratlar sınıfını meydana getirdiğini görmekteyiz.</p>

  <p class="p0">Yunan Ortaçağ&rsquo;ı içinde çok önemli başka bazı gelişmeler de olmaktadır. Yunanistan&rsquo;ın tarım bakımından yoksul olması, artan nüfusu beslemek için yeterli olmayan topraklar Yunanları hayatlarını kazanmak ve sürdürmek için gemiciliğe ve ticarete zorlamaktadır. Yunanlar ilk zamanlarda uzaklara gitmekten çekinmektedirler. Ancak İÖ 9. yüzyıldan itibaren Yunan gemicilerinin dönemin bilinen klasik sınırlarını aştıklarını görmekteyiz. 8. yüzyıldan itibaren ise sadece Doğu Akdeniz ülkelerine değil, o zamana kadar efsanevî bir yer olarak gördükleri Batı bölgelerine de giderek, bütün Akdeniz bölgesine açıldılar. Yine bu yüzyılın sonuna doğru Fenike ticareti ve sömürgeciliği hemen her tarafta gerilemeye başladı ve Yunanlar ekonomik üstünlüğü ellerine geçirdiler.</p>

  <p class="p0">Ulaştırma ve ticaret sistemlerinin gelişmesi sonucu, Yunanların Doğu kavimleri ve en çok da Fenikelilerle sıkı ticaret ilişkilerinde bulunmaları Yunan kültürünün gelişmesinde büyük rol oynadı. Yunanlar 9. yüzyılın başlarında Fenikelilerden yazıyı öğrenip, alfabeyi aldılar. Sonra 1. Psammetik zamanında Mısır&rsquo;la ticarî ilişki içinde bulunmaları, oradan papirüsü almaları gibi olumlu bir sonuç yarattı. Bunun da kültürün gelişmesi bakımından hayati önemi kolayca kavranabilir. Lidyalılar İÖ 700&rsquo;e doğru parayı kullanmaya başlar; bundan sonra sikke, İonya, Ege Adaları ve Yunanistan&rsquo;a geçer. Bunun da dönemin ticaret ve ekonomik hayatı bakımından taşıdığı önem tahmin edilebilir. Öte yandan, para ekonomisinin başlamasıyla yeni bir sınıf, tüccar, sanayici, gemici, işçi ve zanaatkârlardan oluşan zengin bir orta sınıf, burjuvazi sınıfı ortaya çıkar. Bu da Yunan Ortaçağ&rsquo;ı ile Avrupa Ortaçağ&rsquo;ı arasında görülen bir başka önemli benzerlik olarak kabul edilebilir. Bu yeni sınıf bir süre sonra aşağı halk tabakaları ile ittifak kurup aristokratlara karşı savaş açarak, Yunanistan&rsquo;ı yüzyıllar boyu kaplayacak olan kronik bir iç savaş ortamına itecektir. Sonunda, bütün Yunan sitelerinde demokrasinin ortaya çıkışına götürecek olan bu süreçte, bir &ldquo;ara dönem&rdquo; rejimi olarak yine örneğine ancak Yunanistan&rsquo;da rastlanan bir başka rejimle karşılaşıyoruz ki, bu da tiranlıktır.</p>

  <p class="p0">Yunanlar Tiran (<span class="t12">tyrannos</span>) terimiyle, bazen halk tabakasına, bazen de yüksek sınıflara mensup, fakat alt tabakaların güven ve saygısını kazanmış, bu tabakalara dayanarak bir hükumet darbesi sonucunda iktidarı eline geçirmiş ve tek başına hüküm sürmeye başlamış insanları kastederler. Tiranlarla krallar arasındaki fark, tiranların yasaya uygun olmayan bir yolla iktidara gelmeleridir. Tiranlar genellikle çok kudretli kişiler olmakla, parti kavgalarını ortadan kaldırarak siteleri içinde sükûn ve güvenliği sağlamak ve ahlakı iyileştirmekle, askeri ve ekonomik gelişmeye önem vermekle, dine ve güzel sanatlara özel bir ilgi göstermekle sivrilmişlerdir. Çünkü onlar, meşru olmayan iktidarlarının güvenliğini halkı memnun etmekte bulmuşlardır. Bunun ise bilimsel, felsefi bakımdan olumlu sonucu şu olmuştur ki bunların zamanında şairler, sanatkârlar, düşünürler, Ortaçağ&rsquo;ın sonunda İtalyan şehir devletlerindeki Sforza, Medici ailelerinin zamanında olduğu gibi himaye görmüşlerdir (Bu da Avrupa Ortaçağ&rsquo;ının sonuyla gösterilen bir başka ilginç benzerliktir). Ancak bunların da dönemi uzun sürmemiş ve iki, üç nesil sonra devrilmişlerdir. Bunların yerine 6. yüzyıl sonundan itibaren demokratik yönetimler geçmeye başlamıştır.</p>

  <p class="p0">Yunan dünyasının başlangıçlarından felsefenin ortaya çıktığı 6. yüzyıl başlarına kadar uzanan siyasal-sosyal tarihinin bu kısa özeti, felsefenin ortaya çıkışıyla ilgili olarak şu önemli olumlu noktaların altını çizmemize imkân vermektedir: Öncelikle Yunan dünyasında merkezî bir devletin olmaması, bir şehir devleti içinde yaşayan filozofa bu şehrin halkı, yönetimi veya yöneticisiyle bir çatışmaya girdiğinde bir başka şehir devletine geçme ve orada düşüncelerini koruyarak geliştirme imkânını vermiştir. Örneğin Samos Adası&rsquo;nda, bu şehrin tiranı Polykrates&rsquo;le arası bozulan Pythagoras, Sicilya&rsquo;da Agrigentum&rsquo;a; Atina&rsquo;da aristokrat sınıfın saldırısı ve kovuşturma tehdidiyle karşılaşan Anaksagoras kendisine kollarını açan Lapseki&rsquo;ye (Lampsakos) sığınabilmiştir. Yine Atina&rsquo;da, Büyük İskender&rsquo;in ölümünden sonra ortaya çıkan Makedonya karşıtı tepkiden kaçan Aristoteles, hayatının son yılını Khalkis&rsquo;te geçirebilmiştir. Gücü, imparatorluğun en ücra köşelerine kadar uzanabilen Pers tipi merkezî bir devlette ise özgür düşünen biri için böyle bir imkânın olamayacağı açıktır.</p>

  <p class="p0">Ayrıca krallıktan demokrasiye uzanan bu değişim sürecinde, site içinde ortaya çıkan ve birbirleriyle sürekli olarak mücadele eden sosyal sınıflar, filozofların şahsında en iyi ideologlarını bulmuşlardır. Herakleitos ve diğer birçok Yunan filozofu, örneğin Platon, Pythagoras vb. ile birlikte aristokratik partinin tarafını tutarken, demokratlar da Empedokles, Demokritos, Protagoras&rsquo;ın şahsında kendi savunucularını bulmuşlardır. Bu farklı görüşlerin ortaya atılması ve savunulması bakımından da, genel olarak Yunan siyasal rejiminin, daha özel olarak şehir devletinin, merkezî bir imparatorluğa oranla ne kadar daha elverişli bir zemini oluşturduğu kolayca tahmin edilebilir.</p>

  <p class="p0">Bunun yanı sıra site devleti, tebaaya yurttaş olma imkânını sağlaması bakımından da önemli bir rol oynamıştır. Platon ideal devletin de yurttaşların sayısını 5040&rsquo;la sınırlandırır. Aristoteles de iyi bir devletin gerek nüfusu, gerekse topraklarının genişliği bakımından belli bir büyüklüğün üzerinde olmaması gerektiği konusunda ısrar eder. Yunan, bizim bugünkü demokrasimiz gibi temsilî bir demokrasi kavramını bilmez. O, yurttaşların çeşitli resmî hizmetlere, idari görev ve mevkilere doğrudan atandığı veya katıldığı doğrudan demokrasiye inanır ve onu gerçekleştirmek peşindedir. Felsefenin ortaya çıkabilmesi için özgür bireylerin, özgür düşünürlerin var olmasının büyük önem taşıdığı kabul edilebilir. Bu tür insanların demokratik bir toplumda, böyle olmayan bir topluma göre ortaya çıkma şansının daha fazla olduğu da makul bir varsayım olarak ileri sürülebilir. Site devletinin, Yunanların ideali olan demokratik rejim için zorunlu bir çerçeve olduğunu düşünürsek, felsefenin ortaya çıkması için böyle bir siyasal düzenin ne kadar olumlu bir zemin oluşturduğunu kolayca görebiliriz.</p>

  <p class="p0">&nbsp;</p>

  <p class="p0"><span class="t11">Yunan Dininin Özellikleri</span></p>

  <p class="p0">Yunan coğrafyasının, siyasal sisteminin ve site düzeninin, felsefenin ortaya çıkması bakımından taşıdığı olumlu özellikleri böylece özetledikten sonra biraz da Yunan dinini ele almamız gerekir.</p>

  <p class="p0">Yunanistan&rsquo;da gördüğümüz ilk düşünsel eserler, destanlardır. Yunan Ortaçağ dünya görüşünü biz bu destanlardan öğrenmekteyiz. Bu ancak 8. yüzyılın sonuna doğru yazıyla tespit edilmişlerdir. Bilindiği gibi, sözünü ettiğimiz bu destanlar, yani <span class="t12">İliada</span> ve <span class="t12">Odysseia,</span> Homeros&rsquo;a mal edilmektedir. Bu destanlarda, Akhalar devrinde çok gelişmiş olan ölüler kültünün Yunan Ortaçağ&rsquo;ında gerilediğini görmekteyiz. Homeros&rsquo;ta, ruhun ölümden sonraki hayatı pek sönük çizgilerle tasvir edilmektedir; Akhilleus öbür dünyada bir kral olmaktansa bu dünyada en ağır şartlar altında yaşayan, bir ırgat olmayı tercih ettiğini söyler.</p>

  <p class="p0">8. yüzyıldan itibaren destan şairlerinin etkisi altında Yunanlar tanrılarını insan şeklinde düşünmeye ve onların heykellerini içine alabilecek ve koruyabilecek tanrı evleri veya tapınaklar inşa etmeye başladı. Ancak bu tapınaklar, tanrı evleri oldukları için müminler onların içlerine girip dua edemezdi. Dinî törenler, tapınağın önünde yer alan bir sunağın etrafında yapılırdı. Gerek bu dini törenleri idare etmek, gerekse tanrıların heykellerine ve kutsal eşyalarına bakmak işini Hierus denilen rahipler Üzerlerine almışlardı.</p>

  <p class="p0">Ancak bu rahipler, Doğu rahipleri gibi diğer insanlardan üstün, tanrıların özel ilgi veya yakınlığını kazanmış, onların sırlarına vakıf olağanüstü insanlar değildiler. Onlar şehir toplumları veya yönetimleri tarafından seçilen bir tür devlet memurları idiler. Bundan dolayı Yunan sitelerinde, devlet memuru olmak için gerekli şartları taşıyan her yurttaş rahip olabilirdi. Bundan ötürü Yunan&rsquo;da eski Doğu devletlerinde, örneğin Mısır&rsquo;da olduğu gibi adeta devlet içinde devlet meydana getiren bir rahip sınıfı hiçbir zaman için var olmamıştır. Dolayısıyla da, Yunan dini hiçbir zaman için dogmatik bir şekil almamıştır. Her Yunan dinini ve tanrılarını kendi dünya görüşüne göre tanımakta, her şair dinsel efsaneleri kendi mizacına ve hayal gücüne göre değiştirmekte özgürdü.</p>

  <p class="p0">Bu özelliklerin de felsefi düşüncenin, yani özgür düşüncenin gelişmesi bakımından sahip olduğu önem tartışılamaz. Çünkü felsefe, toplumdan tevarüs edilen genel kolektif görüşe, dünya görüşüne itiraz etmek, onu eleştirmek ve onun yerine bilinçli olarak geliştirilen özel, kişisel bir dünya görüşünü geçirmek isteği ve çabası olarak başlamıştır. Kesin dogmalarla belirlenen ve güçlü bir rahipler sınıfı tarafından korunan dinsel bir dünya görüşüne karşı çıkmanın ne kadar zor olacağı açıktır.</p>

  <p class="p0">Yunan&rsquo;da rahipler sınıfının bu özel durumu ve Yunan dininin, rahipler tarafından kıskançlıkla korunan bir dogmalar bütününe sahip olmamasının yanı sıra başka bazı özellikleri vardır ki, bu özellikler de Yunan&rsquo;da felsefenin veya daha genel olarak özgür düşüncenin ortaya çıkmasına olumlu katkılarda bulunmuş görülmektedir.</p>

  <p class="p0">Daha önce Yunan dinini esas olarak Homeros ve Hesiodos&rsquo;un yarattıkları şeklindeki Herodot&rsquo;un görüşüne temas ettik. Ancak, bu noktada bir ayrımdan da söz etmek gerekir. Homeros&rsquo;un tasarlamış veya şekillendirmiş olduğu tarzdaki Yunan dini Yunanistan&rsquo;da herkes tarafından tutulmamaktadır. Onun daha ziyade yüksek kültürlü sınıfın din anlayışını temsil ettiğini görmekteyiz. Aşağı halk tabakalarının ise hâlâ eski dinlerin kalıntılarını korudukları anlaşılmaktadır. Nitekim Homeros&rsquo;un dini, hiçbir zaman aşağı halk tabakalarının en eski zamanlardan kalma ilkel inanç ve tapınmalarını ortadan kaldırmaya muvaffak olamayacaktır. Ancak, kültürü yaratan her zaman yüksek sınıf olduğuna göre, bizim bu yüksek sınıfın, yani aristokrat sınıfın dünya görüşünü oluşturmakta Homerosçu dinin etkilerini göz önüne almamızda bir mahzur yoktur.</p>

  <p class="p0">Belirttiğimiz gibi bu dinde kesin olarak tespit edilmiş birtakım dogmalar yoktu. Sonra yine Yunan&rsquo;da bu dinle ilgili olarak devlet içinde devlet oluşturacak tarzda rahipler sınıfının meydana gelmemiş olduğunu söyledik. Ancak Homerosçu çok tanrıcı Yunan dininin, Yunan dünyasında felsefenin ortaya çıkmasını mümkün kılan ve belki bu ikisinden daha önemli olan bir özelliği daha vardır ki, o da bu dinde insanlarla tanrılar arasındaki ilişkilerin tasarlanma biçiminin özelliğidir.</p>

  <p class="p0">Homeros&rsquo;un <span class="t12">İliada</span>&rsquo;sını okuyacak olursak tanrıların ve tanrılarla evren ve insan arasındaki ilişkilerin şu şekilde tasvir edildiğini görmekteyiz: Her şeyden önemlisi burada tanrılar insan biçiminde tasarlanmışlardır. Oysa gerek daha önceki Yunanistan&rsquo;da gerekse diğer Doğu uygarlıklarında böyle bir tasavvura rastlamamaktayız. Oralarda tanrıların ya güçlü hayvanlar şeklinde (boğa, şahin, yılan vb.) veya insan başlı hayvan vücutlu varlıklar olarak tasvir edildiğini görmekteyiz.</p>

  <p class="p0">Öyle anlaşılmaktadır ki, uygarlık ilerledikçe insanların kendilerine olan güvenleri artmakta ve sonunda onlar Homeros&rsquo;ta olduğu gibi tanrıları insanlar olarak tasarlamaktan çekinmemektedirler. O halde bu dinin kendisi, insana ve insan onuruna, insan kabiliyetine verilen büyük önemi göstermektedir. Snell&rsquo;in ayrıntılı ve başarılı bir biçimde gösterdiği gibi, Homeros&rsquo;ta tanrılar insanlara emretmemekte, onlara yalnızca önerilerde bulunmaktadır. Üstelik de bu öneriler insanlara, şüphesiz onlar arasında ileri gelenlere, kahramanlara, son derece yumuşak ve ikna edici bir dille iletilmektedir. Yani insan artık tanrıların bir oyuncağı değildir; onlarla eşit mevkide bulunan bir varlıktır.<a id="a74"></a><a href="../Text/notes.html#a291"><span class="t13">{54}</span></a></p>

  <p class="p0">Homeros&rsquo;un <span class="t12">İliada</span>&rsquo;sında karşımıza çıkan dünya, büyük ölçüde vahşilikten kurtarılmış, ehlileştirilmiş bir dünyadır. Bu dünyada insan kaderine hükmeden karanlık, vahşi güçler yerlerini büyük ölçüde bilinçli, aydın iradelere bırakmıştır. Bu dünyada insanlarla tanrılar arasında belki en önemli fark, tanrıların ölümsüz olmalarına karşılık insanların ortadan kalkan varlıklar olmalarıdır. Öte yandan insanlar zaman zaman tanrılara öfkelenebilmekte, onları kovalayabilmekte, hatta yaralayabilmektedirler. Örneğin Diomedes Afrodit&rsquo;i, Ares&rsquo;i yaralar ve ancak Apollon tarafından durdurulur. <span class="t12">İliada</span>&rsquo;da sık sık tanrılar veya tanrıçaların baba Tanrı Zeus&rsquo;a insanları şikâyet etme olayıyla karşılaşmaktayız. Ancak Zeus&rsquo;un da gücü ve imkânları sınırlıdır. O da olmayacak şeyleri yapamaz; evrenin düzenine aykırı olan olayları gerçekleştiremez. Bundan dolayı Zeus&rsquo;un kendisinin de sık sık kızdığı, köpürdüğü görülür. <span class="t12">İliada</span>&rsquo;da ölümsüz varlıkların iradelerini sınırlayan, ondan üstün olan bir güç de vardır. Bu, Moira veya Kader&rsquo;dir. Tanrılar da insanlar gibi Kader&rsquo;e boyun eğerler. Burada doğa yasası anlayışının açık olmayan bir biçimde ortaya çıktığını söyleyebiliriz.</p>

  <p class="p0">Sonra Homeros&rsquo;un dininde mucizeye, büyüye yer yoktur. Bu bakımdan da Yunan dini ve mitolojisinin &ndash;çünkü Yunan&rsquo;da din mitolojiden ayrılmaz&ndash; Yunan felsefi düşüncesine hayli elverişli bir ortam hazırlamış olduğunu görmekteyiz.</p>

  <h3 class="h30"><a id="ncx206"></a><a id="a75"></a>Dış Etkenler</h3>

  <p class="p0">Yunan&rsquo;da felsefenin ortaya çıkmasına imkân veren veya teşvik eden bu iç etkenlerin yanında en önemli dış etken olarak Yunanların diğer ve kendilerinden daha eski uygarlıklarla ilişkisini gösterebiliriz. Yunan&rsquo;da ilk felsefi-bilimsel çalışmaların Batı Anadolu&rsquo;nun zengin ve müreffeh liman şehirlerinde, örneğin Milet&rsquo;te, Efes&rsquo;te, Teos&rsquo;ta, Klazomenai&rsquo;de, Samos ve Kos adalarında başlaması bir tesadüf değildir. Bu şehirler hem Doğu&rsquo;dan, karadan gelen kervan ve ticaret yollarının sonunda bulunuyor, hem de deniz ticaretinin ana merkezlerini oluşturuyordu. Ticari ilişkilerde ise sadece malların değiş tokuş edilmediği, aynı zamanda fikirler, buluşların da bir yandan diğerine geçtiği bilinmektedir. İlkçağ felsefe tarihçilerinin ilk dönem Yunan filozoflarının çoğuna Mısır, Babil, İran ve hatta Hindistan&rsquo;a kadar yolculuklar yaptırmaları bir rastlantı değildir. Thales&rsquo;in Yunan dünyasına Mısır&rsquo;dan geometri bilimini alıp getiren ilk kişi olduğu haber verilir. Pythagoras&rsquo;ın ruh kuramında Hint etkisinden söz edilir. Platon, Mısırlı rahiplere &ldquo;Yunanlar, sizler çocuksunuz&rdquo; sözünü söylettirir. Yine Thales&rsquo;in İÖ 585 yılında meydana geldiği hesaplanan güneş tutulmasına ilişkin tahmini, ancak Mezopotamyalılar tarafından tutulmuş olan gök cisimlerinin hareketlerine ilişkin cetvelleri (ziyçler) görmüş olmasıyla açıklanabilir. Aristoteles matematik sanatların, kâfi derecede boş zamana sahip olan Mısırlı rahipler tarafından yaratılmış olduğunu söyler.</p>

  <p class="p0">Bütün bunlar Yunanların kendilerinin matematik, astronomi gibi bilimler alanında Doğu uygarlıklarına neler borçlu olduklarının bilincinde olduklarını göstermektedir. Bu önemli &ldquo;alışverişlere&rdquo; Yunanların Lidya&rsquo;dan parayı, Mısır&rsquo;dan papirüsü, Fenike&rsquo;den alfabeyi almış oldukları gerçeğini eklersek, Yunanların Doğu&rsquo;ya olan borçlarının büyüklüğünü hesaplayabiliriz. Büyük Doğu uygarlıklarıyla ilişkisi sonucunda elde ettiği bütün bu bilgi, buluş ve görüşlerin Yunan&rsquo;a dünyayı tanıma, bilme, dolayısıyla eski tasavvurlarından şüphe etme, onları soruşturma ve yerlerine bu yeni bilgi ve birikimine uygun bir tasavvur oluşturma yönünde büyük bir atılım sağlamış olduğu şüphesizdir.</p>

  <p class="p0"><a id="a76"></a>&nbsp;</p>
</body>
</html>
