<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_44">X<br class="chapter" />
  Gölgenin Sahibi2&gt;</h2>

  <p class="normal1">“Ben, Beauvais’li, sonra Paris’te yaşamış olan talihsiz doktor Alexandre Manette. Bu acıklı mektubu Bastille’deki kasvetli hücremden yazıyorum. 1767 yılının son ayı içindeyiz. Büyük olanaksızlıklar içinde, fırsat buldukça gizli gizli yazdığım bu mektubu bacanın duvarında, uzun zamandır, binbir zahmetle oyup hazırladığım yere saklamayı düşünüyorum. Belki ben ve acılarım toprağa karıştıktan sonra merhametli biri bu mektubu bulur.</p>

  <p class="normal1">Bu sözcükleri, bacadan kazıdığım kurum ve kömüre kanımı karıştırarak, paslı bir demirin ucuyla yazıyorum. Mahkûmiyetimin onuncu yılının son ayı. Umut yüreğimden tamamen silindi gitti. Kendimde farkına vardığım bazı korkutucu belirtilerden çıkarttığım kadarıyla akli dengemi daha uzun süre koruyamayacağım; ama şunu da önemle belirtmeliyim ki şu an aklım başımda. Hafızam yerinde ve ayrıntıları bile hatırlayabiliyorum. Tanrı şahidimdir ki, bu mektup bir gün okunsun ya da okunmasın, şu an kâğıda yazdığım bu son sözcükler tamamen doğrudur.</p>

  <p class="normal1">1757 yılının aralık ayının üçüncü haftası (sanırım ayın yirmi ikisiydi), bulutlu ve mehtaplı bir gece, Tıp Okulu’nun bulunduğu sokaktaki evimden bir saat uzaklıkta, temiz hava almak için çıkmış rıhtımın sessiz ve de ıssız olan yanı boyunca Seine Nehri kıyısında yürüyordum ki, bir arabanın arkamdan hızla yaklaşmakta olduğunu fark ettim. Beni altına alacağı korkusuyla kenara çekildim; yanımdan geçtiği sırada biri arabadan kafasını dışarı uzatarak durması için arabacıya seslendi.</p>

  <p class="normal1">Arabacı dizginleri çeker çekmez araba durdu ve aynı ses bu sefer bana adımla seslendi. Cevap verdim. Araba o sırada benim bulunduğum yerden epey ilerde olduğu için ben arabanın yanına gidinceye kadar iki beyefendi kapıyı açıp arabadan inmeye vakit bulmuşlardı. Her ikisinin de pelerinlerine sarınmış kendilerini saklamaya çalıştıklarını fark ettim. Arabanın kapısının hemen yanında birlikte duruyorlardı; bu sırada görebildiğim kadarıyla hemen hemen benim yaşlarımda, belki biraz daha gençtiler ve de boy bos, tavır, ses ve yüz itibarıyla birbirlerine çok benziyorlardı.</p>

  <p class="normal1">‘Doktor Manette, siz misiniz?’ diye sordu biri.</p>

  <p class="normal1">‘Evet,’ dedim.</p>

  <p class="normal1">‘Beauvais’li Doktor Manette mi?’ diye sordu öteki. ‘Son bir iki yıldır Paris’te yıldızı parlayan genç doktor, usta cerrah, öyle değil mi?’</p>

  <p class="normal1">‘Beyler,’ dedim, ‘kendisinden övgüyle bahsettiğiniz Doktor Manette benim.’</p>

  <p class="normal1">‘Evinizden geliyoruz, sizi orada bulamadık, ama bu yol üzerinde yürüyor olabileceğinizi öğrenince sizi bulma ümidiyle yolu takip ettik. Şimdi lütfen arabaya biner misiniz?’ dedi ilki.</p>

  <p class="normal1">Her ikisinin tavırları da gayet buyurgandı. Konuşurken aynı zamanda beni araba ile kendileri arasına alacak şekilde durdular. Onlar silahlıydı. Ben ise değildim.</p>

  <p class="normal1">‘Beyler, beni affedin, ama önce genellikle kime yardım etme şerefine nail olduğumu ve bakacağım hastanın durumunu sorarım,’ dedim.</p>

  <p class="normal1">Bu soruya cevap veren ikincisi oldu:</p>

  <p class="normal1">‘Doktor, sizin hastalarınız varlıklı insanlar. Hastanın durumuna gelince sizin doktorluk tecrübenize olan güvenimiz dolayısıyla hastanın durumunu bizim tarif etmemizdense sizin görmenizin daha iyi olacağını düşündük. Bu kadarı yeter. Şimdi arabaya biner misiniz?’</p>

  <p class="normal1">Dediklerini yapmaktan başka çarem yoktu. Sesimi çıkarmadan arabaya bindim. Onlar da arkamdan bindiler. En arkadan geleni, merdivenleri yukarı aldıktan sonra içeriye atladı. Araba döndü ve eski hızıyla yoluna devam etti.</p>

  <p class="normal1">Bu konuşmayı tıpkı olduğu gibi aktardım. Kelimesi kelimesine aynı olduğundan zerre kadar şüphem yok. Zihnimi toparlamaya çalışarak her şeyi dağılmadan, tam gerçekleştikleri şekliyle anlatıyorum. Bundan sonra kesik kesik işaretler ve çizgiler koyacağım yerler yazmaya ara verdiğimi ve mektubu sakladığımı gösteriyor...</p>

  <p class="normal1">Araba sokakları arkada bırakarak Kuzey Sınırı’nı geçti ve köy yoluna girdi. Sınırdan yaklaşık dört mil kadar uzaklaştıktan sonra –bunu dönüş yolu sırasında hesaplamıştım; yoksa giderken değil– araba ana yoldan ayrıldı ve oralarda tek olan bir evin önünde durdu. Hep birlikte arabadan inip bakımsızlıktan çeşmesi taşmış olan bir bahçenin ıslak ve yumuşak yolundan geçerek kapıya ulaştık. Zili çaldıklarında kapı hemen açılmadı; bu yüzden adamlardan biri kapıyı açan adamın yüzüne elindeki ağır binici eldiveniyle vurdu.</p>

  <p class="normal1">Bu davranışta özellikle dikkatimi çeken herhangi bir şey yoktu, çünkü sıradan insanların köpeklerden daha fazla dayak yediklerini çok görmüştüm. Ama yanımdaki diğeri gibi öfkeli olan adam da aynı şekilde koluyla kapıyı açan adama vurduğunda, görünüşleri ve tavırları birbirlerine çok benzeyen bu adamların ikiz olduklarını anladım.</p>

  <p class="normal1">Dış kapıyı (bu kapı geldiğimizde kilitliydi, kardeşlerden biri kilidi açıp bizi içeriye aldıktan sonra tekrar kilitlemişti) geçtiğimiz andan itibaren yukarıdaki bir odadan çığlıklar geldiğini duymaya başladım. Doğruca oraya götürüldüm, basamakları çıktıkça çığlıklar daha da yükseliyordu. Odaya girdiğimizde içerde ateşler içinde yatan bir hasta gördüm.</p>

  <p class="normal1">Hasta çok güzel, genç bir kadındı; büyük bir olasılıkla yirmisinde bile değildi. Saçı başı darmadağın, kolları da paçavra ve mendillerle yanlarına bağlıydı. Bu paçavraların bir beyefendinin elbisesinin parçaları olduğunu anlamıştım. İçlerinden bir tanesi tören elbiselerinde kullanılan türden, etrafı saçaklı bir boyun fularına ait bir parçaydı ve üzerinde soylu birinin armasıyla “E” harfinin işli olduğunu gördüm.</p>

  <p class="normal1">Bunu daha hastayı ilk gördüğümde fark etmiştim. Çünkü genç kız, yatağın içinde kıvranırken, yüzü yatağın kenarına dönmüş ve fuların ucu ağzına girerek hastayı neredeyse nefessiz bırakmıştı. İlk işim fuları kızın ağzından dışarı alarak onu rahatlatmak oldu; fuları çıkarırken köşesindeki işleme dikkatimi çekti.</p>

  <p class="normal1">Hastayı yavaşça çevirdim, sakinleştirip hareket etmesini önlemek için ellerimle göğsünün üzerine bastırdım ve yüzüne baktım. Gözleri büyümüş, bakışları vahşileşmişti ve hiç durmadan insanın içini parçalayan çığlıklar atıyor, ‘Kocam, babam, kardeşim!’ diye tekrarlıyor, sonra bir ara durup on ikiye kadar sayıyor ve ardından ‘Şişt!’ diyordu. Kısa bir süre dinlenip tekrar çığlık atmaya, ‘Kocam, babam, kardeşim!’ diye bağırmaya başlıyor, ardından yeniden sayıyor ve ‘Şişşt!’ diyordu; yaptığı şeyler ve bunları gerçekleştirme sırası hiç değişmiyor, o kısa molalar haricinde hiç susmuyordu.</p>

  <p class="normal1">‘Bu durum ne zamandan beri devam ediyor?’ diye sordum.</p>

  <p class="normal1">Kardeşleri birbirinden ayırt etmek için onları büyük olan ve küçük olan olarak adlandıracağım. Büyük olanla kastettiğim, sözü en çok geçen. Soruma büyük olan cevap verdi: ‘Dün gece bu saatlerden beri.’</p>

  <p class="normal1">‘Bir kocası, kardeşi, babası var mı?’</p>

  <p class="normal1">‘Kardeşi var.’</p>

  <p class="normal1">‘Kardeşiyle mi konuşuyorum?’</p>

  <p class="normal1">Büyük bir saygısızlığa uğramış biri edasıyla, ‘Hayır,’ dedi.</p>

  <p class="normal1">‘Son zamanlarda on iki sayısıyla bağlantılı olacak bir şeyler yaşadı mı?’</p>

  <p class="normal1">Küçük olan sabırsızlıkla cevap verdi: ‘Bu saatteki on ikiyle alakalı.’</p>

  <p class="normal1">‘Bakın, beyler,’ dedim; ellerim hâlâ kadının göğsünün üzerindeydi. ‘Beni getirdiniz ama boşuna! Ne ile karşılaşacağımı bilseydim, hazırlıklı gelirdim. Böyle olunca da ister istemez zaman kaybı olacak. Bu ıssız yerde ilaç temin edebileceğimiz hiçbir yer yok.’</p>

  <p class="normal1">Büyük kardeş küçük olana baktı; adam kibirli bir ifadeyle, ‘Burada bir ilaç kutusu var,’ dedi. Kutuyu dolaptan çıkarıp masanın üstüne koydu...</p>

  <p class="normal1">Şişelerden bazılarını açtım, kokladım ve kapaklarını dudaklarıma değdirdim. İçinde zehirli bir madde barındıran sakinleştiricilerden başka bir şey kullanmak isteseydim bile hiçbirini kullanamazdım.</p>

  <p class="normal1">‘İlaçlardan şüphe mi ediyorsunuz?’ diye sordu küçük olan.</p>

  <p class="normal1">‘Görüyorsunuz ya beyefendi, onlardan kullanacağım,’ diye cevap verdim ve başka bir şey söylemedim.</p>

  <p class="normal1">Büyük güçlüklerle ve birkaç denemeden sonra, vermeyi istediğim dozu hastaya yutturmayı başardım. Bir süre sonra aynı şeyi tekrar uygulamayı düşündüğümden ve bunun sonucunu da başında gözlemlemem gerektiğinden yatağın kenarına oturdum. Bir köşeye çekilmiş, çekingen ve ürkek bir de kadın vardı; aşağıdaki adamın karısıydı. Ev eski ve rutubetliydi; özensizce döşenmişti ve geçici olarak, pek yakın bir zamandır kullanılmaya başlandığı da belliydi. Genç kadının çığlıklarının dışarıya taşmasını önlemek için pencerelere eski kalın örtüler çivilenmişti. ‘Kocam, kardeşim, babam!’ çığlıkları devam ediyor, on ikiye kadar sayılıyor ve ‘Şişt!’ deniyordu. Nöbet çok şiddetli geçtiği için kollarındaki bağları çözmemiştim, ama bağların acı verip vermediğine dikkat ediyordum. Hastada cesaretlendirici tek değişiklik onun göğsü üzerine koyduğum elimin yatıştırıcı bir etki yapması ve birkaç dakikalığına bedenini sakinleştirmesiydi. Çığlıklar üzerinde ise hiçbir etkisi olmamıştı; bir saat sarkacı bile bu kadar düzenli çalışamazdı.</p>

  <p class="normal1">Elimin böylesi bir etkisi olduğu için sanırım yarım saat kadar yatağın yanında oturdum. Bu sırada iki kardeş de beni izliyorlardı. Sonra büyük olan, ‘Bir hasta daha var,’ dedi.</p>

  <p class="normal1">İrkilmiştim. ‘Durumu acil mi?’ diye sordum.</p>

  <p class="normal1">Kayıtsız bir tavırla, ‘Bir baksanız iyi olur,’ dedi ve eline bir lamba aldı...</p>

  <p class="normal1">Diğer hasta, arkada, ikinci katın merdivenlerinin karşısında duran odada yatıyordu; burası ahırın üstündeki bir samanlıktı. Odanın bir kısmını alçak alçı badanalı bir tavan kapatıyordu; bir kısmı ise açıktaydı, kiremit dam görünüyor, içeriye güneş ışıkları giriyordu. Açık olan kısma kuru ot, saman, yakacak odun ve bir sandık dolusu da elma konulmuştu. Diğer tarafa ulaşmak için bu kısımdan geçmek zorundaydım. Hafızam gayet sağlam ve her şeyi ayrıntılarıyla hatırlıyorum. Bastille’deki hücremde, mahkûmiyetimin onuncu yılını bitirmek üzere olduğum şu günlerde, bütün ayrıntılarıyla o geceyi yeniden yaşıyormuş gibi zihnimde görüyorum.</p>

  <p class="normal1">Yere yayılmış otların üzerinde, başının altına bir yastık konmuş, en fazla on yedi yaşlarında olabilecek yakışıklı bir köy delikanlısı uzanıyordu. Sırtüstü yatırılmıştı; dişleri kenetli, sağ kolu göğsünün üzerinde, sürekli tavana bakıyordu. Diz çöküp üzerine eğildiğim halde, yaranın nerede olduğunu görememiştim ama çocuğun sivri uçlu keskin bir şeyle yaralandığını ve ölmek üzere olduğunu anlayabiliyordum.</p>

  <p class="normal1">‘Doktorum ben, zavallı dostum, izin ver de yarana bir bakayım,’ dedim.</p>

  <p class="normal1">‘İstemiyorum. Kalsın,’ diye cevap verdi çocuk.</p>

  <p class="normal1">Eli yaranın üzerindeydi. Bu yüzden elini kaldırması için onu ikna etmeye çalıştım. Yara, yirmi-yirmi dört saat kadar önce alınmış bir kılıç darbesiyle oluşmuştu. Zaman kaybetmeden müdahale edilmiş olsaydı bile hiçbir marifet o yarayı iyileştiremezdi. Çocuk kısa bir süre içinde ölecekti. Gözlerimi büyük kardeşe çevirdiğimde, onun, can çekişmekte olan bu çocuğa, bir insana değil de, yaralı bir kuşa ya da bir tavşana bakar gibi baktığını fark ettim.</p>

  <p class="normal1">‘Nasıl oldu bu, beyefendi?’ diye sordum.</p>

  <p class="normal1">‘Genç ve çılgın soysuz bir köpek! Bir köylü! Kardeşimi tahrik ederek kendisine saldırmaya zorladı ve sonra da kardeşimin kılıcıyla yere yığıldı; bir beyefendi gibi.’</p>

  <p class="normal1">Cevabında merhametin, acının ya da başka herhangi bir insani duygunun esamesi yoktu. Konuşan adam bu farklı sınıftan yaratığın orada ölmesini uygun bulmamış ve kendi sınıfından haşereler gibi kuytu bir köşede ölmesinin daha iyi olacağını düşünmüştü besbelli. Çocuğa ya da onun bu talihsizliğine bir dirhem olsun acımıyordu.</p>

  <p class="normal1">Adam konuşurken çocuk gözlerini yavaşça ona çevirdi, sonra da bana baktı.</p>

  <p class="normal1">‘Doktor, bu asiller çok gururludurlar, ama biz soysuz köpekler de bazen gururlu olmasını biliriz. Bizi sömürür, öfkeden kudurtur, döver, öldürürler; ama yine de geriye biraz gurur kalır. O nasıl, ona baktınız mı, doktor?’</p>

  <p class="normal1">Aradaki mesafe sesi azaltsa da haykırışlar ve ağlamalar oradan duyulabiliyordu. Kadın yanımızda yatıyormuş gibi işaret ederek konuşmuştu.</p>

  <p class="normal1">Baktığımı söyledim.</p>

  <p class="normal1">‘O benim kız kardeşim, doktor. Bu soylular, o haklarıyla yıllardır, kız kardeşlerimizin ahlaklarıyla, namuslarıyla utanç verici bir şekilde oynuyorlar; ama aramızda hâlâ iyi kızlar var. Biliyorum; babamın da bunu söylediğini duymuştum. O iyi bir kızdı. İyi bir gençle sözlüydü; genç, bu adamın kiracısıydı. Hepimiz onun kiracısıydık, onun için çalışıyorduk, orada duran o adam için... Diğer adam da onun kardeşi; kötü soyunun en kötüsü.’</p>

  <p class="normal1">Çocuk konuşacak gücü toparlayabilmek için epey zorlanıyordu; ama ruhu korkunç bir güçle konuşmaya devam ediyordu.</p>

  <p class="normal1">‘Şurada duran adam bizi soyup soğana çevirdi; tıpkı biz soysuz köpekleri soyup soğana çeviren o üstün varlıklar gibi; merhamet etmeden vergiler topladı, para vermeden çalıştırdı, mısırımızı onun değirmeninde öğütmeye zorladı. Sahibi olduğu yığınla evcil kuşu beslenmeleri için perişan haldeki tarlalarımıza saldı; halbuki bizim kendimiz için tek bir kuş bile tutmamız yasaktı. Öyle yağmalandık, öyle sömürüldük ki elimize yiyecek bir parça et geçtiğinde, adamları fark edip de onu bizden almasın diye kapıları sürgüleyip, pencereleri kapatarak korku içinde yiyebildik. Size söylüyorum, öylesine soyulduk, öylesine avlandık ve de öylesine yoksul düşürüldük ki babam bize bu dünyaya çocuk getirmenin korkunç bir şey olduğunu, kadınlarımızın kısır kalıp zavallı, sefil soyumuzun tükenmesi için dua etmemiz gerektiğini söyler oldu!’</p>

  <p class="normal1">Daha önce, ezilmişlik duygusunun böyle, ateş gibi parlayıverdiğine hiç şahit olmamıştım. İnsanların içinde bir yerlerde gizli olmalı diye düşünyordum ve ölmek üzere olan bu çocukla karşılaşana dek de açığa vurulduğunu hiç görmemiştim.</p>

  <p class="normal1">‘Her neyse, doktor, kardeşim evlendi. Zavallı adam o zamanlar hastaydı ve kardeşim sevdiği adamla evimizde, şuradaki adamın deyimiyle köpek kulübesinde, ona bakıp rahat yaşatmak için evlenmişti. Evlendiklerinin üzerinden birkaç hafta geçmemişti ki, o adamın kardeşi kız kardeşimi görüp beğendi ve kocasından ödünç istedi. Bizim gibiler için koca olmanın ne anlamı vardı ki! Kardeşi bu konuda çok istekliydi, ama kız kardeşim de iyi ve ahlaklı bir kızdı ve bu adamın kardeşine karşı duyduğu nefret, benimki kadar güçlüydü. O ikisi, kocasını ikna etmek ve kardeşime isteklerini kabul ettirmek için neler yaptılar biliyor musunuz?’</p>

  <p class="normal1">Çocuk üzerime kilitlenmiş bakışlarını kendisini izleyen adamlara çevirdi; işte o an, bu iki adamın yüzünde çocuğun anlattıklarının doğru olduğunu söyleyen bir ifade vardı. Bunu şu an, Bastille’de bile görebiliyorum: Birbirinin zıttı iki tür gurur karşı karşıyaydı; beyefendinin bütün o kayıtsız ve aldırışsız tavrı karşısında köylünün aşağılanmışlık duygusu ve intikam arzusu.</p>

  <p class="normal1">‘Bilirsiniz, doktor, bu soylu kişilerin hakları arasında biz soysuz köpekleri at arabalarına koşup sürmek de vardır. Kardeşimin kocasına da böyle yaptılar. Bilirsiniz ki, bu soylu kişilerin hakları arasında bizi bütün gece topraklarında tutup, soylu uykuları bölünmesin diye kurbağaların susturulması işinde kullanmak da vardır. Onu bütün gece sislerin içinde tutup gündüz de arabaya koştular. Ama yine de ikna edemediler. Hayır! Bir gün, tam öğlen vakti, bir şeyler yesin diye –tabii yiyecek bir şey bulabilirse– onu çözdüler; işte o zaman zavallı, her saat vuruşunda tam on iki defa hıçkırarak kardeşimin kolları arasında can verdi.’</p>

  <p class="normal1">Adamın onlara yaptığı kötülükleri anlatmak için duyduğu güçlü arzudan başka bir şey değildi onu hayatta tutan. Elini göğsünde tutmaya devam ederek yarasını kapatmak için geriye doğru bastırırken, yaklaşan ölüm gölgelerini de öyle geriye itiyordu sanki.</p>

  <p class="normal1">‘Sonra, şu adamın kardeşi, onun izniyle, hatta bizzat yardımıyla, kız kardeşimi alıp götürdü; kardeşimin ona ne cevap verdiğini biliyorum –bunu sizin de öğrenmeniz uzun sürmeyecektir doktor– ama buna rağmen kısa bir süre eğlenip vakit geçirmek için onu, kardeşimi alıp götürdü. Kardeşimi yolda gördüm; yanımdan geçip gitti. Eve haber verdiğimde babamın yüreği yandı kavruldu, ama ağzını bıçak açmadı. Küçük kız kardeşimi alıp –bir kız kardeşim daha vardı– bu adamın ulaşamayacağı, en azından onun kölesi olmayacağı bir yere götürdüm. Sonra da adamın izini sürüp buraya kadar geldim ve dün gece de tırmanarak içeri girdim; soysuz bir köpektim, ama kılıcım vardı. Nerede samanlığın o penceresi? Buralarda bir yerde mi?’</p>

  <p class="normal1">Oda kararmaya, görebildiği alan, dünyası daralmaya başlamıştı onun için. Etrafıma bir göz attım; bir kargaşa olmuş gibi kuru otların ve samanların ortalığa saçılmış olduğunu fark ettim.</p>

  <p class="normal1">‘Kız kardeşim benim geldiğimi duydu ve aşağıya koştu. Adam ölünceye kadar yanımıza yaklaşmamasını söyledim ona. Adam geldi, önce yüzüme bir miktar para fırlattı; sonra da bir kırbaçla vurdu bana. Soysuz bir köpek olmama rağmen ben de kılıcını çekmeye zorlamak için ona vurdum. Varsın adi, değersiz kanımla lekelenmiş kılıcıyla beni bin parçaya bölsün. Kendini savunmak için kılıcını çıkardı ve canını kurtarmak için olanca hüneriyle üstüme saldırdı.’</p>

  <p class="normal1">Biraz önce gözüm samanların arasında duran kırık bir kılıca takılmıştı. Bir beyefendiye ait bir kılıçtı. Başka bir tarafta da bir asker kılıcına benzeyen eski bir kılıç vardı.</p>

  <p class="normal1">‘Şimdi, kaldırın beni, doktor, kaldırın beni. O adam nerede?’</p>

  <p class="normal1">Çocuğu biraz kaldırdım ve diğer kardeşi kastettiğini düşünerek, ‘Burada değil,’ dedim.</p>

  <p class="normal1">‘O! Bir soylu olarak gururlu olabilir ama beni görmek istemeyecek kadar da korkak. Az önce burada olan o adam nerede? Yüzümü ona doğru çevirin.’</p>

  <p class="normal1">Başını dizime dayayıp dediğini yaptım. Ama o olağandışı gücü toplamak için yeteri kadar bekledikten sonra kendi kendine tamamen doğrularak beni de kalkmak zorunda bıraktı, aksi halde ona destek olamazdım.</p>

  <p class="normal1">Çocuk adama döndü; gözlerini alabildiğince açmış, sağ elini kaldırmıştı.</p>

  <p class="normal1">‘Marki, bütün bunların hesabının sorulacağı gün, siz ve sizin kötü soyunuzun en son bireyine kadar hepinizden yaptıklarınızın hesabını soracağım. Bunu yapacağıma dair bir söz olarak alın diye kanımla üzerinize haç çiziyorum. Bütün bunların hesabının sorulacağı gün soyunun en kötüsü olan kardeşine, yaptıklarının hepsinin hesabını teker teker soracağım. Şu haçı da, bunu yapacağımın sözü olsun diye, onun üzerine çiziyorum.’</p>

  <p class="normal1">Çocuk, elini iki kez göğsündeki yaraya dokundurdu ve işaret parmağıyla havaya haç çizdi. Parmağı havada, bir süre öylece ayakta kaldı ve parmağıyla beraber kendisi de düştü. Ölü bedenini yere uzattım...</p>

  <p class="normal1">Genç kadının yanına döndüğümde onu bıraktığım halde, aynı düzen ve devamlılıkla sayıklarken buldum. Bunun böyle birkaç saat daha devam edeceğini ve belki de bir mezarın sessizliğinde son bulacağını biliyordum.</p>

  <p class="normal1">Daha önce verdiğim ilaçlardan tekrar verdim. Gecenin geç vakitlerine kadar da hastanın yanında kaldım. Acı çığlıklarının şiddeti hiç azalmamış, ağzından çıkan sözcükler ve söyleniş düzenleri hiç değişmemişti; ‘Kocam, kardeşim, babam! Bir, iki, üç, dört, beş, altı, yedi, sekiz, dokuz, on, on bir, on iki. Şişşt!’</p>

  <p class="normal1">Bu onu ilk gördüğüm andan itibaren yirmi altı saat boyunca böyle devam etti. Yanına iki defa gidip geldim ve halsiz düşmeye başladığında da yanında oturdum. Bu fırsatı değerlendirip yardım edebilmek için ne yapılabilirse yaptım; sonra hasta yavaş yavaş sakinleşti ve ölü gibi uzandı.</p>

  <p class="normal1">Uzun ve korkunç bir fırtınanın ardından sonunda yağmur ve rüzgâr dinmiş gibiydi. Kollarını çözdüm ve sonra da onu düzgün bir şekilde yatırmama ve yırttığı giysilerini düzeltip toparlamama yardım etmesi için kadını çağırdım. O sırada bir anne olmanın ilk belirtilerini taşıdığını gördüm ve işte o zaman onun için içimde var olan azıcık ümidi de kaybettim.</p>

  <p class="normal1">‘Öldü mü?’ diye sordu Marki. Ondan büyük olanı diye bahsetmeye devam edeceğim; attan inmiş, çizmeleriyle odaya girmişti.</p>

  <p class="normal1">‘Ölmedi, ama ölmek üzere.’</p>

  <p class="normal1">Kadına bir çeşit merakla yukarıdan bakarak, ‘Şu soysuz vücutlarda da ne kuvvet var!’ dedi.</p>

  <p class="normal1">‘Acı ve çaresizlikte olağanüstü bir güç vardır,’ diye cevap verdim ona.</p>

  <p class="normal1">Sözlerim üzerine önce güldü, ama sonra kaşlarını çattı. Ayağıyla bir sandalyeyi yanıma doğru çekti ve kadına dışarıya çıkmasını söyledi, sonra alçak sesle, ‘Doktor, kardeşimi bu zor durumda bulunca sizin yardımınızı almayı ben teklif ettim. Çok ünlüsünüz ve geleceğini güvence altına almayı düşünen bir genç olarak kendi çıkarlarınızın farkındasınızdır muhtemelen. Burada olanlar görebileceğiniz, ama hakkında konuşamayacağınız türden şeyler.’</p>

  <p class="normal1">Hastanın nefesini dinledim ve cevap vermekten kaçındım.</p>

  <p class="normal1">‘Beni dinleme lütfunda bulunur musunuz, doktor?’</p>

  <p class="normal1">‘Efendim, benim mesleğimde hastaların anlattıkları saklanır,’ dedim. Cevap verirken temkinli davranmıştım çünkü duyduklarım ve gördüklerim kafamı allak bullak etmişti.</p>

  <p class="normal1">Kadının soluk alış verişini fark edebilmek çok zordu; dikkatle nabzını ve kalbini dinlemeye çalıştım. Yaşıyordu ama o kadar. Oturduğum yerde etrafıma baktığımda kardeşleri dikkatle beni izlerken buldum...</p>

  <p class="normal1">Büyük güçlükler içinde yazıyorum; hava çok soğuk ve yazıyı yazarken yakalanıp yerin altındaki o karanlık hücrelerden birine kapatılacağım diye ödüm patlıyor; bu yüzden yazıyı kısa tutmak zorundayım. Hafızamda herhangi bir karışıklık ya da boşluk yok; kardeşlerle aramda geçen konuşmaları kelimesi kelimesine hatırlayabiliyorum ve tüm ayrıntılarıyla anlatabilirim.</p>

  <p class="normal1">Kadıncağız bir hafta boyunca can çekişti. Son zamanlarına doğru söylediği birkaç heceyi ancak kulağımı dudaklarına yaklaştırarak anlayabildim. Bana nerede olduğunu sordu, söyledim; kim olduğumu sordu, söyledim. Ona soyadını sordum, ama boşunaydı. Başını yastığın üstünde hafifçe salladı ve genç çocuk gibi o da sırrını vermedi.</p>

  <p class="normal1">Kardeşlere kadının durumunun kötüye gittiğini ve bir sonraki güne çıkamayabileceğini söylediğim zamana kadar ona herhangi bir soru daha sorma fırsatım olmadı. O noktadan sonra, hasta kadının yanına o kadının ve benim dışımda kimsenin gelmemiş olmasına rağmen kardeşlerden bir tanesi kıskançlıkla, sürekli olarak yatağın başucundaki perdenin arkasında oturdu. Durum böyle olunca da kadınla konuşabileceklerim konusunda pek tedirgin gibi görünmediler; aklımdan sanki aynı zamanda ben de ölüyormuşum gibi bir düşünce geçti.</p>

  <p class="normal1">Genç olanın (ondan bu şekilde bahsediyordum) köylü bir delikanlıyla kılıç tokuşturmasını gururlarına yediremediklerini hep gözlüyordum. Her ikisinin de kafalarını meşgul ediyormuş gibi görünen tek şey, bunun aile için çok aşağılayıcı ve gülünç bir olay olduğuydu sanki. Küçük kardeşle her göz göze gelişimde bakışlarındaki ifade, köylü delikanlıdan öğrendiklerimden dolayı bana karşı içinde derin bir nefret duyduğunu düşündürtüyordu. Bana karşı olan tavırları, büyük olanınkinden daha yumuşak ve kibarcaydı, ama gene de bunu görebiliyordum. Ayrıca, büyüğün gözünde de bir yüktüm.</p>

  <p class="normal1">Hastam, gece yarısından iki saat önce öldü –onu ilk gördüğüm andan itibaren dakikası dakikasına izlemiştim. Genç kadının başı mahzun bir şekilde hafifçe bir yana düşüp de dünyevi bütün keder ve sıkıntıları son bulduğu o vakit onunla baş başaydım.</p>

  <p class="normal1">Kardeşler alt katta bir odada, bir an önce gitmek için sabırsızlıkla bekliyorlardı. Yatağın yanında yalnız başımayken, onların aşağıda kamçılarıyla çizmelerine vurarak odada bir aşağı bir yukarı gezindiklerini duyabiliyordum.</p>

  <p class="normal1">Yanlarına gittiğimde, büyük kardeş, ‘Nihayet öldü mü?’ diye sordu.</p>

  <p class="normal1">‘Öldü,’ diye karşılık verdim.</p>

  <p class="normal1">‘Seni tebrik ediyorum, kardeşim.’ Geriye, kardeşine doğru dönerken söylediği sözler bunlar olmuştu.</p>

  <p class="normal1">Daha önce bana para teklif etmişti, ama ben parayı almayı sonraki bir zamana bırakmıştım. Şimdi bana bir kese altın veriyordu. Keseyi elinden aldım, ama tekrar masanın üzerine bıraktım. Bu konuyu önceden düşünmüş ve hiçbir şey almamaya karar vermiştim.</p>

  <p class="normal1">‘Lütfen beni mazur görün. Bu şartlar altında alamam,’ dedim.</p>

  <p class="normal1">Birbirlerine baktılar; sonra da karşılıklı selamlaştık ve tek kelime bile etmeden ayrıldık...</p>

  <p class="normal1">Çok ama çok yorgunum; ıstıraptan bitap düşmüş bir haldeyim. Şu sıska elimle yazdıklarımı bile okuyamıyorum.</p>

  <p class="normal1">Bana teklif ettikleri o bir kese altın, bir sabah erken saatlerde, üzerinde ismim yazılı olan bir kutu içinde kapıma bırakılmıştı. Olayların en başından beri, korku ve tedirginlik içinde, ne yapmam gerektiği konusunu düşünüp duruyordum. O gün Bakana, çağrıldığım o iki hastayı ve gittiğim yeri, yani bütün olanları ayrıntılı olarak anlatan özel bir mektup yazmaya karar verdim. Sarayın nüfuzunun ve soyluların dokunulmazlığının farkındaydım ve meselenin hiç duyulmayacağını da tahmin ediyordum; ama yine de içimi, kendi vicdanımı rahatlatmak istiyordum. Meseleyi büyük bir sır gibi karımdan dahi saklamıştım; ama bunu da mektubumda anlatmaya karar vermiştim. Karşı karşıya olduğum tehlike her neyse, içimde ona yönelik bir korku yoktu; ama benim bildiklerimi öğrenirlerse başkalarının da tehlike içine girebileceğinin bilincindeydim.</p>

  <p class="normal1">O gün çok işim vardı ve bu yüzden mektubu o gece tamamlayamadım. Ertesi sabah, mektubu bitirmek için her zamankinden çok daha erken kalktım. Yılın son günüydü. Dışarıda benimle görüşmek isteyen bir bayanın beklemekte olduğu söylendiğinde mektubu henüz bitirmiştim...</p>

  <p class="normal1">Kendime edindiğim bu iş yüzünden gittikçe gücüm tükeniyor. Burası çok soğuk ve karanlık; algılarım çok zayıfladı ve üzerime korkunç bir kasvet çöktü.</p>

  <p class="normal1">Beni beklediği söylenen kadın hoş ve çekici genç bir bayandı, ama uzun bir hayat yaşayacak gibi görünmüyordu. Büyük bir endişe içindeydi. Kendisini Marki Saint Evrémonde’un karısı olarak tanıttı. Bu ismi, eşarbın üzerine işlenmiş harfle ve köylü delikanlının ona hitap şekli dolayısıyla büyük kardeşle bağlantılandırarak, kadının bahsettiği bu soylu beyefendiyi yakın zamanda görmüş olduğum sonucunu çıkarmakta hiç zorlanmadım.</p>

  <p class="normal1">Hafızam hâlâ yerinde ve her şeyi eksiksiz olarak hatırlıyorum, ama konuştuğumuz şeyleri kelimesi kelimesine yazamayacağım. Eskisinden daha dikkatli ve sık bir şekilde gözetleniyor olduğumdan şüpheleniyorum, ama hangi vakitlerde gözetleniyor olabileceğimi bilmiyorum. Kadın, bu acı ve dayanılmaz öykünün belli başlı bir kısmını, sonra kocasının olaydaki rolünü ve de benim kullanılışımı biraz tahminlerinden, biraz da kendisi araştırarak bulup çıkarmıştı. Kızın ölmüş olduğunu bilmiyordu. Büyük bir üzüntü içinde, kıza bir kadın olarak acısını paylaştığını göstermeyi umut ettiğini söyledi. Uzun zamandan beri acı çeken pek çok kişinin ahını alan bir evin üzerindeki laneti kaldırmayı ümit ediyordu.</p>

  <p class="normal1">Zavallı kızın genç bir kız kardeşi olduğuna inanıyordu ve en büyük isteği ona yardım etmekti. Ona böyle birinin var olduğundan başka bir şey söyleyemedim; zaten başka bir şey de bilmiyordum. Onu bana getiren şey bana güvenerek benim ona kızın adını ve yaşadığı yeri söyleyebileceğim umuduydu. Bana gelmekteki nedeni benim güvenilirliğime dayanarak hayatta olan bu kız kardeşin adını ve yaşadığı yeri ona söyleyebileceğim ümidini taşımasıydı. Oysa, şu içinde bulunduğum lanet saat dahil hâlâ daha kızın ne adını ne de yaşadığı yeri biliyorum...</p>

  <p class="normal1">Bu kâğıt parçaları işimi zorlaştırıyor. Dün beni uyarıp kâğıt parçalarından birini aldılar. Yazacaklarımı bugün bitirmeliyim.</p>

  <p class="normal1">İyi, merhametli bir kadındı ve mutlu bir evlilik hayatı yaşamıyordu. Nasıl mutlu olabilirdi ki! Genç olanı (kayınbiraderi) ona hep karşıydı; ona güvenmiyor ve ondan hoşlanmıyordu. Kadın her ikisinden de korkuyordu. Ona kapıya kadar eşlik ettiğimde arabasında iki ya da üç yaşlarında sevimli bir erkek çocuğu olduğunu gördüm.</p>

  <p class="normal1">Kadın, gözyaşları içinde çocuğu göstererek, ‘Onun iyiliği için, doktor, bu durumu telafi etmek için elimden ne gelirse yapacağım. Yoksa böyle bir mirasla işleri hiç yolunda gitmeyecektir. Eğer bu günahın bedeli ödenmezse, bunun hesabının bir gün bu yavrucağızdan sorulacağı hissi var içimde. Eğer bu kız kardeş bulunabilirse, oğluma yerine getirmesini vasiyet edeceğim ilk iş, bana ait diyebileceğim ne varsa hepsini –gerçi bunlar birkaç değerli mücevher parçasından başka bir şey değil– merhum annesinin şefkati ve merhametiyle bu incinmiş aileye vermesi olacaktır.’</p>

  <p class="normal1">Kadın çocuğu öptü ve ona sevgi dolu gözlerle bakarak, ‘Bu senin iyiliğin için. Yerine getireceğine söz veriyor musun?’ diye sordu. Çocuk cesurca, ‘Evet!’ diye cevap verdi. Kadının elini öptüm, sonra da çocuğunu kolları arasına aldı ve onu okşayarak yoluna gitti. Bir daha da görmedim o kadını.</p>

  <p class="normal1">Kocasının adını benim bildiğimi düşünerek söylediği için adamın adını mektuba eklemedim. Mektubu mühürledim ve başkalarına güvenmeyip kendi ellerimle o gün gönderdim.</p>

  <p class="normal1">O gece, yani yılın son gecesi, saat dokuza doğru siyahlar giyinmiş bir adam kapımı çaldı; benimle görüşmek istiyordu. Sessiz bir şekilde genç uşağım Ernest Defarge’ı izleyerek yukarıya çıktı. Uşak, o sırada karımla –ah karıcığım, kalbimin sultanı! Benim güzel ve genç İngiliz karım!– beraber oturduğumuz odaya girdiğinde, aşağıda kapıda beklediğini sandığım adamın da onun arkasında sessizce durduğunu fark ettik.</p>

  <p class="normal1">St. Honoré Caddesi’nde acil bir hasta olduğunu söyledi. Fazla vaktimi almayacaktı; arabası kapıda bekliyordu.</p>

  <p class="normal1">Araba beni buraya getirmişti; buraya mezarıma. Evden ayrıldığımda birileri arkamdan ağzıma bir bez parçası tıkıştırarak kollarımı sıkıca bağladı. İki kardeş karanlık bir köşeden çıkıp geldiler ve tek bir işaretle benim aradıkları kişi olduğumu onayladılar. Marki, cebinden yazdığım mektubu çıkartarak bana gösterdi ve ellerindeki lambanın ateşinde mektubu yakıp küllerini ayaklarıyla söndürdü. Tek bir kelime konuşulmadı. Buraya getirildim; diri diri gömüldüğüm mezarıma.</p>

  <p class="normal1">Tanrı eğer bu kardeşlerin taştan yüreklerine biraz merhamet verseydi de bu korkunç yıllar boyunca bana karımdan herhangi bir haberi – sağ ya da ölü olduğuna dair bir kelimeyle olsun– bahşetseydiler, o zaman Tanrı’nın bu adamları tamamen terk etmediğini düşünebilirdim belki. Ama şimdi, kızıl haçın onlar için öldürücü olacağına, Tanrı’nın merhametinden hiç nasiplenmeyeceklerine inanıyorum. Ben, mutsuz mahkûm Alexandre Manette, 1767 yılının bu son gecesinde, dayanılmaz acılarım içinde, onları ve onların torunlarını her şeyin hesabının sorulacağı o günlere şikâyet ediyorum. Onları bu dünyada ve de öteki dünyada itham ediyorum.”</p>

  <p class="normal1">Kâğıtların okunmasının ardından korkunç bir ses yükseldi. Bu, kandan başka hiçbir şeyin doyuramayacağı bir açlığın, hırsın sesiydi. Okunan hikâye, zamanın en kinci duygularına davetiye çıkarmıştı; ülkede bu hırsın uçuramayacağı tek bir kelle bile yoktu.</p>

  <p class="normal1">Bu mahkeme ve izleyicilerin huzurunda, Defarge’ların bu kâğıdı diğer Bastille belgeleriyle birlikte açığa çıkarmayarak kendi zamanlarının gelmesini beklediklerini belirtmenin pek lüzumu yoktu. Bu nefret edilen adın Saint Antoine halkı tarafından çoktan lanetlenmiş ve ölüm listelerine kaydedilmiş olduğunu da belirtmenin pek lüzumu yoktu. Böylesi bir suçlama karşısında, sahip olduğu erdem ve faziletlerin ve de vermiş olduğu hizmetlerin kendisini koruması beklenebilecek birinin bile, ayaklarının yere basması mümkün değildi.</p>

  <p class="normal1">Ve bu talihsiz adam için en kötüsü de kendisini suçlayanın tanınmış bir yurttaş, yakın bir dostu ve de karısının babası olmasıydı. Kalabalıkların çılgınca işlerinden biri de eskiden kalma mantıksız alışkanlıkları taklit etmek, halkın gözü önünde kendini kurban etmektir. Bu yüzden de, mahkeme başkanı (kafasını sallayarak) cumhuriyetin saygıdeğer iyi bir doktorunun, lanet, soylu bir ailenin kökünü kazımakla cumhuriyet için bir fedakârlık yapmış olduğunu ve muhakkak ki kızını dul, torununu da yetim bırakmaktan kutsal bir zevk ve sevinç duyacağını söylediği zaman salonda insani duygulardan eser bulunmayan, vahşi bir coşku ve ateşli bir yurtseverlik havası esti.</p>

  <p class="normal1">Bayan Defarge, gülümseyerek İntikam’a bakarken, “Doktorun sözü mü geçiyormuş?” diye mırıldandı. “Kurtar onu şimdi, sevgili doktor, kurtar hadi!”</p>

  <p class="normal1">Her bir jüri üyesinin oy kullanışında büyük bir gürültü kopuyordu. Bir oy daha, bir oy daha. Bağırışlar, bağırışlar.</p>

  <p class="normal1">Oybirliğiyle karar alındı. Gönülden ve aileden soylu, halka zalimliğiyle ün salmış bir cumhuriyet düşmanı. Conciergerie’e geri gönderilecek ve yirmi dört saat içinde infaz edilecek!</p>
</body>
</html>
