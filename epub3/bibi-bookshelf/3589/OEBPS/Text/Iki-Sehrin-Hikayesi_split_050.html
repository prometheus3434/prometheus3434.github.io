<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_45">XI<br class="chapter" />
  Alacakaranlık 2&gt;</h2>

  <p class="normal1">Böylece ölüme mahkûm edilen masum adamın zavallı karısı, sanki yüreğinden vurulmuştu. Buna karşın tek bir ses çıkarmadı; ama içinden, şu koca dünyada kocasına destek olacak tek kişinin kendisi olduğunu söyleyen çok güçlü bir ses duyuyordu ve bu ses onu çabucak kendine getirerek böylesi bir şokun etkisinden dahi kurtarmıştı.</p>

  <p class="normal1">Yargıçlar da dışarıdaki gösteriye katılmak zorunda oldukları için mahkeme dağıldı. Birdenbire başlayan o gürültü ve boşalan salondan koridorlara akan kalabalığın geçişi bitmemişti ki Lucie kollarını kocasına doğru uzattı; yüzünde sevgi ve teselli edici bir ifadenin dışında bir şey yoktu.</p>

  <p class="normal1">“Ona dokunabilseydim! Bir kez sarılabilseydim ona! Ah, bize biraz merhamet edin, iyi yurttaşlar!”</p>

  <p class="normal1">Salonda onu dün gece tutuklayan adamlardan ikisi, bir gardiyan ve bir de Barsad kalmıştı. Herkes gösteriye katılmak için sokağa dökülmüştü. Barsad diğerlerine, “Bırakalım sarılsın, sadece bir dakika,” dedi.</p>

  <p class="normal1">Bu teklif sessizce kabul edildi ve kadını, sandalyelerin üzerinden geçirerek kocasının kendisini kucaklayabilmek için kenarına dayanmış olarak beklediği sanık kabinine doğru kaldırdılar.</p>

  <p class="normal1">“Elveda, sevgilim. Ayrılık dualarım üzerinde aşkım. Yorgun düşenlerin dinlendiği o yerde yeniden buluşacağız!”</p>

  <p class="normal1">Onu göğsüne bastırdığında kocasının söylediği sözlerdi bunlar.</p>

  <p class="normal1">“Buna dayanabilirim, sevgili Charles. Tanrı bana yardım ediyor; benim için üzülme. Çocuğumuz için de ayrılık duası et.”</p>

  <p class="normal1">“Dualarımı seninle ona gönderiyorum. Öpücüklerimi seninle ona gönderiyorum. Ona seninle veda ediyorum.”</p>

  <p class="normal1">“Kocacığım. Dur! Bir dakika!” Charles kendisini karısından uzaklaştırmaya çalışıyordu. “Uzun süre ayrı kalmayacağız. Bunun beni günbegün yiyip bitireceğini biliyorum; ama elimden geldiğince görevlerimi yerine getirmeye çalışacağım ve kızımızdan ayrıldığımda Tanrı nasıl benim karşıma iyi arkadaşlar çıkardıysa onun karşısına da çıkaracaktır.”</p>

  <p class="normal1">Babası Lucie’nin arkasından gelmişti; tam ikisinin önünde diz çökecekti ki Darnay elini uzatarak onu tuttu ve haykırdı:</p>

  <p class="normal1">“Hayır, durun! Önümüzde diz çökmenizi gerektirecek ne yaptınız ki! Şimdi, geçmişte nasıl bir mücadele verdiğinizi anlıyoruz. Ailem hakkında şüphelendiğiniz o günlerde ve kim olduklarını öğrendiğiniz zaman nasıl sıkıntılara katlandığınızı şimdi anlıyoruz. Kızınızın hatırına, doğal olarak hissettiğiniz nefrete karşı nasıl bir mücadele verdiğinizi ve nefretinizi nasıl yendiğinizi şimdi anlıyoruz. Size bütün yüreğimizle ve sevgimizle teşekkür ediyoruz. Tanrı sizinle olsun!”</p>

  <p class="normal1">Doktorun bu sözlere karşılığı ise sadece ellerini ak saçlarına götürerek acı bir çığlıkla onları yolmak oldu.</p>

  <p class="normal1">“Başka türlü olamazdı,” dedi mahkûm. “Her şey nasıl dağıldıysa o şekilde bir araya geldi. Beni sizin yanınıza, ölüme sürükleyen şey zavallı anneciğimin vasiyetini yerine getirmeye çalışmam olmuştu. Böyle bir kötülükten hiçbir zaman bir iyilik doğamazdı; böyle kötü başlangıçların doğasında mutlu sonlar yoktur. İçiniz rahat olsun, beni de bağışlayın. Tanrı sizi korusun!”</p>

  <p class="normal1">Karısı ancak kocasını götürmek için davrandıklarında onu bırakarak gitmesine izin verdi ve ellerini dua ediyormuş gibi birleştirerek arkasından bakakaldı; yüzünde bir aydınlık, hatta rahatlatıcı bir gülümseme vardı sanki. Darnay mahkûmlara ait kapıdan dışarıya çıktığında, Lucie babasına doğru döndü, başını onun göğsüne sevgiyle yasladı, bir şeyler söylemeye çalıştı ve ardından yere yığıldı.</p>

  <p class="normal1">Çekildiği kuytu köşeden o ana kadar kımıldamamış olan Sydney Carton bunun üzerine gelerek Lucie’yi yerden kaldırdı. Lucie’nin yanında sadece babası ve Bay Lorry vardı. Eliyle başını destekleyerek onu kaldırdığı sırada kolları titriyordu. Ama, tavrında sadece birine acıma değil, bir gururlanma havası da vardı.</p>

  <p class="normal1">“Onu bir arabaya taşıyayım mı? Ağırlığını hissetmeyeceğim bile.”</p>

  <p class="normal1">Onu nazikçe arabanın kapısına kadar taşıdı ve usulca içeri yerleştirdi. Doktor ve yaşlı dostu da arabaya bindiler; Carton da arabacının yanında yerini aldı.</p>

  <p class="normal1">Çok değil birkaç saat önce karanlıkta Lucie’nin oturduğu sokağın taşlarına bakarak, onun hangi taşlara bastığını durup gözünde canlandırmaya çalıştığı evin kapısına geldiklerinde kadını tekrar kaldırdı ve merdivenlerden çıkarıp odasına taşıdı. Kadını odada bir kanepeye yatırdı. Bayan Pross ile küçük kızı baş ucunda ağlamaya başladılar.</p>

  <p class="normal1">“Onu kendine getirmeye çalışmayın,” dedi Carton içeridekilere kısık sesle, “Bu şekilde daha iyi. Ayılmasın, sadece bitkin düştü,” dedi.</p>

  <p class="normal1">Küçük Lucie birden zıpladı ve üzüntü içinde kollarını Carton’ın boynuna sımsıkı doladı ve ağlamaya başladı:</p>

  <p class="normal1">“Ah, Carton! Carton! Sevgili Carton! İşte geldin, biliyorum anneme yardım etmek, babamı kurtarmak için bir şeyler yapacaksın! Ah, ona bir bak sevgili Carton! Annemi seven biri onu böyle görmeye dayanabilir mi?”</p>

  <p class="normal1">Carton çocuğa doğru eğildi ve yüzünü onun al yanaklarına bastırdı. Çocuğu çok nazik bir şekilde kendisinden ayırdıktan sonra baygın yatan annesine baktı.</p>

  <p class="normal1">“Gitmeden önce,” dedi ve bir süre duraksadıktan sonra, “Onu öpebilir miyim?” diye sordu.</p>

  <p class="normal1">Eğilip dudaklarıyla kadının yüzüne dokunduğunda mırıldandığı sözcükler sonradan hatırlanacaktı. Hemen yanı başında duran küçük kız sonradan oradakilere ve yaşlanıp da tatlı bir nine olduğunda da kendi torunlarına onun, annesine “Senin sevdiğin bir hayat,” dediğini söyleyecekti.</p>

  <p class="normal1">Kadının yanından ayrılıp bir önceki odaya geçtiğinde arkasından daha henüz içeri girmekte olan Bay Lorry ve doktorla karşılaştı: “Dün onlar üzerinde çok güçlü bir etkiye sahiptiniz; sözünüz geçiyordu, Doktor Manette. Son bir kez daha deneyin. Bu yargıçlar ve yetkisi olan adamların hepsi sizi seviyor, yaptığınız hizmetlerin oldukça farkındalar. Öyle değil mi?” dedi.</p>

  <p class="normal1">“Charles’la ilgili hiçbir şey benden gizlenmedi. Onu kurtaracağımdan çok emindim ve kurtardım da.” Doktor bu cevabı büyük bir zorlukla ve çok ağır konuşarak vermişti.</p>

  <p class="normal1">“Yeniden deneyin. Yarın öğlene kadar az vakit var ama yine de deneyin.”</p>

  <p class="normal1">“Öyle düşünüyorum. Hiç vakit kaybetmeyeceğim.”</p>

  <p class="normal1">“Bu iyi. Sizinki gibi büyük bir gücün daha önce büyük işlerin üstesinden geldiğine şahit olmuştum.” Gülümseyip bir iç çekerek ekledi: “Bugün karşı karşıya olduğumuz sorun kadar hiç olmadıysa da bunu gördüm. Ama deneyin! Kötüye kullandığımız hayatın pek bir değeri yoktur, ama denemeye değer. Eğer öyle olmasaydı ölmeye yatmak ne kadar da kolay olurdu.”</p>

  <p class="normal1">“Yarın doğruca başkana, başsavcıya ve adını vermezsem daha iyi olacak olan diğerlerinin yanına gideceğim. Yazacağım da... Ama durun! Sokaklarda kutlamalar var, hava kararıncaya kadar kimseye ulaşamayız.”</p>

  <p class="normal1">“Bu doğru. Sonuçta bu en iyi ihtimalle ümitsiz bir girişim ve hava kararana kadar beklemek bunu pek fazla değiştirmeyecek. Neler yapabildiğinizi öğrenmek isterim; yine de aklınızdan çıkarmayın! Hiçbir şey ummuyorum! O korkunç yetkilileri sizce ne zaman görebilirsiniz, Doktor Manette?”</p>

  <p class="normal1">“Hava karardıktan hemen sonra olur diye umut ediyorum. Bir ya da iki saat içinde.”</p>

  <p class="normal1">“Hava saat dörtten sonra kararır. Bir iki saat daha uzatalım süreyi. Saat dokuzda Bay Lorry’ye gitsem ondan veya sizden neler olduğunu öğrenebilir miyim?”</p>

  <p class="normal1">“Evet.”</p>

  <p class="normal1">“Tanrı yardımcınız olsun.”</p>

  <p class="normal1">Bay Lorry de Sydney’in arkasından kapıya kadar geldi ve omzuna dokunarak onu durdurdu. Bay Lorry acı dolu kısık bir sesle konuşuyordu:</p>

  <p class="normal1">“Benim hiç ümidim yok.”</p>

  <p class="normal1">“Benim de.”</p>

  <p class="normal1">“Eğer oradaki adamlardan biri, hatta hepsi birden onu kurtarmayı isteseler bile –ki bu çok zor bir olasılık; onun ya da herhangi birinin hayatı onlar için ne ifade ediyor ki!– mahkemede yapılan gösterinin ardından buna cesaret edebileceklerinden şüpheliyim.”</p>

  <p class="normal1">“Bence de. O seslerin arasında baltanın düştüğünü duydum.”</p>

  <p class="normal1">Bay Lorry elini kapıya koyup yüzünü koluna bastırdı.</p>

  <p class="normal1">“Ümidinizi yitirmeyin, üzülmeyin,“ dedi Carton yumuşak bir ses tonuyla. “Bir gün belki bu yapılanlar Lucie için bir teselli olur düşüncesiyle Doktor Manette’i de elinden geleni yapması için cesaretlendirdim. Aksi halde kocasının hayatının nedensiz yere kurban edildiğini, harcandığını düşünebilir ve bu da ona acı verebilir.”</p>

  <p class="normal1">“Evet, evet. Haklısın,” diye karşılık verdi Bay Lorry bir yandan gözyaşlarını silerken. “Ama yok olup gidecek; hiç umut yok.”</p>

  <p class="normal1">“Evet. Yok olup gidecek. Hiç umut yok,” diye tekrarladı Carton ve kararlı adımlarla merdivenlerin basamaklarını inmeye koyuldu.</p>
</body>
</html>
