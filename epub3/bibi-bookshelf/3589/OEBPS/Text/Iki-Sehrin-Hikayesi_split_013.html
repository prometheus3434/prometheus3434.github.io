<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_12">VI<br class="chapter" />
  Ayakkabıcı</h2>

  <p class="normal1">“İyi günler!” dedi Bay Defarge, işinin üzerine eğilmiş, ayakkabı yapan beyaz saçlı adama bakarak.</p>

  <p class="normal1">Adam kafasını bir an için yukarı kaldırdı ve sanki uzaktan bir yerlerden geliyormuş gibi çok cılız olan bir sesle bu selama karşılık verdi:</p>

  <p class="normal1">“İyi günler!”</p>

  <p class="normal1">“Bakıyorum da hâlâ çok çalışıyorsunuz, ha?”</p>

  <p class="normal1">Uzun bir sessizlikten sonra adam kafasını bir defa daha kaldırdı ve aynı zayıf sesle karşılık verdi: “Evet, çalışıyorum.” Bu kez, kafası öne düşüp de yüzü işine çevrilmeden önce, bir çift yorgun göz soruyu soran adama baktı.</p>

  <p class="normal1">Sesin zayıflığı yürek parçalayıcı ve dehşet vericiydi. Kapalı tutulmasının ve zor şartların bunda payının bulunmasına rağmen sesinin bu tonu fiziksel bir düşkünlüğün yol açtığı bir zayıflık değildi. Yürek paralayıcı yanı, bunun yalnızlık ve onca zaman konuşmamış olmanın verdiği bir zayıflık olmasıydı. Sanki çok, çok uzun zaman önce çıkarılmış bir sesin son zayıf yankısı gibiydi. İnsan sesinin canlılığı ve tınısını öylesine kaybetmişti ki, insana, bir zamanlar güzel olan bir rengin soluk bir lekeye dönüşmesi karşısında duyulacak hisleri yaşatıyordu. Öylesine boğuk ve bastırılmıştı ki sanki yeraltından geliyordu. Öylesine etkileyiciydi ki, umutsuz ve kaybolmuş bir yaratık, ıssızlıkta yalnız başına dolaşmaktan yorulmuş ve acıkmış bir yolcu, düşüp ölmeden önce evini ve dostlarını ancak böyle bir sesle hatırlayabilirdi.</p>

  <p class="normal1">Sessizce çalışarak geçirdiği birkaç dakikadan sonra yorgun gözler tekrar yukarı kalktı ve herhangi bir ilgi veya merakla değil de donuk ve mekanik bir bakışla, az önce fark ettiği o ziyaretçinin ayakta durduğu noktanın henüz boşalmamış olduğunu gördü.</p>

  <p class="normal1">Bakışlarını ayakkabıcıdan ayırmayan Defarge, “Burayı biraz daha aydınlatmak istiyorum. Birazcık daha ışığa dayanabilir misin?” dedi.</p>

  <p class="normal1">Ayakkabıcı işini bıraktı; dinliyormuşçasına, boş gözlerle önce bir yanına, sonra diğer yanına doğru yere baktı. Ardından da yukarı, konuşan adama baktı.</p>

  <p class="normal1">“Ne dediniz?”</p>

  <p class="normal1">“Biraz daha ışığa dayanabilir misiniz?”</p>

  <p class="normal1">“Dayanmak zorundayım, siz öyle istiyorsanız.” Cümlenin son kısmını belli belirsiz bir vurguyla söylemişti.</p>

  <p class="normal1">Kapının açık olan kanadı biraz daha açıldı ve bir süre için böyle kaldı. Tavan arasına ışık doldu ve kucağında bitmemiş bir ayakkabıyla, işine ara vermiş olan ayakkabıcıyı aydınlattı. Ayaklarının dibinde ve sıranın üstünde birkaç basit alet ve deri kırpıntıları duruyordu. Eğri büğrü kesilmiş, pek uzun olmayan beyaz bir sakalı, çökük bir yüzü ve son derece parlak gözleri vardı. Öyle olmasa bile yüzünün çöküklüğü ve zayıflığı, hâlâ kara olan kaşlarının ve karmakarışık beyaz saçlarının altında gözlerinin daha büyük görünmesine neden olurdu, ama gerçekte de büyüktüler. Lime lime olmuş sarı gömleğinin yakası açıktı ve yıpranmış, kurumuş bedenini gösteriyordu. O ve brandadan iş elbisesi, bollaşmış çorapları ve bütün yırtık pırtık giysileri doğrudan ışık ve havadan o kadar uzun süre ayrı kalmışlardı ki hepsi aynı parşömen sarısı rengi almışlardı, hangisinin ne olduğunu söylemek zordu.</p>

  <p class="normal1">Elini gözleriyle ışık arasında tutuyordu; kemikleri saydam gibi görünüyordu. İşine ara vermiş, gözlerini bir yere dikmiş, sabit, dalgın bakışlarla öylece oturuyordu. Mekân ve ses arasında ilişki kurma yeteneğini kaybetmiş gibi, önce iki yanına bakmadan önündekine bakmıyor, sesin hangi yönden geldiğini kavrayamıyordu. Bu şekilde bakınmadan hiç konuşmuyor, ne söyleyeceğini unutuyordu.</p>

  <p class="normal1">“Bugün o ayakkabıyı bitirecek misiniz?” diye sordu Bay Defarge, Bay Lorry’ye öne doğru gelmesini işaret ederken.</p>

  <p class="normal1">“Ne dediniz?”</p>

  <p class="normal1">“Bugün o ayakkabıları bitirmeye niyetli misiniz?”</p>

  <p class="normal1">“Niyetli olduğumu söyleyemem. Bitirmeyi umuyorum. Bilmiyorum.”</p>

  <p class="normal1">Ancak soru ona işini hatırlatmıştı; yeniden işinin üzerine eğildi.</p>

  <p class="normal1">Bay Lorry kızı kapının yanında bırakarak sessizce öne geldi. Defarge’ın yanında bir iki dakika kadar durmuştu ki ayakkabıcı yukarı baktı. Başka birini gördüğü için şaşırmış görünmüyordu, ama ona baktığı sırada elini dudağına götürerek kararsız bir ifadeyle dudaklarında gezdirdi –dudakları ve tırnakları aynı soluk, kurşuni renkteydi– hemen sonra yeniden yaptığı ayakkabının üzerine eğildi. Ona bakışı ve bu hareketi sadece birkaç saniye sürmüştü.</p>

  <p class="normal1">“Gördüğünüz gibi bir ziyaretçiniz var,” dedi Bay Defarge.</p>

  <p class="normal1">“Ne dediniz?”</p>

  <p class="normal1">“Bir ziyaretçiniz var.”</p>

  <p class="normal1">Ayakkabıcı daha önce yaptığı gibi yukarı baktı, ama elini işinden ayırmadı.</p>

  <p class="normal1">“Gelin,” dedi Bay Defarge. “İşte, görür görmez iyi yapılmış bir ayakkabıyı anlayan bir bey. Yapmakta olduğunuz şu ayakkabıyı gösterin. Alın bakın, bayım.”</p>

  <p class="normal1">Bay Lorry ayakkabıyı eline aldı.</p>

  <p class="normal1">“Beyefendiye bunun ne tür bir ayakkabı olduğunu ve yapan ayakkabıcının adını söylesenize.”</p>

  <p class="normal1">Ayakkabıcı daha önceki sorulara cevap verme süresinden daha uzun bir süre sessiz kalarak, “Bana ne sorduğunuzu unuttum. Ne demiştiniz?” dedi.</p>

  <p class="normal1">“Beyefendinin öğrenmesi için ayakkabının türü hakkında bilgi veremez misiniz demiştim.”</p>

  <p class="normal1">“Bu bir bayan ayakkabısı. Genç bir hanım için yürüyüş ayakkabısı. Bugünün modasına uygun. Modelleri hiç görmedim, ama elimde örnek vardı.” Ayakkabıya belli belirsiz bir gururla bakıyordu.</p>

  <p class="normal1">“Peki yapanın adı?” dedi Defarge.</p>

  <p class="normal1">Artık elinde tutacak bir işi olmadığı için önce parmaklarını birbirine geçirdi, sonra bir eliyle sakallı çenesini sıvazladı. Bir dakika bile ara vermeden, sırayla bu hareketleri yapıyordu. Onu, her konuştuğunda dalıp gittiği boşluktan çıkarmak, çok zayıf, baygın birini ayıltmaya çalışmak ya da her an ölümü beklenen birinin ruhunun kalmasını ummak gibi bir şeydi.</p>

  <p class="normal1">“Adımı mı sordunuz?”</p>

  <p class="normal1">“Kesinlikle.”</p>

  <p class="normal1">“Kuzey Kulesi, yüz beş.”</p>

  <p class="normal1">“Hepsi bu mu?”</p>

  <p class="normal1">“Kuzey Kulesi, yüz beş.”</p>

  <p class="normal1">Adam, ne bir iç çekiş ne de bir iniltiye benzeyen yorgun bir sesle tekrar işinin üzerine eğildi ve sessizlik tekrar bozuluncaya kadar da öyle kaldı.</p>

  <p class="normal1">“Asıl işiniz ayakkabıcılık değil, öyle değil mi?” dedi gözlerini adamın üzerine dikmiş olan Bay Lorry.</p>

  <p class="normal1">Adam sanki soruyu Defarge’a yöneltmek istiyormuş gibi yorgun gözleriyle ona baktı. Ama Defarge’dan bir yardım gelmeyince bir süre yere baktıktan sonra soruyu soran adama döndü.</p>

  <p class="normal1">“Asıl işim ayakkabıcılık değil mi? Hayır, asıl işim ayakkabıcılık değil. Ben... ben bunu burada öğrendim. Kendi kendime öğrendim. İzin istedim şey için...”</p>

  <p class="normal1">Adam dakikalarca dalıp gitti. Yine elleriyle dakikalarca aynı hareketleri yaptı. Sonunda gözlerini yavaş yavaş, az önce uzaklaşmış oldukları yüze geri döndürdü. Adama bakarken birden irkildi ve uykudan yeni uyanan birinin bir gece önceki konuya dönmesi gibi kaldığı yerden devam etti.</p>

  <p class="normal1">“Kendi kendime öğrenmek için izin istedim ve uzun zaman sonra güçlükle izin aldım. O zamandan beri de ayakkabı yapıyorum.”</p>

  <p class="normal1">Kendisinden alınan ayakkabı için elini uzattığında, Bay Lorry yerinden kıpırdamadan ona baktı.</p>

  <p class="normal1">“Bay Manette, beni hiç hatırlamıyor musunuz?” diye sordu.</p>

  <p class="normal1">Ayakkabı yere düştü ve ayakkabıcı sabit bakışlarla soruyu soran adama baktı.</p>

  <p class="normal1">Bay Lorry elini Defarge’ın koluna koyarak, “Bay Manette, bu adama dair hiçbir şey hatırlamıyor musunuz? Ona bakın. Bana bakın. Belleğinizde eski bir bankacıya, eski bir işe, eski bir uşağa ya da eski günlere ait bir şeyler canlanmıyor mu, Bay Manette?” dedi.</p>

  <p class="normal1">Yıllardır tutsak olan bu adam oturduğu yerden bir Bay Lorry’ye bir Defarge’a sabit bakışlarla bakarken, çoktandır kaybolup gitmiş bazı keskin zekâ belirtileri alnının tam ortasında belirerek, yavaş yavaş üzerlerine düşmüş olan bu kara bulutu yarıp geçmek için uğraşıyorlardı. Yeniden bulutlarla gölgelenen bu belirtiler soluklaştılar ve kayboldular; ama oradaydılar. Aynı ifade, o anda, duvarın, adamı görebileceği bir tarafında durup ona bakan genç kızın yüzünde de belirmişti. Önceleri adamı kendinden uzak tutmak ya da onu görmemek için olmasa bile korku ve acıma duyguları ile kalkmış elleri, şimdi onun solgun yüzünü sıcak ve genç bağrına basmak, onu sevmek, hayata döndürmek ve umut vermek isteğiyle titriyor, ona doğru uzanıyordu. Genç kızın güzel yüzünde beliren aynı ifadeydi; adamın yüzünden kızınkine geçen, hareket eden bir ışık gibiydi sanki bu.</p>

  <p class="normal1">Karanlık oturduğu yerde adamın üzerine çökmüştü. Gittikçe azalan bir ilgiyle iki adama baktı, bakışları hüzünlü bir dalgınlıkla yere doğru döndü ve daha önceki gibi etrafına bakındı. Sonunda derin ve uzun bir iç çekerek eğilip ayakkabıyı aldı ve kaldığı yerden işine devam etti.</p>

  <p class="normal1">Defarge fısıltıyla, “Onu tanıdınız mı, bayım?” diye sordu.</p>

  <p class="normal1">“Evet, bir an için. Başlangıçta bunun ümitsiz bir çaba olduğunu düşündüm. Ama bir an için, bir zamanlar çok iyi bildiğim bir yüzü şüphesiz görür gibi oldum. Sessiz olun! Biraz geri gidelim. Sessiz olun!”</p>

  <p class="normal1">Genç kız bulunduğu yerden adamın oturduğu sıranın çok yakınına kadar gelmişti. Adam üzerine eğilmiş işiyle meşgulken, ona doğru uzanmış, dokunabilecek bir el olduğunun farkında olmayışında korkutucu bir şey vardı.</p>

  <p class="normal1">Tek bir kelime konuşulmuyor, tek bir ses çıkmıyordu. Genç kız bir ruh gibi yanında ayakta duruyor, adam da işinin üzerine eğilmiş çalışıyordu.</p>

  <p class="normal1">Sonunda elindeki aleti bırakıp, falçatasını alması gerekti. Falçata, kızın durduğu yerin ters tarafında duruyordu. Aleti yerden almış tekrar işinin üzerine eğiliyordu ki gözleri kızın eteğine takıldı. Gözlerini yukarı kaldırdı. Diğer iki izleyici ileri doğru atıldılar, ama kız elini kaldırarak onları durdurdu. Onların korkmasına rağmen kız adamın ona falçatayla vurmasından korkmamıştı.</p>

  <p class="normal1">Adam korku dolu bakışlarla kıza bakıyordu. Bir süre sonra dudakları sanki bir şey söylüyormuş gibi kımıldamaya başladı, ama hiçbir ses çıkmadı. Çabuk çabuk ve zorlanarak aldığı solukların arasında, “Nedir bu?” dediği duyuldu.</p>

  <p class="normal1">Genç kız yüzünden yaşlar süzülürken iki elini dudaklarına götürüp ona bir öpücük gönderdi. Ardından adamın zavallı başını bağrına bastırıyormuş gibi ellerini göğsünün üzerinde kavuşturdu.</p>

  <p class="normal1">“Sen gardiyanın kızı değil misin?”</p>

  <p class="normal1">Genç kız bir iç çekerek, “Hayır,” dedi.</p>

  <p class="normal1">“Kimsin?”</p>

  <p class="normal1">Kız henüz sesinin tonuna güvenemediğinden, adamın yanına sıraya oturdu. Adam irkilerek geri çekildi, ama kız elini onun koluna koydu. Kız bunları yaparken, adamı tuhaf bir heyecan dalgası sardı ve görünür bir şekilde üzerinden geçip gitti; oturduğu yerden kıza bakmayı sürdürürken elindeki falçatayı yavaşça yere bıraktı.</p>

  <p class="normal1">Kızın aceleyle yana atılmış altın sarısı saçları uzun bukleler halinde boynundan aşağı sarkmıştı. Adam kolunu yavaşça uzatarak kızın saçlarını eline alarak, onlara baktı. Tam bu sırada dikkati dağıldı ve derin bir iç çekişten sonra yeniden ayakkabısını yapmaya koyuldu.</p>

  <p class="normal1">Ama bu uzun sürmedi. Kız elini adamın kolundan kaldırarak omzuna koydu. Adam gerçekten orada olduğundan emin olmak istercesine iki üç kez şüpheyle kızın eline baktıktan sonra işini bıraktı, elini boynuna götürdü ve ucuna katlanmış bir bez parçası bağlanmış, kararmış bir ip çıkardı. Bu bez parçasını dikkatlice dizlerinin üzerinde açtı. İçinde bir zamanlar parmağıyla sarmış olduğu bir iki tel uzun, altın sarısı saç vardı.</p>

  <p class="normal1">Kızın saçlarını eline aldı ve yakından baktı. “Aynısı. Bu nasıl olabilir? Ne zamandı? Nasıl oldu?”</p>

  <p class="normal1">O dalgın ifade alnında tekrar belirdiğinde kızın yüzünde de aynı ifadenin oluştuğunu fark eder gibi oldu. Genç kızı ışığa doğru çevirdi ve ona baktı.</p>

  <p class="normal1">“Beni dışarı çağırdıkları gece o başını omzuma koymuştu. Benim herhangi bir korkum olmamasına rağmen o gitmemden korkmuştu. Kuzey Kulesi’ne getirildiğimde bu saçları giysimin kolunda buldular. ‘Onları bana bırakacak mısınız? Ruhen buradan kaçmama belki yardım edebilirler, ama bedenen asla.’ Söylediğim sözler bunlardı. Çok iyi hatırlıyorum.”</p>

  <p class="normal1">Bunları söylemeden önce pek çok defa dudaklarından sessiz bir şekilde bu kelimeler dökülmüştü. Bu kelimelere ses verebildiği zaman, kelimeler ağzından yavaş yavaş çıkmasına rağmen ona tutarlı gelmişti.</p>

  <p class="normal1">“Bu nasıl olur? O sen miydin?”</p>

  <p class="normal1">Adam korku verici bir çabuklukla kıza doğru dönünce bir defa daha onları izleyen iki kişi öne doğru atıldı. Ama kız adamın onu kavramasından korkmadı ve alçak bir sesle, “Yalvarırım beyler, yaklaşmayın, konuşmayın, kıpırdamayın!” dedi.</p>

  <p class="normal1">“Dinle!” diye bağırdı adam. “Bu kimin sesiydi?”</p>

  <p class="normal1">Bu haykırıştan sonra kızı bıraktı. Ellerini beyaz saçlarına götürüp çılgınca yolmaya başladı. O an, içindeki ayakkabı yapma isteği dışında her şey kaybolmuştu ve küçük paketini tekrar katlayıp koynuna sokmaya çalıştı; ama hâlâ kıza bakıyor ve hüzünle başını sallıyordu.</p>

  <p class="normal1">“Hayır, hayır, hayır; sen çok gençsin, çok körpesin. Olamaz. Tutuklunun ne olduğuna bak. Bunlar onun bildiği eller değil, bu onun tanıdığı yüz değil; bu sesi o hiç duymadı. Hayır, hayır. O –ve ben– Kuzey Kulesi’nin geçmek bilmeyen yıllarından önce, çağlar önceydi... Senin adın ne benim tatlı meleğim?”</p>

  <p class="normal1">Yumuşayan tavır ve ses tonuyla ona seslendi, kızı, yalvaran ellerini adamın göğsüne koyarak dizlerinin üzerine çöktü.</p>

  <p class="normal1">“Ah bayım, başka bir sefer adımı, annemin ve babamın kim olduklarını, benim onların zor, çok zor hikâyelerini neden bilmediğimi öğrenirsiniz. Ama şu an, burada söyleyemem. Burada ve şimdi size tüm söyleyebileceğim tek şey bana dokunmanız ve beni kutsamanız için size yalvardığımdır. Öpün beni, öpün! Ah canım, canım!”</p>

  <p class="normal1">Adamın bembeyaz saçlı başı, kızın onu ısıtan ve Özgürlük’ün ışığı gibi adamı aydınlatan parlak saçlarına karıştı.</p>

  <p class="normal1">“Sesimde –bilmiyorum, ama umarım öyledir– eğer sesimde bir zamanlar kulağınıza tatlı bir müzik ezgisi gibi gelen bir sese benzerlik hissederseniz ağlayın, ağlayın! Saçıma dokunduğunuzda bu size genç ve özgür olduğunuz zamanlarda göğsünüze başını yaslamış sevdiğiniz birini hatırlatıyorsa, bunun için ağlayın, ağlayın! Size bizi bekleyen bir yuvadan, bütün bağlılığımla size hizmet edeceğim bir evden bahsederken zavallı yüreğinizin hasretini çektiği, uzun zamandır kimsenin uğramadığı bir evi anımsatıyorsam, o zaman ağlayın, ağlayın!”</p>

  <p class="normal1">Kız adamın boynuna daha sıkı sarıldı ve bir çocuk gibi göğsünde sallamaya başladı.</p>

  <p class="normal1">“Size, ıstırabınızın bittiğini ve buraya, sizi alıp acılardan uzaklaştırmaya geldiğimi, huzur ve rahata kavuşmak için İngiltere’ye gideceğimizi söylediğimde, değerli yaşamınızın boşa geçtiğini ve size çok kötü davranmış vatanımız Fransa’yı düşünmenize sebep olursam ağlayın, ağlayın! Ve size adımı, hâlâ hayatta olan babamın ve ölmüş olan annemin kim olduğunu söylersem o zaman saygıdeğer babamın önünde diz çökmem ve de zavallı annemin sevgisinin, babamın büyük acısını benden gizlemesi yüzünden, hiçbir günümü onun için mücadele ederek geçirmediğim ve hiçbir gece boyu uykusuz kalıp, sabahlara kadar onun için ağlamadığım için af dilemem gerektiğini öğrendiğiniz zaman ağlayın, ağlayın! Annem için ağlayın, sonra benim için ağlayın! Baylar... Tanrı’ya şükür! Yüzümde onun kutsal gözyaşlarını hissediyorum ve yüreğime çarpan hıçkırıklarını duyuyorum. Ah, bakın! Bizim için Tanrı’ya şükredin, Tanrım sana şükürler olsun!”</p>

  <p class="normal1">Adam kızın kolları arasına gömülmüş, yüzü göğsüne düşmüştü. Yapılan yanlışlar ve çekilen acılardan sonra bu öyle dokunaklı bir görüntüydü ki onları seyreden iki adam elleriyle yüzlerini kapadılar.</p>

  <p class="normal1">Tavan arasının sessizliği uzun süre bozulmadı. Bütün fırtınaları bir sessizliğin takip etmesi gibi adamın inip kalkan göğsü ve sarsılan bedeni de sakinleşince –ki hayat denen fırtınanın en sonunda gömüldüğü huzur ve sessizlik insanlık için bir simgedir– iki adam baba ve kızı yerden kaldırmak için geldiler. Adam yavaşça yere kaymış, bitkin bir halde yerde yatıyordu. Kızı, başını kollarına dayayabilsin diye onun daha yanına sokulmuştu. Kızın adamın üzerine dökülen saçları ışığa karşı adamın yüzünü perdeliyordu.</p>

  <p class="normal1">Birkaç defa burnunu çekmiş onlara doğru eğilen Bay Lorry’ye elini uzatan kız, “Onun rahatını bozmadan, bir an önce şu kapıdan beraberce çıkıp, hemen Paris’ten ayrılmamız için gerekenler bir ayarlanabilse...” dedi.</p>

  <p class="normal1">“Ama iyi düşünün. Yolculuğa dayanabilecek durumda mı?” diye sordu Bay Lorry.</p>

  <p class="normal1">“Sanırım onun için bu kadar korkutucu olan bu şehirde kalmaya dayandığına göre, yolculuğa da dayanabilir.”</p>

  <p class="normal1">“Doğru,” dedi daha rahat görüp dinlemek için diz çökmüş olan Defarge, “Dahası var. Bay Manette’in, Fransa dışında olması her açıdan daha iyi olacaktır. Söyleyin, bir araba ve at kiralayayım mı?”</p>

  <p class="normal1">“Bu bir iş,” dedi hemen resmi tavırlarını takınan Bay Lorry. “Bir iş yapılacaksa benim yapmam daha uygun olur.”</p>

  <p class="normal1">“O zaman bizi burada bırakın lütfen,” dedi Bayan Manette. “Görüyorsunuz, nasıl sakinleşti. Bu nedenle de onu benimle bırakmaktan korkmanıza gerek yok. Niye korkasınız ki? Rahatsız edilmememiz için kapıyı dışarıdan kilitlerseniz eminim ki geldiğiniz zaman onu bıraktığınız gibi sakin bulacaksınız. Her neyse, siz dönene kadar ona bakacağım ve sonra da onu buradan hemen götürürüz.”</p>

  <p class="normal1">Ne Bay Lorry, ne de Bay Defarge buna gönüllü değildi ve içlerinden birinin onlarla kalması gerektiğini düşünüyorlardı. Ama sadece araba ve atların bulunması değil, yolculuk evraklarının da hazırlanması gerekiyordu. Gün bitmek üzere olduğu için zaman da daralıyordu. Sonunda yapılması gereken işleri aceleyle bölüşüp hemen oradan ayrıldılar.</p>

  <p class="normal1">Karanlık bastırırken genç kız başını yere, babasının yanına, sert zemine koyarak onu seyretti. Ortalık gittikçe daha da karardı, karardı. Duvardaki çatlaklardan içeri bir ışık parıltısı sızana kadar yerde sessizce uzandılar.</p>

  <p class="normal1">Bay Lorry ve Bay Defarge yolculuk için her şeyi hazırlamışlardı. Yanlarında pelerin ve örtülerden başka ekmek ve et, şarap ve sıcak kahve getirmişlerdi. Bay Defarge bu malzemeleri ve taşıdığı lambayı ayakkabıcının sırasına koydu (tavan arasında adamın oturduğu bu sıradan başka bir de yatak vardı). O ve Bay Lorry eski mahkûmu uyandırarak ayağa kalkmasına yardım ettiler.</p>

  <p class="normal1">Hiçbir insan zekâsı, adamın korku dolu ve şaşkın yüzünden zihnindeki sırları okuyamazdı. Hiçbir zekâ ne olduğunu bilip bilmediği, kendisine söylenenleri hatırlayıp hatırlamadığı, özgür olduğunun farkında olup olmadığı gibi soruları yanıtlayamazdı. Onunla konuşmaya çalıştılar, ama aklı o kadar karışıktı ve o kadar yavaş cevap veriyordu ki onun bu şaşkın halinden korktular ve ona bir süre dokunmamaya karar verdiler. Ara sıra, daha önce hiç görmedikleri bir şekilde, vahşi ve kendini kaybetmiş bir halde başını ellerinin arasına alıyordu. Sadece kızının sesi onu rahatlatıyor, kızı ne zaman konuşsa ona doğru dönüyordu.</p>

  <p class="normal1">Uzun süre baskı altında yaşamaya alışmış birinin uysal tavırlarıyla ne verirlerse yedi, içti, giymesi için verdikleri pelerini giydi. Seve seve kızının koluna girdi, iki eliyle elini tuttu ve bırakmadı.</p>

  <p class="normal1">Aşağı inmeye başladılar. Bay Defarge elinde lamba önden gidiyordu, Bay Lorry ise bu küçük sıranın sonundaydı. O uzun merdivenin daha birkaç basamağını inmişlerdi ki, adam durdu; tavana ve duvarlara bakındı.</p>

  <p class="normal1">“Burayı hatırlıyor musun, baba? Buraya gelişini hatırlıyor musun?”</p>

  <p class="normal1">“Ne dedin?”</p>

  <p class="normal1">Ama kız daha soruyu tekrar etmeden, o tekrarlamış gibi bir cevap mırıldandı.</p>

  <p class="normal1">“Hatırlamak mı? Hayır, hatırlamıyorum. O kadar uzun zaman önceydi ki.”</p>

  <p class="normal1">Zindandan çıkarılıp o eve getirilişi ile ilgili bir şey hatırlamadığını anladılar. “Kuzey Kulesi, yüz beş,” diye mırıldandığını duydular. Etrafına baktığı zaman uzun zamandır onu kuşatan güçlü kale duvarlarını gördüğü belliydi. Avluya vardıklarında inip kalkan bir köprü bekler gibi içgüdüsel olarak adımlarını değiştirdi. Köprü olmadığını anlayıp, sokakta bekleyen arabayı görünce kızının elini bırakıp başını tekrar ellerinin arasına aldı.</p>

  <p class="normal1">Kapının önünde kalabalık yoktu; pencerelerde de kimse görülmüyordu. Yoldan rastgele geçen bir kişi bile yoktu. Doğal olmayan bir sessizlik ve terk edilmişlik hüküm sürüyordu. Sadece bir kişi görülüyordu, o da arabanın kapısına yaslanmış, gözü hiçbir şey görmeden örgü ören Bayan Defarge’dı.</p>

  <p class="normal1">Tutuklu arabaya bindi, kızı da onu takip etti. Bay Lorry tam basamağa adım atacaktı ki adam perişan bir halde aletlerini ve bitmemiş ayakkabılarını sordu. Bayan Defarge hemen kocasına seslenerek onları alıp getireceğini söyledi ve lamba ışığı olmamasına rağmen, örgü örerek avluyu geçti. Onları çabucak aşağı getirdi ve teslim etti. Hemen ardından arabanın kapısına yaslanıp örgü örmeye devam etti ve hiçbir şey görmedi.</p>

  <p class="normal1">Defarge arabanın üstüne çıkıp, “Surlara!” diye emir verdi. Arabacı kırbacı şaklattı ve sallanan lambaların zayıf ışığı altında yola çıktılar.</p>

  <p class="normal1">İyi sokaklarda daha parlak yanan, kötü sokaklarda ise iyice cılızlaşan sallanan lambaların altında, ışıklı dükkânların, aydınlık kahvehanelerin, neşeli kalabalıkların ve tiyatro girişlerinin önünden geçerek şehrin kapılarından birine geldiler. Orada, ellerinde fener tutan karakol askerleri vardı. “Kâğıtlarınız, yolcular!” dedi biri. “Buyurun memur bey,” dedi Defarge, aşağıya inip askeri ciddi bir tavırla yanına çekerek. “Bunlar içerideki beyaz saçlı beyin kâğıtları. Bunlar o beyle birlikte benim için düzenlendi...” Sesini alçalttı, askerlerin ellerinde tuttuğu lambalarda bir dalgalanma yaşandı ve bir tanesi üniformalı bir kol tarafından arabaya yaklaştırıldı. Bu kolun sahibi, beyaz saçlı beye, her günkü ya da her geceki bakışlardan farklı bir şekilde baktı. “Her şey tamam. Devam!” dedi ardından. “Hoşça kalın!” dedi Defarge. Ve böylece sallanan lambalar korusunun zayıflayan ışığından büyük yıldız korusuna geçtiler.</p>

  <p class="normal1">Hareket etmeyen bu ebedi ışık kemeri altında gece gölgeleri büyük ve karaydı –ve bilginlerin söylediğine göre ışıklardan bazıları bu küçük dünyadan o kadar uzakmış ki, ışınlarının, uzayda bir nokta olarak her türlü acının yaşandığı, kötülüğün gerçekleştiği bu yeri keşfedip etmedikleri şüpheliymiş. Gölgeler, soğuk ve huzursuz gece boyunca, gün ağarana kadar Bay Jarvis Lorry’nin kulağına bir şeyler fısıldayıp durdular. Karşısında, gömüldüğü yerden çıkartılmış olan adam oturuyordu; bu adamın hangi ince becerilerini tamamen yitirdiğini, nelerin eski haline getirilebileceğini merak ediyordu.</p>

  <p class="normal1">Ve yine o eski soru:</p>

  <p class="normal1">“Umarım, hayata döndürülmekten memnunsunuzdur?”</p>

  <p class="normal1">Ve o eski cevap:</p>

  <p class="normal1">“Bilemiyorum.”</p>
</body>
</html>
