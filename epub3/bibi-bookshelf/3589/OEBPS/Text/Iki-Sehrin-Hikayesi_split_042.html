<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_37">II<br class="chapter" />
  Bileyitaşı</h2>

  <p class="normal1">Paris’in Saint-Germain mahallesindeki Tellson Bankası, sokaktan yüksek bir duvar ve büyük bir kapıyla ayrılan, avlulu geniş bir evin bir bölümünü oluşturuyordu. Ev bir soyluya aitti. Adam, sıkıntılardan kurtulmak için aşçısının elbiselerini giyerek kaçmış ve sınırı geçmişti. Bir av hayvanının avcılardan kaçtığı gibi kaçan bu adam, bir zamanlar aşçısının haricinde üç kuvvetli adamın hazırladığı kakaoyu dudaklarına götüren Monsenyör’den başkası değildi.</p>

  <p class="normal1">Monsenyör’ün evine önce el konulmuş, sonra da kamulaştırılmıştı. Her şey hızla değişiyor, büyük bir aceleyle yasa üzerine yasa çıkartılıyordu. Monsenyör’ün üç güçlü kuvvetli uşağı da farkındaydı bu durumun, sanki düne kadar yüklü bir maaş karşılığında Monsenyör’e hizmet edenler kendileri değilmiş gibi sırf yeni doğmakta olan cumhuriyete yaranmak adına, sırf eski hizmetlerini unutturmak adına, özgürlüğün, adaletin, eşitliğin ve ölümün cumhuriyetine Monsenyör’ü kurban edip boğazını kesmeye çoktan hazır ve istekliydiler. Güz aylarından eylülün üçüncü gecesi yurtsever görevliler kanun namına Monsenyör’ün evine el koymuşlar, evi üç renkle boyayarak damgalayıp işaretlemiş, sonra da salonda içki içmeye koyulmuşlardı.</p>

  <p class="normal1">Tellson’ın Londra’daki şubesindekiler, Paris’tekilerin yerinde olsalar çoktan akıllarını oynatıp, gazeteye çıkarlardı herhalde. İngilizlerin ciddi sorumluluk duygusu ve saygısı bankanın avlusundaki saksıların içinde duran portakal ağaçlarına, hatta tezgâhın üzerinde, tavana resmedilmiş bir Cupid figürüne ne derdi acaba? Ama böylesi şeyler vardı. Tellson, Cupid’in üzerini beyaza boyatmıştı, ama heykel hâlâ tavanda duruyordu; o en serin tutan, keten elbiseleri içinde, her zaman olduğu gibi sabahtan akşama kadar para bekliyordu. Bu genç putperest, Londra’da, Lombard Caddesi’nde olsaydı, banka için iflas kaçınılmaz olurdu; hatta o ölümsüz çocuğun arkasındaki perdeli girinti de, en küçük bir işaretle herkesin ortasında oynamaya kalkan o pek yaşlı olmayan memurlar da aynı şeye sebep olabilirdi. Ama Fransa’daki Tellson işlerinin gayet güzel üstesinden gelebiliyordu; hiç kimse işler yolunda gittiği sürece korkup da parasını çekmemişti.</p>

  <p class="normal1">O günden sonra Tellson’dan ne paralar çekilecek, ne paralar unutulup kalacak ve de yok olacaktı! Sahipleri hapishanelerde çürürken, Tellson’ın depolarında ne gümüşler, ne mücevherler kararacaktı! Kim bilir bu dünyada denkleştirilemeyecek kaç hesap öteki dünyaya taşınacaktı! O gece bu sorular üzerine çok kafa yorduğu halde bir cevap veremiyordu Bay Lorry; yine de kimse onun söyleyebileceğinden daha fazlasını söyleyemezdi. Yeni yakılmış bir ateşin başında oturuyordu (kurak ve ürünsüz geçen yılın soğukları da erken bastırmıştı); dürüst ve cesur yüzünde zayıf bir lambanın oluşturabileceğinden daha derin bir gölge vardı; hiçbir şeyin gölgesi böyle bir dehşet ifadesi oluşturamazdı.</p>

  <p class="normal1">Adeta bir parçası gibi büyüdüğü, güçlü bir sarmaşık gibi kök saldığı Banka’ya çok sadıktı, onun odalarından birinde yaşıyordu. Ana binanın yurtseverler tarafından işgal edilmiş olması onlar için bir çeşit güvenceydi, ama bu iyi yürekli yaşlı adam olacakları hiç hesaba katmamıştı. Bu tür şeylerle ilgilenmezdi o; sadece kendi işine bakardı. Avlunun hemen karşısında, sıra sütunların altında arabalar için ayrılmış geniş bir yer vardı; Monsenyör’ün arabalarından bazıları da hâlâ orada duruyordu. Sütunlardan ikisinde iki koca meşale yanıyordu ve bu meşalelerin ışığı altında, açıkta bir yerde büyük bir bileyitaşı vardı. Yakındaki bir demirciden ya da başka bir dükkândan aceleyle getirilmiş gibi görünen, gelişigüzel yerleştirilmiş bir şeydi bu. Bay Lorry ayağa kalkıp pencereden bu zararsız nesnelere baktığında ürperdi ve tekrar ateşin yanındaki sandalyesine döndü. Sadece pencere camını değil, dışındaki panjuru da açmıştı; sonra vücuduna yayılan bir titremeyle hemen her ikisini de kapamıştı.</p>

  <p class="normal1">Yüksek duvarın ve o sağlam kapının ardından şehrin her zamanki gece uğultusu duyuluyordu; ara sıra bu uğultuya tarif edilmesi güç, tuhaf ve bu dünyaya ait olmayan bir çınlama sesi karışıyordu; sanki korkunç, olağandışı bir ses öbür dünyaya doğru akıyordu.</p>

  <p class="normal1">“Tanrı’ya şükürler olsun!” dedi Bay Lorry ellerini kenetleyerek. “Bu gece bu korkunç şehirde ne bir yakınım ne de sevdiğim var. Tanrı tehlike içindeki herkesin yardımcısı olsun!”</p>

  <p class="normal1">Az sonra büyük kapının çanı çaldı; “Geri döndüler!” diye düşündü ve durup sesleri dinledi. Avludan, korktuğu gibi içeri zorla girildiğini düşündürtecek gürültüler gelmedi; kapının kapandığını duydu ve sonra her şey sessizliğe gömüldü.</p>

  <p class="normal1">İçindeki bu nedensiz huzursuzluk, korku ve tedirginlik, banka için endişelenmesine sebep oluyordu. Böylesi duyguların hissedilmesinin ardından büyük değişikliklerin gelmesi çok olasıydı. Banka iyi korunuyordu. Bankayı koruyan güvenilir insanların yanına gitmek üzere ayağa kalkmıştı ki kapı birdenbire açıldı ve içeriye giren iki kişiyi görünce Bay Lorry şaşkınlıktan donakaldı.</p>

  <p class="normal1">Gelenler Lucie ve babasıydı. Lucie’nin kolları ona doğru açılmıştı; o eski düşünceli ifade, hayatının bu anında ona dayanma gücü vermesi için yüzüne kazınmıştı sanki.</p>

  <p class="normal1">“Bu da nesi?” Bay Lorry’nin soluğu kesilmiş, kafası karışmıştı. “Ne oldu? Lucie, Manette! Ne oldu? Hangi sebep sizi buraya getirdi?”</p>

  <p class="normal1">Lucie solgun ve şaşkın bakışlarını Lorry’ye dikmiş, kollarını yalvarırcasına ona doğru uzatmıştı:</p>

  <p class="normal1">“Ah, sevgili dostum, kocam!”</p>

  <p class="normal1">“Kocan mı, Lucie?”</p>

  <p class="normal1">“Charles.”</p>

  <p class="normal1">“Ne olmuş Charles’a?”</p>

  <p class="normal1">“Burada.”</p>

  <p class="normal1">“Burada, Paris’te mi?”</p>

  <p class="normal1">“Birkaç gündür burada, üç ya da dört gün de olabilir, ne kadar zamandır bilmiyorum. Kafamı toparlayamıyorum. Birine bir iyilik yapmak için yolculuğa çıkmış ve haberimiz olmadan buraya gelmiş. Sınırda da yakalanıp hapse atılmış.”</p>

  <p class="normal1">Yaşlı adam kendini tutamayarak çığlık attı. Tam o sırada büyük kapının çanı tekrar çaldı ve avlu ayak sesleri ve büyük bir gürültü patırtıyla doldu.</p>

  <p class="normal1">Doktor pencereye doğru yönelerek, “Bu gürültü de ne?” diye sordu.</p>

  <p class="normal1">“Bakmayın!” diye bağırdı Bay Lorry. “Dışarıya bakmayın! Doktor Manette, kendi iyiliğiniz için perdeye dokunmayın!”</p>

  <p class="normal1">Doktor Manette ellerini pencerenin kolundan ayırmadan döndü ve serinkanlı bir ifade ve yüzünde cesur bir tebessümle, “Sevgili dostum, bu şehirde harika günler yaşadım. Bir Bastille mahkûmuydum ben. Paris’te, ne Paris’i, belki de bütün Fransa’da benim Bastille’de mahkûm olduğumu bilip de beni kucaklamayacak veya omuzlarında taşımayacak tek bir yurtsever yoktur. Çektiğim çilelerin bana verdiği güç sayesinde sınırı geçtik ve Charles’dan haber alıp buraya kadar gelebildik. Lucie’ye söyledim. Charles’ı kurtaracağız; bunu biliyorum. Nedir bu gürültü?” dedi. Elini gene pencereye koydu.</p>

  <p class="normal1">“Bakmayın!” diye bağırdı Bay Lorry tekrardan ümitsizlik içinde. “Hayır, Lucie, hayatım, sen de bakma!” Lucie’ye sarıldı ve kadını tuttu. “Sakın korkma, bir tanem. Sana yemin ederim ki Charles’ın başına kötü bir şey geldiğinden haberim yoktu. Hatta bu tehlikeli, berbat yerde olduğunu dahi bilmiyordum. Hangi hapishanedeymiş?”</p>

  <p class="normal1">“La Force!”</p>

  <p class="normal1">“La Force mu? Lucie, yavrum, hayatın süresince yürekli ve metanetli olabildiysen eğer –ki şimdiye kadar hep öyle oldun– şimdi de öyle olmanı, kendini toplamanı ve ne diyorsam onu yapmanı istiyorum. Çünkü bu, benim sana anlatabileceğimden, senin de düşünebileceğinden çok daha önemli şu an ve birçok şey buna bağlı. Bu gece yapabileceğin bir şey yok; dışarıya çıkamazsın. Sana bunu söylüyorum, çünkü senden Charles için yapmanı isteyeceğim şey, yapabileceklerinin hepsinden çok daha zor. Söylediklerimi hemen yerine getirecek, sessiz ve sakin olacaksın. Seni burada, arka tarafta bir odaya yerleştirmeme izin ver. Babanla beni iki dakikalığına yalnız bırakmalısın, çünkü bu mesele, geciktirilmeden halledilmesi gereken bir ölüm kalım meselesi.”</p>

  <p class="normal1">“Dediklerinizi yapacağım. Yüzünüzdeki ifadeden, başka hiçbir şey yapamayacağımı bildiğinizi de okuyabiliyorum. Haklı olduğunuzu biliyorum.”</p>

  <p class="normal1">Yaşlı adam kızı öptü ve hızla odasına götürüp ardından da kapıyı kilitledi. Sonra hemen doktorun yanına döndü; pencereyi açıp biraz da panjuru araladı ve elini doktorun omzuna koyup ona avluyu gösterdi.</p>

  <p class="normal1">Birlikte kadın ve erkeklerden oluşan kalabalığa baktılar. Avluyu dolduracak kadar çok değillerdi; aşağı yukarı kırk elli kişi kadardılar. Evin sahipleri onları içeriye alır almaz bileyitaşının başındaki işlerine koyulmuşlardı. Belli ki bileyitaşı, işlerini yapabilecekleri uygunlukta, işlek olmayan, sakin bir yere yerleştirilmişti.</p>

  <p class="normal1">Kendileri ve yaptıkları iş ne kadar da korkunçtu!</p>

  <p class="normal1">Bileyitaşının iki tane kolu vardı ve başında da bu kolları deliler gibi çeviren iki adam bulunuyordu. Taş döndükçe adamların uzun saçları uçuşuyor ve yüzleri açığa çıkıyor, dünyanın en yırtıcı hayvanının en barbar pozisyonunda sunduğu görüntüden daha korkunç ve zalim görünüyorlardı. Yüzlerine takma kaş ve bıyıklar yapıştırılmıştı. O gizlenmiş suratlar kan ter içinde kalmış, inlemekten eğrilip büğrülmüşlerdi; hepsi de hayvansı bir heyecanla ve uykusuz gözlerle bakıyorlardı. Bu haydutlar hareket ettikçe, keçeleşmiş olan saçları kâh gözlerinin önüne kâh enselerine düşüyordu. Arada bir kadınlar içmeleri için adamların ağızlarına şarap dayıyorlardı; damlayan kan, şarap ve bileyitaşından sıçrayan kıvılcımlarla birlikte bu iç karartıcı görüntüleri baştan aşağı kan ve ateşe bürünmüştü sanki. Kan bulaşmamış tek bir şey görebilmek mümkün değildi. Bacakları ve bütün vücutları kan lekeleriyle dolu, yarı bellerine kadar çıplak erkekler, taşa ulaşabilmek için birbirlerini itip dürtüyorlardı; hepsi de paçavralar içindeydiler ve bu paçavralar da kana bulanmıştı. Kadınların dantellerini, kurdelelerini ve ipeklerini orasına burasına takmış adamlar vardı; bunlar da kanlıydı. Bilenmek için getirilmiş küçük baltalar, bıçaklar, süngüler ve kılıçların hepsi de kana bulanmıştı. Bazıları kılıçlarını bellerine kumaş ve elbise parçalarıyla bağlamışlardı; bu bağlar türlü türlüydü, ama hepsi de aynı renkti. Bu silahların çılgın kullanıcıları, silahlarını kıvılcımların arasından çekip alarak kendilerini sokağa atarken de o dehşet saçan gözlerinde aynı kırmızılık vardı.</p>

  <p class="normal1">Bütün bunlar bir anda görünenlerdi; tıpkı boğulmakta olan veya hayatının son dakikalarını yaşayan birinin bir anda bütün hayatının gözünün önünden geçmesi gibi. Doktor ve Bay Lorry pencerenin önünden çekildiler; doktor açıklama yapması için arkadaşının solgunlaşmış yüzüne baktı.</p>

  <p class="normal1">Bay Lorry, korku dolu gözlerle kilitli odaya bakarken, fısıltıyla, “Mahkûmları öldürüyorlar. Eğer söylediklerinizden eminseniz, sahip olduğunuzu söylediğiniz güce gerçekten sahipseniz –ki öyle olduğuna inanıyorum– bu şeytanlara kendinizi tanıtın da sizi La Force’a götürsünler. Bilemiyorum. Belki de çok geç kalmışızdır, ama öyle değilse kaybedecek bir dakikamız bile yok!”</p>

  <p class="normal1">Doktor Manette arkadaşının elini sıktı ve şapkasını bile almadan odadan çıktı; Bay Lorry pencerenin yanına varıp panjurları açtığında doktor çoktan avluya varmıştı.</p>

  <p class="normal1">Omuzlarına dökülen beyaz saçları, saygın ifadesi, davranışlarındaki aşırı özgüven, silahları su gibi yarıp onu bir anda taşın yanındaki boşluğa götürüvermişti. Kısa bir süre bir durgunluk, telaş, homurtu oldu. Doktorun söyledikleri anlaşılmıyordu. Az sonra omuz omuza vermiş yirmi kişilik bir halkanın ortasında gördü doktoru. “Yaşasın Bastille mahkûmu! Bastille mahkûmunun La Force’taki akrabasına yardım! Bastille mahkûmuna yol açın! La Force’taki akrabasına yardıma! Bastille mahkûmuna yol açın! La Force’tan mahkûm Evrémonde’u kurtarın!” Ve bunun gibi daha binlerce haykırış.</p>

  <p class="normal1">Bay Lorry panjurları tekrar kapattı; yüreği yerinden çıkacak gibi atıyordu. Pencereyi ve perdeyi de kapattı ve aceleyle Lucie’nin yanına giderek halkın babasına yardım ettiğini ve doktorun, Charles’ı bulmaya gittiğini söyledi. Gittiğinde Lucie’yi yanında çocuğu ve Bayan Pross’la birlikte buldu. Bay Lorry, ancak uzun zaman sonra, gecenin sessizliği içinde onları seyrederken çocuğun ve Bayan Pross’un varlığına şaşırdı.</p>

  <p class="normal1">Lucie, sersemlemiş halde Bay Lorry’nin ayaklarının dibine düşmüş, ellerine sarılmıştı. Bayan Pross çocuğu Bay Lorry’nin yatağına yatırmış, kendisi de çocuğun yastığına yaslamıştı başını. Zavallı Lucie’nin iniltileriyle dolu o uzun gece! Ne babası geri dönmüş ne de bir haber ulaşmıştı. Ah, o uzun gece!</p>

  <p class="normal1">Karanlıkta büyük kapının çanı iki kez daha çaldı; adamlar yeniden içeriye doluştular; bileyitaşı yeniden döndü ve yeniden etrafa kıvılcımlar saçtı. Lucie ürkerek, “Neydi bu?” diye sordu ve Bay Lorry de ona, “Şişşt! Askerlerin kılıçları bileniyor. Burası artık devlet malı ve bir çeşit silah deposu olarak kullanılıyor, canım,” diye cevap verdi.</p>

  <p class="normal1">Bu iş o gece iki defa daha tekrarlanmıştı; ama sonuncusu kesik kesik ve daha az gürültülü olmuştu. Bu son seferin hemen ardından şafak sökmeye başladı; Bay Lorry, Lucie’nin elini yavaşça bıraktı ve çekine çekine dışarıya baktı. Bileyitaşının hemen yanında, bir adam ölülerin serili olduğu bir savaş alanında kendine gelmeye çalışan yaralı bir asker gibi boş bakışlarla yerden doğruldu. Az sonra bu yorgunluktan bitkin düşmüş cani, çok az bir ışık altında Monsenyör’ün arabasını seçerek sendeleye sendeleye bu muhteşem arabaya doğru ilerledi. Arabanın kapısına tırmandı ve tatlı uykusuna devam etmek için kendini içeriye, arabanın zarif döşemeleri üzerine bıraktı.</p>

  <p class="normal1">Bay Lorry tekrar dışarıya baktığında büyük bileyitaşı, yani Dünya dönmüş ve güneş avluyu kızıl renge büründürmüştü. Ama küçük bileyitaşı sakin sabah rüzgârında tek başına avluda duruyordu; üzerindeki renk güneşin neden olamayacağı kadar kırmızıydı ve hiç solmayacaktı.</p>

  <p class="h2baslik">III<br class="chapter" />
  Gölge</p>

  <p class="normal1">İş saati yaklaştığında Bay Lorry’nin aklına ilk gelen şey, bankanın çatısı altında bir göçmenin karısını barındırarak Tellson’ı tehlikeye atmaya hakkı olmadığıydı. Lucie ve çocuğu için sahip olduğu şeylerden, güvenliğinden ve hayatından gözünü kırpmadan vazgeçebilirdi; ama elinde tuttuğu büyük emanet ona ait değildi ve iş konusuna gelince de sıkı bir adamdı.</p>

  <p class="normal1">Aklına hemen Defarge geldi; şarap dükkânına yeniden gitmeyi, ondan şehre uzak güvenli bir yer bulmak için yardım istemeyi düşündü. Ama düşünmeye devam edince bundan da vazgeçti. Defarge şehrin en hareketli semtinde yaşıyordu, orada sözü geçen biriydi ve tehlikeli işlerin içine karışmıştı mutlaka.</p>

  <p class="normal1">Öğle oluyordu ve doktor hâlâ dönmemişti. Her geçen dakikayla Tellson’ın tehlikenin içine daha fazla gömüldüğünü düşünerek bu konuyu Lucie’ye danıştı. Lucie, babasının kısa bir süre için o semtte, bankaya yakın bir yerde ev tutmaktan bahsettiğini söyledi ona. Bunda bir sakınca yoktu; her şey yolunda gitse ve Charles serbest bırakılsa dahi hemen o an şehri tek edemezdi. Bunun üzerine Bay Lorry uygun bir ev bulmak üzere çıktı. Gözden uzak, ara bir sokakta, bütün panjurları sıkı sıkı kapatılmış, metruk evlerin arasında uygun bir ev buldu.</p>

  <p class="normal1">Önce, eve Lucie’yi, çocuğunu ve Bayan Pross’u yerleştirdi. Onları elinden geldiği kadar rahat ettirmeye çalıştı. Yanlarına iyi bir koruyucu da olan Jerry’yi bıraktı ve işine döndü. Kafası karışmış, düşünceli bir halde işlerinin üstesinden gelmeye çalıştı ama o kasvetli gün bir türlü bitmek bilmemişti.</p>

  <p class="normal1">Banka’nın kapanma zamanı gelene kadar gün, kendiyle birlikte Bay Lorry’yi de tüketmişti. Önceki gece olduğu gibi gene odasında yalnız başına, yapması gereken işleri düşünürken merdivende ayak sesleri duydu. Biraz sonra karşısında, keskin bakışlarıyla ona bakan bir adam belirdi. Kendisine adıyla hitap edince Bay Lorry, “Beni tanıyor musunuz?” diye sordu.</p>

  <p class="normal1">Adam kırk beş elli yaşlarında, kıvırcık siyah saçlı, güçlü, iri yapılı biriydi. Ses tonunu değiştirmeden aynı sözcükleri tekrar etti:</p>

  <p class="normal1">“Siz beni tanıyor musunuz?”</p>

  <p class="normal1">“Sizi bir yerlerde görmüştüm.”</p>

  <p class="normal1">“Benim şarap dükkânındadır belki?”</p>

  <p class="normal1">Kafası karışıp iyice meraklanan Bay Lorry, “Yoksa sizi Doktor Manette mi gönderdi?” diye sordu.</p>

  <p class="normal1">“Evet, öyle.”</p>

  <p class="normal1">“Ne diyor? Ne gönderdi?”</p>

  <p class="normal1">Defarge, Lorry’nin meraktan tedirgin bir şekilde uzattığı eline notu bıraktı. Notta doktorun elyazısıyla şunlar yazılıydı:</p>

  <p class="normal1">“Charles güvende. Ama ben buradan henüz güvenli bir ayrılma yolu bulamadım. Ulağın, Lucie’ye de kısa bir not götürebilmesi için izin alabildim. Ulak Lucie’yi görsün.”</p>

  <p class="normal1">Not bir saat önce La Force’tan yazılmıştı. Notu sesli sesli okuduktan sonra rahatlayan Bay Lorry neşeyle, “Karısının kaldığı yere kadar benimle gelir misiniz?” diye sordu.</p>

  <p class="normal1">“Tamam,” diye karşılık verdi Defarge.</p>

  <p class="normal1">Defarge’ın tuhaf bir şekilde soğuk ve mekanik bir tonda konuştuğunun henüz farkına varmamış olan Bay Lorry şapkasını giydi ve beraber avluya çıktılar. Avluda iki de kadın vardı; biri örgü örüyordu.</p>

  <p class="normal1">Bay Lorry on yedi yıl önce onu gördüğünde de aynı kadın yine örgü örüyordu.</p>

  <p class="normal1">“Bu Bayan Defarge olmalı.”</p>

  <p class="normal1">“Evet, o,” diye karşılık verdi kocası.</p>

  <p class="normal1">Kadının kendileriyle birlikte geldiğini gören Bay Lorry, “Bayan da mı bizimle geliyor?” diye sordu.</p>

  <p class="normal1">“Evet. Yüzleri ayırt edebilmesi ve insanları tanıyabilmesi için geliyor. Yani onların güvenliği için.”</p>

  <p class="normal1">Defarge’ın tavırlarındaki tuhaflığı hisseden Bay Lorry adama şüpheyle baktı ve yoluna devam etti. İki kadın da arkalarından geliyordu; ikinci kadın İntikam’dı.</p>

  <p class="normal1">Ara sokaklardan mümkün olduğunca çabuk geçerek yeni evin merdivenlerini yine hızla çıktılar. Kapıda onları Jerry karşıladı; içeriye girdiklerinde Lucie’yi tek başına ağlarken buldular. Bay Lorry kocasıyla ilgili gelişmeleri anlatınca ne yapacağını şaşırıp heyecandan, notu taşıyan kişiye doğru atılarak ellerine sarıldı; bu ellerin gece vakti neler yaptığını ve belki de kocasına neler yapabileceğini pek düşünmemişti.</p>

  <p class="normal1">“Sevgilim, metin ol. Ben iyiyim; babanın burada etkisi var. Bu nota bir cevap veremezsin. Kızımızı benim için öp.”</p>

  <p class="normal1">Yazılanların hepsi bu kadardı. Ama yine de bu Lucie için o kadar önemliydi ki yüzünü notu elinden aldığı Bay Defarge’dan karısına doğru çevirdi ve kadının örgü ören ellerinden birini tutup öptü. Bu, merhamet, sevgi ve minnet dolu, kadınsı bir davranıştı, ama eli öpülen buna hiçbir tepki vermemiş, eli soğuk bir tavırla, ağır bir şekilde düşmüş ve örgüsünü tekrar eline almıştı.</p>

  <p class="normal1">Bu elin dokunuşunda Lucie’nin kendini toparlamasına neden olan bir şey vardı. Notu koynuna koyarken duraksayarak korku dolu gözlerle Bayan Defarge’a baktı. Bayan Defarge, kendisine bakan tereddütle kalkmış kaşları ve kırışmış alnı, soğuk ve donuk bakışlarla karşıladı.</p>

  <p class="normal1">“Bir tanem,” diye araya girdi Bay Lorry açıklamak için, “sokaklarda sık sık ayaklanmalar oluyor. Her ne kadar sana sıkıntı verme ihtimali az da olsa, Bayan Defarge böyle bir durum söz konusu olduğunda koruması gereken insanları görmek istiyor. Onları tanıyabilmek, ayırt edebilmek için.”</p>

  <p class="normal1">Rahatlatıcı sözlerine ara veren Bay Lorry, bir süre sonra üzerinde etkilerini daha çok hissettiği, o duvar gibi duran üç kişiye döndü:</p>

  <p class="normal1">“Sanırım anlatmam gerekiyordu, öyle değil mi Bay Defarge?”</p>

  <p class="normal1">Defarge soğuk bir ifadeyle karısına baktı ve karısından onayladığını gösteren bir homurtu dışında bir ses çıkmadı.</p>

  <p class="normal1">Bay Lorry gerek ses tonu ve gerekse de tavrıyla havayı yumuşatmak için elinden geleni yapıyordu:</p>

  <p class="normal1">“Lucie, sevgili kızını ve Bayan Pross’u buraya getirsen iyi olur. Defarge, Bayan Pross bir İngiliz hanımefendisidir ve Fransızca bilmez.”</p>

  <p class="normal1">Kendisinden söz edilen bu İngiliz hanımefendisinin, hiçbir yabancı tarafından alt edilmeyeceğine dair köklü bir inancı vardı ve ne sıkıntı, ne de tehlike bu inancını sarsamazdı. Kollarını göğsünde kavuşturmuş; gözüne ilk çarpan kişiye; yani İntikam’a doğru İngilizce, “Evet, küstah surat! Umarım iyisindir!” dedi. Sonra Bayan Defarge’a da bir İngiliz öksürüğü bağışladı; ama ikisi de ona aldırış etmedi.</p>

  <p class="normal1">Bayan Defarge, ilk defa örgüyü bıraktı ve elindeki şişi küçük Lucie’ye, kaderin ona uzanan parmağı gibi doğrultarak, “Onun çocuğu mu?” diye sordu.</p>

  <p class="normal1">“Evet, bayan,” diye cevapladı Bay Lorry. “Bu çocuk zavallı mahkûmun biricik kızı ve aynı zamanda tek çocuğudur.”</p>

  <p class="normal1">Bayan Defarge ve yanındakilerin, çocuğun üzerine düşen gölgeleri öyle tehditkâr ve karanlık gibiydi ki, annesi içgüdüsel olarak çocuğunun yanına diz çöküp onu göğsüne bastırdı. Bayan Defarge ve yanındakilerin karanlık ve tehdit dolu gölgesi şimdi hem annenin hem de çocuğun üzerine düşüyordu.</p>

  <p class="normal1">“Bu kadar yeter,” dedi Bayan Defarge. “Onları gördük. Gidebiliriz.”</p>

  <p class="normal1">Fakat kadının sinsi tavırları, Lucie’nin telaşa kapılarak, dokunaklı bir ifadeyle elini uzatıp kadını elbisesinden tutmasına neden olacak kadar tehlike –açığa vurulmayan ama belli belirsiz bir tehlike– içeriyordu.</p>

  <p class="normal1">“Zavallı kocama iyi davranın. Ona kötülük yapmayın. Elinizden gelirse onu görmeme yardım edersiniz, değil mi?”</p>

  <p class="normal1">Bayan Defarge büyük bir soğukkanlılıkla diz çökmüş kadına bakarak, “Beni kocanız ilgilendirmiyor. Beni ilgilendiren Doktor Manette’in kızı,” dedi.</p>

  <p class="normal1">“O zaman benim hatırım için ona iyi davranın. Çocuğumun hatırı için! O da; çocuğum da ellerini kavuşturup merhametli olmanız için dua edecek Tanrı’ya. Diğerlerinden çok sizden korkuyoruz.”</p>

  <p class="normal1">Bayan Defarge söylenenleri bir iltifat olarak algılayarak kocasına baktı. Defarge huzursuzca başparmağının tırnağını kemiriyordu, karısına baktı; bu bakışların üzerine kendini topladı ve yüzüne daha sert, acımasız bir ifade verdi.</p>

  <p class="normal1">Bayan Defarge, küçümseyen bir gülümsemeyle, “O küçük mektupta kocan neler diyor?” diye sordu. “Sözü geçmekten ya da sözü etkili olan bir şeyden mi bahsediyor?”</p>

  <p class="normal1">Lucie aceleyle mektubu koynundan çıkartırken, “Bu babam, kastettiği babam, ondan bahsediyor,” dedi ama endişeli gözleri mektuba değil, soruyu soran kadına bakıyordu: “Orada sözünün etkili olduğunu söylüyor.”</p>

  <p class="normal1">“Tabii ki bu etki de kocanı serbest bırakmaya yetecektir. Öyle olsun bakalım.”</p>

  <p class="normal1">Lucie büyük bir ciddiyetle, “Bir eş, bir anne olarak size yalvarıyorum, bana acıyın. Gücünüzü masum kocamın aleyhine değil, lehine kullanın. Bir eş, bir anne olduğumu düşünün!”</p>

  <p class="normal1">Bayan Defarge her zamanki soğuk bakışlarıyla Lucie’ye baktı ve arkadaşı İntikam’a döndü:</p>

  <p class="normal1">“Şu çocuk kadar, belki de ondan daha küçük olduğumuz zamanlardan beri, görmeye alıştığımız o eşler ve anneler ilgi gördüler mi? Kocaları ve babaları hapisteydi, onlardan yeterince ayrı kaldılar. Hayatımız acı çeken kız kardeşlerimizin ve onların çocuklarının hayatlarındaki yoksulluk, açlık, susuzluk, hastalık, üzüntü, baskı ve yok sayılmanın, ihmalin her türlüsünü görmekle geçmedi mi?”</p>

  <p class="normal1">“Başka hiçbir şey görmedik,” diye tekrarladı İntikam.</p>

  <p class="normal1">“Uzun süre bu sıkıntılara katlandık,” dedi Bayan Defarge, gözlerini tekrar Lucie’ye çevirerek. “Kendi kendine sor bakalım, bir eşin ve bir annenin sıkıntısının şimdi bize çok dokunaklı görünmesi, bizi etkilemesi mümkün mü?”</p>

  <p class="normal1">Kadın örgüsünü örmeye devam ederek dışarıya çıktı. İntikam da onu izledi. En son Bay Defarge çıkmış, arkasından da kapıyı kapatmıştı.</p>

  <p class="normal1">Bay Lorry, Lucie’yi yerden kaldırırken, “Cesaret, sevgili Lucie, cesaret! Şimdiye kadar her şey yolunda gidiyor. En azından son zamanlarda pek çok zavallının olduğundan daha iyi durumdayız. Neşelen ve şükret,” dedi.</p>

  <p class="normal1">“Şükretmiyor değilim, ama o korkunç kadın benim ve bütün umutlarımın üzerine gölge düşürüyor.”</p>

  <p class="normal1">“Hayır, hayır, o küçücük cesur yüreğindeki bu umutsuzluk da neyin nesi? Bir gölge ha? Hiç de önemli değil Lucie!”</p>

  <p class="normal1">Ama Defarge’ların tavırlarının gölgesi Bay Lorry’nin de üzerine düşmüştü ve o da içten içe epeyce endişeleniyordu.</p>
</body>
</html>
