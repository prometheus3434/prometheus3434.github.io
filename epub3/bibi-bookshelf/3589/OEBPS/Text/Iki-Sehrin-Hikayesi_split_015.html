<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_13">I<br class="chapter" />
  Beş Yıl Sonra</h2>

  <p class="normal1">Temple Bar’ın yanındaki Tellson Bankası bin yedi yüz seksen yılı için bile köhne bir yerdi. Çok küçük, çok karanlık, çok çirkin ve çok kullanışsızdı. Bankanın ortaklarının buranın küçüklüğüyle, karanlığıyla, çirkinliğiyle, kullanışsızlığıyla övünmeleri ahlaki yönden de köhne bir yer olduğunu gösteriyordu. Hatta bu özelliklerle birlikte anılmaktan övünüyorlardı. Banka ne kadar az eleştirilirse bunun saygınlığını da o kadar azaltacağı yönünde güçlü bir inançları vardı. Bu, öyle etkisiz bir inanç değildi; aksine daha uygun işlerde kullandıkları etkin bir silahtı. Tellson (kendileri söylüyordu) ne geniş odalar, ne ışık ne de süslü, dekoratif şeyler istiyordu. Noakes ve Ortakları ya da Snooks Kardeşler bunları belki isteyebilirdi, ama Tanrı’ya şükürler olsun ki Tellson için bu söz konusu değildi!</p>

  <p class="normal1">Kazara Tellson’ın yeniden inşası konusu ortaya atılsa, bu ortaklardan her biri kendi oğlunu bile reddedebilirdi. Bu bakımdan banka ülkeye çok benziyordu; çok uzun zamandır tartışmaya açık olan kanun ve alışkanlıklarda –ama sadece daha saygın olanlarda– gelişme göstermek için kendi oğullarını pek çok defa reddetmişti.</p>

  <p class="normal1">Böylece Tellson uygunsuzluğun eşsiz bir örneği haline gelmişti. Budalaca bir inatçılığın kapısını boğazınızda hafif bir hırıltıyla açtıktan sonra Tellson’ın iki basamaklı merdiveninden içeri düşer ve iki küçük tezgâhında, rüzgârın hışırdattığı yapraklar gibi salladıkları çekinizi, sadece Fleet Caddesi’nin çamurlarıyla yıkanan, demir parmaklıkları ve üzerlerine düşen Temple Bar’ın kasvetli gölgesiyle daha da pis görünen pencerelerin en kirlisine doğru tutarak üzerindeki imzayı inceleyen, insanların en yaşlılarının çalıştığı küçük, sefil bir dükkânda kendinize gelirdiniz. İşiniz ‘Banka’nın içini görmenizi gerektiriyorsa, arka tarafta kullanıma açık olmayan bir çeşit ambara götürülür, iç karartıcı bir alacakaranlık atmosferinin hâkim olduğu, gözlerinizi kırpıştırarak güçlükle bakabileceğiniz bu yerde, ‘banka’ elleri cebinde gelene dek, boş yere harcanmış bir hayat üzerine enine boyuna düşünürdünüz. Paranız, açılıp kapatıldığında çıkan tozların ağzınıza burnunuza dolduğu kurtlanmış eski çekmecelere girer çıkardı. Banknotlarınız yeniden paçavralara dönüştürülüyormuş gibi küf kokardı. Altınlarınız yakındaki lağım tanklarında<a href="../Text/Iki-Sehrin-Hikayesi_split_055.html#footnote-127975-23" id="footnote-127975-23-backlink">[23]</a> tutulur, kirli ilişkiler bir iki gün içinde onların güzel cilalarını bozardı. Senetleriniz mutfak ya da küçük bulaşıkhanelerden bozma hazine odalarına saklanır ve parşömen kâğıtlarından yayılan yağ kokusu bankanın havasına karışırdı. Ailenize ait kâğıtların bulunduğu hafif kutular üst kata, üzerinde hiç yemek yenmemiş bir yemek masasının devamlı olarak bulunduğu Barmeki odasına çıkartılırdı;<a href="../Text/Iki-Sehrin-Hikayesi_split_055.html#footnote-127975-24" id="footnote-127975-24-backlink">[24]</a> bu odada bin yedi yüz seksen yılında bile, vahşilik ve acımasızlıkta Abyssinia ve Ashantee’yi<a href="../Text/Iki-Sehrin-Hikayesi_split_055.html#footnote-127975-25" id="footnote-127975-25-backlink">[25]</a> aratmayacak şekilde Temple Bar’ın kapısında teşhir edilen<a href="../Text/Iki-Sehrin-Hikayesi_split_055.html#footnote-127975-26" id="footnote-127975-26-backlink">[26]</a> ve ilgiyle içeriyi süzen kellelerden yayılan dehşetin dışında eski aşkınızın ya da küçük çocuklarınızın size yazdığı ilk mektuplara kadar her şey vardı.</p>

  <p class="normal1">Ama, aslında o günlerde, öldürmek bütün ticaret ve mesleklerde çok revaçta olan bir çözüm yoluydu ve Tellson’ların bunda diğerlerinden aşağı kalır yanı yoktu. Ölüm, doğanın bütün varlıklara bahşettiği bir çareydi; aynı şey neden yasalar için de geçerli olmasındı? Buna göre, sahtekâr öldürülecekti; kötü bir söz söyleyen öldürülecekti; bir mektubu yasalara aykırı bir şekilde açan öldürülecekti; kırk şilin altı pens çalan yankesici öldürülecekti; Tellson’ın kapısında duran bir atı izleyen ve onu çalmaya kalkışan biri öldürülecekti; sahte para basan biri öldürülecekti; bütün bir “suç” gamının dörtte üçünü seslendirenler öldürülecekti.<a href="../Text/Iki-Sehrin-Hikayesi_split_055.html#footnote-127975-27" id="footnote-127975-27-backlink">[27]</a> Bu, suçu önlemek açısından pek iyi bir yol değildi –ortaya çıkan durum neredeyse bunun tam tersi olduğundan dikkate değerdi– ama (onlara göre) bu olayların her birinin neden olduğu sıkıntıyı ortadan kaldırıyor ve geriye onunla ilgili uğraşacak hiçbir şey bırakmıyordu. Bu yüzden Tellson’da o günlerde, çağdaşları olan daha büyük işyerleri gibi o kadar can alınmıştı ki, ölülerin kafaları gözlerden uzak tutularak ortadan kaldırılmak yerine Temple Bar’ın önüne serilmiş olsalardı, birinci kat o zayıf ışıktan bile mahrum kalırdı.</p>

  <p class="normal1">Tellson’daki bütün o loş dolap ve bölmeler arasına sıkışmış olan bu insanların en yaşlıları ciddiyetle işlerini sürdürürlerdi. Tellson’ın Londra şubesine genç bir memur alındığı zaman, onu yaşlanıncaya kadar bir yerlerde saklarlardı. Onu, Tellson kokusu ve mavi küfü tamamıyla üzerine sinene kadar, bir peynir<a href="../Text/Iki-Sehrin-Hikayesi_split_055.html#footnote-127975-28" id="footnote-127975-28-backlink">[28]</a> gibi karanlık bir yerde tutarlardı. O zaman da ancak, insanı şaşırtacak büyüklükte defterlerin arasına gömülmüşken ve kurumun ağırlığı altında golf pantolonu ile yürüyüş ayakkabılarını çıkartıp fırlatırken görülmesine izin verilirdi.</p>

  <p class="normal1">Tellson’ın kapısının dışında, çağırılmadıkça asla içeri girmeyen, ara sıra kapıcılık yapan, ara sıra da haber getirip götüren, bankaya canlı bir tabela olarak da hizmet veren tuhaf bir adam vardı. Bir ayak işi olmadıkça mesai saatlerinde oradan hiç ayrılmaz, bir işi çıkarsa da yerine, kendisine çok benzeyen, on iki yaşındaki, olağanüstü haşarı oğlu bakardı. İnsanlar Tellson’ın büyüklük göstererek bu garip adama hoşgörülü davrandığını düşünmüştü. Tellson bu durumdaki bazı insanlara karşı her zaman hoşgörülü olmuştu; zaman ve olayların akışı bu adamı o göreve sürüklemişti. Soyadı Cruncher’dı ve gençlik yıllarında karanlık işleri bir başkasına devrederek doğu cemaatine ait Houndsditch kilisesine katılıp Jerry adını almıştı.<a href="../Text/Iki-Sehrin-Hikayesi_split_055.html#footnote-127975-29" id="footnote-127975-29-backlink">[29]</a></p>

  <p class="normal1">Sahne: Bay Cruncher’ın Hanging-sword sokağı Whitefriars’taki evi. Zaman: Anno Domini<a href="../Text/Iki-Sehrin-Hikayesi_split_055.html#footnote-127975-30" id="footnote-127975-30-backlink">[30]</a> bin yedi yüz seksen yılının rüzgârlı bir mart sabahı; saat yedi buçuk. (Besbelli ki Hıristiyanlık tarihinin adını, bir hanımefendinin kendi adını bağışladığı ünlü bir oyundan aldığını sanan Bay Cruncher, Efendimiz İsa’dan sonraki yıllara Anno Domini yerine Anna Dominolar derdi.)</p>

  <p class="normal1">Bay Cruncher’ın evi pek saygın bir semtte değildi, tek bir penceresi olan küçük oda da sayılırsa iki odası vardı. Ama ikisi de çok düzenli tutulan odalardı. O rüzgârlı mart sabahı, vakit pek erken olmasına rağmen Cruncher’ın yattığı oda çoktan tepeden tırnağa temizlenmişti. Kahvaltı için hazırlanmış fincan ve tabaklar ile hantal bir masa arasına çok temiz, beyaz bir örtü serilmişti.</p>

  <p class="normal1">Bay Cruncher, yamalı bir yorganın altında dinlenirken Harlequin’e<a href="../Text/Iki-Sehrin-Hikayesi_split_055.html#footnote-127975-31" id="footnote-127975-31-backlink">[31]</a> benziyordu. Önce pek derin bir uykudaydı, ama yavaş yavaş yatakta dönmeye ve yorgan dalgalanmaya başladı; ta ki çarşafları lime lime edecekmiş gibi duran, fırçamsı saçlarıyla kafası yüzeyde ansızın belirene kadar.</p>

  <p class="normal1">“Yine başlamadıysa Tanrı belamı versin!” diye hiddetle bağırdı.</p>

  <p class="normal1">Derli toplu ve hamarat görünüşlü bir kadın sözü edilenin kendisi olduğunu göstermek için diz çöktüğü köşeden korku ve telaş ile doğruldu.</p>

  <p class="normal1">Bay Cruncher bir yandan da çizmesinin tekini arayarak, “Ne?” dedi. “Yine sensin değil mi?”</p>

  <p class="normal1">Adam bu ikinci ‘günaydın’ının ardından bir üçüncü olarak da çizmesinin tekini kadına fırlattı. Oldukça çamurlu bir çizmeydi. Bankadan eve her akşam temiz çizmeleriyle geldiği halde, ertesi sabah yataktan kalktığında çizmeleri çoğunlukla çamurlu olurdu. Bay Cruncher’ın evin geçimine yaptığı katkıyla ilgili garip bir durumdu bu.</p>

  <p class="normal1">Çizmeyi hedefe isabet ettiremeyince ses tonunu değiştirerek, “Ne?” dedi Bay Cruncher. “Ne iş çeviriyorsun sen be kadın?”</p>

  <p class="normal1">“Sadece dua ediyordum.”</p>

  <p class="normal1">“Dua ediyormuş! Sen iyi bir kadınsın! Öyle diz çöküp bana beddua etmek de ne oluyor?”</p>

  <p class="normal1">“Sana beddua etmiyordum, senin için dua ediyordum.”</p>

  <p class="normal1">“Hayır, etmiyordun. Benim için dua ediyor olsan bile buna izin veremem. Bak Küçük Jerry! Annen babanın başarısız olması için dua ediyor. Çok sadık bir annen var oğlum. Çok dindar bir annen var. Tek çocuğunun ağzından ekmeği ve yağı alınsın diye diz çökmüş dua ediyor.”</p>

  <p class="normal1">Üzerinde bir fanila olan Küçük Jerry bu duyduklarını çok kötü karşıladı. Annesine dönerek kendisine yapılan bu bedduaları ayıpladı.</p>

  <p class="normal1">Bay Cruncher tutarsız sözlerinin farkında olmadan, “Şu dualarının ne değeri olduğunu sanıyorsun kendini beğenmiş karı? Ne değeri var şu dualarının söylesene?” dedi.</p>

  <p class="normal1">“Onlar sadece yürekten geliyorlar, Jerry. Daha fazla değerleri yok.”</p>

  <p class="normal1">“Daha fazla değerleri yok ha,” diye tekrarladı Bay Cruncher. “Öyleyse pek değerli sayılmazlar. Öyle ya da böyle bana dua etmeni istemiyorum, bunu bilesin. Buna gelemem. Senin sinsiliklerinle talihimin kötü gitmesine izin vermeyeceğim. Eğer diz çöküp dua etmek zorundaysan, kocanın ve çocuğunun iyiliği için yap bunu, kötülüğü için değil. Benim böyle garip bir karım, şu zavallı çocuğun da böyle garip bir anası olmasaydı, bana beddua edilmeseydi ya da böyle dini yollarla talihim tersine döndürülmüş olmasaydı, geçen hafta biraz para kazanabilirdim. Kahretsin!” dedi; bu sırada bir yandan da giyiniyordu. “Senin şu dindarlığın yüzünden birbiri ardına böyle silleler yemeseydim, talihim beni oyuna getirmeseydi, geçen hafta dürüst bir işadamıyla görüşecektim. Hadi Jerry, giyin oğlum. Ben çizmelerimi temizlerken sen de annene göz kulak ol. Eğer yine dua etmeye kalkarsa bana haber ver.” Daha sonra karısına döndü. “Bak sana söylüyorum, buna daha fazla göz yumamam. At arabası gibi zangırdıyorum, afyon yutmuş gibi uyukluyorum. Öyle ağrıyor ki her yanım, bu ağrılar da olmasa bu vücudun benim mi başkasının mı olduğunu anlayamayacağım. Yine de cebim boş. Sabahtan akşama dek cebime para girmesini engellemek için dua ettiğinden şüpheleniyorum, ama buna katlanamam. Buna ne diyorsun be kadın! A, evet! Dindar birisin. Kocanın ve çocuğunun çıkarlarına karşı davranmazsın, öyle mi? Sen yapmazsın!” diye öfkesinin fırıl fırıl dönen değirmeninden çıkan kıvılcımlarla, iğneleyici bir şekilde söylenerek çizmesini temizlemeye ve iş için hazırlanmaya devam etti.</p>

  <p class="normal1">Bu arada, saçları babasınınkinden daha yumuşak bir fırçayı andıran ve gözleri babası gibi birbirine epey yakın olan oğlu da kendisine söylendiği gibi annesini gözetliyordu. Ara sıra odasından fırlayıp, “Diz çöküyorsun değil mi anne? Baba, bak!” diye bağırarak zavallı kadını tedirgin ediyordu. Böyle uydurma bir velvele çıkardıktan sonra da saygısızca sırıtıyordu.</p>

  <p class="normal1">Bay Cruncher kahvaltıya geldiğinde sinirleri henüz yatışmamıştı. Bayan Cruncher’ın şükran duası etmesine de kızdı.</p>

  <p class="normal1">“Baksana be kadın! Gene ne yapıyorsun? Dua mı ediyorsun yoksa?”</p>

  <p class="normal1">Karısı da yalnızca Tanrı’dan onları kutsamasını istediğini söyledi.</p>

  <p class="normal1">Bay Cruncher karısının dileklerinin sofradaki ekmeği de yok edeceğini düşünüyormuş gibi, “İsteme!” dedi. “Evin dışındayken de, içindeyken de kutsanmak istemiyorum. Soframdaki yiyeceğimin kutsanmasını istemiyorum. Kes sesini!”</p>

  <p class="normal1">Bütün geceyi bir partide geçirmişe benzeyen, kan çanağına dönmüş o zalim gözlerinde biraz neşe beliren Bay Cruncher, kahvaltı etmekten çok, hayvanat bahçesinin herhangi bir dört ayaklı sakini gibi homurdanıp duruyordu. Saat dokuza doğru yüzündeki sinirli ifade biraz yumuşamıştı ve doğal halini kapatmaya yetecek kadar saygılı ve de bir işadamına benzeyen biri görünümüne bürünerek işe gitmek üzere dışarı çıktı.</p>

  <p class="normal1">Kendisini ‘dürüst bir işadamı’ olarak tanıtmayı tercih etmesine rağmen yaptığı işi ticaret olarak adlandırmak biraz zordu. Bütün sermayesi, arkası çıkarılmış iskemleden bozma bir tabureydi. Küçük Jerry her sabah babasının yanından yürür ve o tabureyi Temple Bar’a en yakın olan banka penceresinin önüne yerleştirirdi; buraya bir de bu tuhaf işadamının ayaklarını soğuk ve ıslaklıktan korumak için, oradan geçen bir arabadan güç bela çekilip alınabilmiş bir avuç dolusu samanın eklenmesiyle o günkü kamp kurulmuş olurdu. Bay Cruncher bu göreviyle neredeyse onlar kadar kötü göründüğü Fleet Caddesi ve Temple’da, yani barda da tanınıyordu.</p>

  <p class="normal1">Jerry o rüzgârlı mart sabahı, insanların en yaşlıları Tellson’a girerken üç köşeli şapkasıyla onları selamlayabilmek için tam zamanında, yani dokuza çeyrek kala tezgâhını kurmuştu. Küçük Jerry de yanında duruyordu. Temple Bar’a dadanmadığı zamanlar, o sevimli amaçlarını uygulayabileceği kadar küçük olan çocuklara, zekice hazırlanmış, bedensel ve akli zararlar vermeye bayılırdı. Birbirine son derece benzeyen baba ve oğlu, tıpkı gözleri gibi birbirine yakın duran başlarıyla, sabah vakti Fleet Caddesi’nden gelip geçenleri sessizce seyrederken bir çift maymunu andırıyorlardı. Aralarındaki benzerlik, Büyük Jerry dişleri arasına aldığı bir saman çöpünü dışarı tükürürken, Küçük Jerry’nin parlayan gözlerle, içi içine sığmaz bir halde Fleet Caddesi’ndeki diğer her şey gibi onu izlediği anlarda bile azalmıyordu.</p>

  <p class="normal1">Tellson’daki devamlı hizmetlilerden birinin başı dışarı uzandı ve “Bir ulak isteniyor!” diye emir verdi.</p>

  <p class="normal1">“Yaşasın baba! İşte erkenden bir iş çıktı!”</p>

  <p class="normal1">Babasını yolcu eden Küçük Jerry gene taburesine oturup babasının çiğneyip attığı samana bakarak düşüncelere daldı.</p>

  <p class="normal1">“Her zaman paslı! Parmakları hep pas içinde!” diye mırıldandı Küçük Jerry. “Babam bu kadar pası nereden buluyor? Burada pas falan yok ki!”</p>
</body>
</html>
