<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_24">XII<br class="chapter" />
  Kibar Adam</h2>

  <p class="normal1">Doktorun kızına, yüce gönüllülüğünün ifadesi olarak bir iyilikte bulunmaya karar vermiş olan Bay Stryver, tatil için şehirden ayrılmadan önce bu mutluluktan onu da haberdar etmeyi uygun gördü. Kafasında konunun bir muhasebesini yaparak, bütün hazırlıkların tamamlanması ve ardından da oturup birlikte, ona elini, Aziz Mikail yortusundan bir iki hafta önce mi yoksa Noel ile Hilary arasındaki kısa tatil içinde mi vermesi gerektiğinin kararlaştırılması sonucuna vardı.<a href="../Text/Iki-Sehrin-Hikayesi_split_055.html#footnote-127975-54" id="footnote-127975-54-backlink">[54]</a></p>

  <p class="normal1">Davasında başarılı olacağından hiçbir endişesi yoktu ve karara giden yolu açıkça görebiliyordu. Jüriye sunacağı sağlam dünyevi dayanakları –zaten dikkate almaya değer başka dayanak da yoktu– ortaya koyduktan sonra kolay bir davaydı ve herhangi bir zayıf noktası yoktu. Kendisini davacı yerine koyduğu zaman karşısına kanıtlarını çürütecek bir şey çıkmamıştı. Savunma avukatı savunmasını yapmış ve jüri düşünmek için toplanma gereği bile duymamıştı. Yargılamayı kafasında yaptıktan sonra, C. J. Stryver bundan daha kolay bir dava olamayacağını düşünerek mutlu oldu.</p>

  <p class="normal1">Bunun üzerine Bay Stryver bu uzun tatiline Bayan Manette’i Vauxhall Bahçeleri’ne<a href="../Text/Iki-Sehrin-Hikayesi_split_055.html#footnote-127975-55" id="footnote-127975-55-backlink">[55]</a> davet ederek başladı. Bundan başarılı sonuç alamayınca da Ranelagh’e<a href="../Text/Iki-Sehrin-Hikayesi_split_055.html#footnote-127975-56" id="footnote-127975-56-backlink">[56]</a> davet etti. Anlaşılmaz bir şekilde bunda da başarılı olamayınca Soho’ya gidip soylu düşüncelerini orada ilan etmesi gerekti.</p>

  <p class="normal1">Böylece Temple’dan<a href="../Text/Iki-Sehrin-Hikayesi_split_055.html#footnote-127975-57" id="footnote-127975-57-backlink">[57]</a> Soho’ya giden yolu, önüne çıkan her şeyi omuzlaya omuzlaya kat eden Bay Stryver’ın üzerinde hâlâ tatilinin ilk günlerindeki neşesi vardı. Henüz Temple Bar’ın Saint Dunstan tarafındayken bile, daha güçsüz insanları itip kakarak ilerleyen bu adamı görenler onun ne kadar kendine güvenli ve güçlü biri olduğunu da fark edebilirlerdi.</p>

  <p class="normal1">Yolu Tellson Bankası’nın önünden geçiyordu ve hem Tellson’ın müşterisi olduğundan hem de Bay Lorry’nin Manette’lerin samimi bir dostları olduğunu bildiğinden, Bay Stryver’ın aklına, bankaya girip Bay Lorry’ye Soho ufuklarında parıldayacak ışığı açıklama fikri geldi. Böylece boğazında hafif bir hırıltı ile kapıyı iterek açtı, sonraki iki basamağı paldır küldür indi ve yaşlı iki vezneciyi geçerek arka tarafta Bay Lorry’nin rakamlarla dolu büyük defterlerin arasında oturduğu küf kokulu odaya girdi. Pencerelerinde, yine rakamlarla dolu gibi gözüken, dik demir parmaklıklar vardı ve sanki bulutların altındaki her şey bir toplamadan ibaretti.</p>

  <p class="normal1">“Merhaba!” dedi Bay Stryver. “Nasılsınız? Umarım iyisinizdir!”</p>

  <p class="normal1">Gittiği her yerde ya da ortamda kendisini oraya göre büyük görmesi Stryver’ın en büyük özelliğiydi. Tellson Bankası için de oldukça büyüktü. Öyle ki, uzak köşelerdeki yaşlı kâtipler bile sanki Stryver onları duvara sıkıştırıyormuş gibi şikâyet edercesine baktılar. Oldukça uzak bir mesafede ihtişamla gazetesini okuyan “Banka”, sanki Stryver’ın başı sorumluluklarla dolu yeleğinin içine sokulmuş gibi memnuniyetsizlikle gazetesini indirdi.</p>

  <p class="normal1">Tedbirli Bay Lorry, bu şartlar altında karşısındakine de kullanmasını tavsiye edebileceği bir ses tonuyla, “Nasılsınız, Bay Stryver?” dedi ve el sıkıştılar. El sıkışında, Tellson’daki bütün memurların bir müşteriyle el sıkıştıkları zaman, Banka’nın her şeyi saran havasından dolayı takındıkları o tavır seziliyordu. Lorry, sanki kendi adına değil de Tellson ve Ortakları adına el sıkışmıştı.</p>

  <p class="normal1">Bay Lorry, bir işadamı tavrıyla, “Sizin için ne yapabilirim; Bay Stryver?” diye sordu.</p>

  <p class="normal1">“Hayır, teşekkür ederim. Sizinle özel bir görüşme yapmak için geldim. Özel bir konu üzerine görüşecektim.”</p>

  <p class="normal1">“Öyle mi!” dedi Bay Lorry ve uzakta duran ‘Banka’ya şöyle bir göz atıp avukata kulak verdi.</p>

  <p class="normal1">Bay Stryver, kollarını gizli bir şey söylemeye hazırlanıyormuşçasına masaya dayadı. Büyük olmasına rağmen masa ona küçük gelmişti.</p>

  <p class="normal1">“Küçük, sevimli dostunuz Bayan Manette’e evlenme teklifinde bulunacağım, Bay Lorry.”</p>

  <p class="normal1">“Aman Tanrım!” diye haykırdı Bay Lorry, çenesini ovuşturup kuşkuyla ziyaretçisine bakarak.</p>

  <p class="normal1">“Aman Tanrım mı bayım?” diye tekrarladı Stryver geri çekilerek. “Aman Tanrım mı dediniz, efendim? Buna ne anlam vermeliyim, Bay Lorry?”</p>

  <p class="normal1">“Demek istediğim, şey, elbette ki bunu dostça ve uygun bulduğum,” diye cevap verdi işadamı. “Size büyük saygınlık kazandırır. Kısacası söylemek istediğim sizin duymak isteyebileceğiniz her şey. Yalnız… gerçekten, biliyorsunuz, Bay Stryver...” Bay Lorry durakladı ve çok tuhaf bir tavırla başını salladı. Sanki içinden, şunları da eklememek için kendiyle mücadele ediyordu: “Biliyorsunuz Bay Stryver, bu çok fazla, çok ileri gidiyorsunuz!”</p>

  <p class="normal1">“Pekâlâ!” dedi Stryver, masaya eliyle sertçe vurup, gözlerini büyük büyük açarak ve derin bir nefes alarak. “Sizi anladıysam beni assınlar Bay Lorry!”</p>

  <p class="normal1">Bay Lorry küçük peruğunu her iki tarafından tutup çekiştirerek düzeltti ve kalemin ucundaki tüyü ısırdı.</p>

  <p class="normal1">“Lanet olsun, bayım!” dedi Stryver ona bakarak. “Uygun biri değil miyim yani?”</p>

  <p class="normal1">“Ah, tabii ki öylesiniz! Evet. Evet, uygunsunuz!” dedi Bay Lorry. “Eğer uygun olduğunuzu söylüyorsanız, öylesinizdir.”</p>

  <p class="normal1">“Zengin değil miyim?” diye sordu Stryver.</p>

  <p class="normal1">“Ah! Zenginliğe gelince, zenginsiniz,” dedi Bay Lorry.</p>

  <p class="normal1">“Giderek yükselmiyor muyum?”</p>

  <p class="normal1">“Yükselmenize gelince biliyorsunuz ki, kimsenin bundan kuşkusu olamaz,” dedi Bay Lorry, bir konuda daha onay verebilmenin mutluluğuyla.</p>

  <p class="normal1">“O zaman ne demek istiyorsunuz, Bay Lorry?” diye sordu Stryver. Üzüldüğü belli oluyordu.</p>

  <p class="normal1">“Şey! Ben... Şimdi oraya mı gidiyordunuz?” diye sordu Bay Lorry.</p>

  <p class="normal1">“Doğruca!” dedi Stryver, tombul yumruğunu masaya indirerek.</p>

  <p class="normal1">“Şey, sanırım yerinizde olsaydım gitmezdim.”</p>

  <p class="normal1">“Neden?” diye sordu Stryver. “Şimdi sizi köşeye sıkıştıracağım.” İşaret parmağını ona doğru sallayarak, “Siz bir işadamısınız ve bir nedeniniz olmalı. Nedeninizi açıklayın. Neden gitmezdiniz?”</p>

  <p class="normal1">“Çünkü ortada beni bu konuda başarılı olacağıma inandıracak nedenlerim olmadan böyle bir işe kalkışmazdım,” dedi Bay Lorry.</p>

  <p class="normal1">“Lanet olsun!” diye haykırdı Stryver, “Ama bu her şeyi mahveder.”</p>

  <p class="normal1">Bay Lorry, önce uzaktaki Banka’ya, sonra da öfkeli Stryver’a bir göz attı.</p>

  <p class="normal1">“İşte bir işadamı, yılların deneyimine ve tecrübesine sahip bir bankacı,” dedi Stryver; “Tam başarı için başta gelen üç önemli nedeni söylüyorsunuz, size ortada hiç neden olmadığını söylüyor! Üstelik de bunu aklı başındayken söylüyor!” Bay Stryver sanki adamın aklı başında olmasa söyledikleri çok daha az dikkate değer şeyler olacakmış gibi, kendince bir garipliğe dikkat çekiyordu.</p>

  <p class="normal1">“Başarıdan bahsettiğim zaman, genç hanımla ilgili bir başarıyı kastediyordum. Başarıyı olası kılacak nedenlerle de, genç hanımla ilgili nedenleri kastetmiştim. O genç hanım bayım...” dedi Stryver’ın omzuna kibarca dokunarak, “O genç hanım her şeyden önde gelir.”</p>

  <p class="normal1">“Öyleyse Bay Lorry,” dedi Stryver kollarını göğsünde kavuşturarak, “Siz bana söz konusu genç hanımın cilveli bir aptal olduğunu mu söylemeye çalışıyorsunuz?”</p>

  <p class="normal1">“Tam olarak değil. Size söylemeye çalıştığım Bay Stryver,” dedi Bay Lorry kızararak, “hiçbir ağızdan o genç hanım için saygısızca bir kelime çıkmasına izin vermeyeceğimdir. Ve eğer bu masada kendini o genç hanımdan saygısızca söz etmekten alıkoyamayacak kadar kaba ve sinirli birine rastgelirsem –ki umarım gelmem– Tellson bile ona haddini bildirmemi engelleyemez.”</p>

  <p class="normal1">Kızma sırası kendisine gelen Bay Stryver’ın damarları, öfkesini sesini yükseltmeden ifade etmek zorunda oluşu yüzünden tehlikeli bir şekilde atıyordu; Bay Lorry’nin damarlarındaki akış genellikle düzenli olmasına rağmen, o da şu an Bay Stryver’dan daha iyi durumda değildi.</p>

  <p class="normal1">“Size söylemeye çalıştıklarım bunlardı, bayım,” dedi Bay Lorry. “Lütfen bir yanlış anlaşılma olmasın.”</p>

  <p class="normal1">Bay Stryver kısa bir süre, bir cetvelin ucunu emdi, sonra da onu dişlerine vurarak tempo tuttu; ancak bu dişlerini acıtmış olmalıydı ki gergin sessizliği şu sözlerle bozdu:</p>

  <p class="normal1">“Bu benim için tuhaf, anlaşılması zor bir durum Bay Lorry. Siz bana açık açık Soho’ya gitmememi ve benim, evet Kraliyet Yargıçları Barosu’ndan Stryver’ın, ona evlenme teklifinde bulunmamamı mı öneriyorsunuz?”</p>

  <p class="normal1">“Benim tavsiyemi mi öğrenmek istiyorsunuz, Bay Stryver?”</p>

  <p class="normal1">“Evet, istiyorum.”</p>

  <p class="normal1">“Çok iyi. O zaman ben bir tavsiyede bulundum ve siz de bunu eksiksiz olarak tekrarladınız.”</p>

  <p class="normal1">“Bu konu hakkında tüm söyleyebileceğim,” diye sinirli bir şekilde güldü Stryver. “Bu tavsiyenin –ha, ha, ha!– geçmiş, bugün ve gelecekteki her şeyi unutturacağı olacak.”</p>

  <p class="normal1">“Beni anlamaya çalışın,” diye devam etti Bay Lorry. “Bir işadamı olarak bu konu hakkında hiçbir şey bilmediğim için, bir şey söylemem doğru olmaz. Sadece Bayan Manette’i kolları arasında taşımış yaşlı bir adam, onun ve babasının güvenilir bir dostu ve her ikisine karşı da büyük sevgi duyan biri olarak konuştum. Şimdi, haklı olabileceğimi düşünmüyor musunuz?”</p>

  <p class="normal1">“Hayır!” dedi Stryver, fısıltıyla. “Sağduyuyu bir üçüncü kişide aramayı kaldıramam; onu yalnız kendi içimde bulabilirim. Ben sağduyunun belli başlı insanlarda olduğunu düşünüyorum; sizse onlara bir küçük burjuva kabalığı atfediyorsunuz. Bu benim için yeni, alışık olmadığım bir şey; ama korkarım haklısınız.”</p>

  <p class="normal1">“Ben düşüncelerimi kendime göre açıklarım, Bay Stryver. Ve lütfen beni anlayın bayım,” dedi Bay Lorry ve tekrar kızararak ekledi: “Herhangi birinin benim sözlerimi kendi anladığı gibi çarpıtmasına, burada Tellson’da bile tahammül edemem.”</p>

  <p class="normal1">“Pekâlâ! Özür dilerim!” dedi Stryver.</p>

  <p class="normal1">“Kabul edildi. Teşekkür ederim. Pekâlâ Bay Stryver, şunu söylemek üzereydim: yanıldığınızı görmek sizin için acı verici olabilir; size karşı açık davranma zorunluluğu Doktor Manette için sıkıntı verici olabilir; Bayan Manette için ise daha da fazla. Onların aile dostları olma şerefi ve mutluluğuna eriştiğimi biliyorsunuz. Eğer izin verirseniz, sizi hiçbir şekilde bağlamadan, herhangi bir şekilde sizin sözcülüğünüzü yapmadan, küçük bir gözlem ve sonucunda varacağım kanıyla tavsiyemi yeniden gözden geçireyim. Bu tavsiyem de sizi tatmin etmezse, doğruluğunu gidip kendiniz denersiniz. Diğer taraftan eğer tavsiyemle tatmin olursanız, ki bu şimdikinin aynısı olacaktır, böylelikle herkes bu tatsız durumdan kurtulmuş olacaktır.”</p>

  <p class="normal1">“Beni kentte daha ne kadar tutarsınız?”</p>

  <p class="normal1">“Sadece birkaç saat. Akşam Soho’ya gidebilirim ve arkasından evinize gelirim.”</p>

  <p class="normal1">“O zaman tamam,” dedi Stryver. “Oraya şimdi gitmeyeceğim. Önceki kadar kendimi kaptırmış değilim. Tamam diyorum ve bu gece sizi bekliyorum. İyi günler.”</p>

  <p class="normal1">Bay Stryver döndü ve hızla bankadan dışarı çıktı. Geçerken öyle bir hava akımı yarattı ki, tezgâhların arkasında selam vermekte olan iki yaşlı kâtip devrilmemek için bütün güçlerini kullandılar. Halk bu kırılgan ve zayıf insanları, daima selam verirken görürdü ve bir müşteriyi yolcu ederken selam verdikten sonra, bir yenisi gelene dek boş ofiste başlarını eğmiş selam vermeyi sürdürdükleri şeklinde yaygın bir inanış vardı.</p>

  <p class="normal1">Avukat, bankacının, ahlaki nedenler dışında başka nedenlere dayanmasa görüşünü bu şekilde ifade etmeyeceğini sezecek kadar akıllıydı. Yutmak zorunda kaldığı büyük hap için hazırlıksızdı, ama yutmayı becermişti. “Ve şimdi,” dedi Bay Stryver, işaret parmağını Temple’a doğru sallayarak, “bu işin içinden çıkmamın yolu, hepinizin haksız olduğunu göstermek.”</p>

  <p class="normal1">Kurtuluşu, biraz da eski bir Old Bailey taktikçisinin yöntemlerinde buldu. “Yüzümü kara çıkarmayacaksın, genç bayan,” dedi Bay Stryver, “Bunu senin için yapacağım.”</p>

  <p class="normal1">Nitekim, Bay Lorry o gece geç vakit, saat on civarı Bay Stryver’a gittiğinde, onu kitapların ve sağa sola saçılmış kâğıtların arasında buldu; aklında sabah konuştukları konuya dair hiçbir şey yokmuş gibi görünüyordu. Hatta Bay Lorry’yi gördüğüne şaşırdı bile. Kafası oldukça dalgın ve meşgul görünüyordu.</p>

  <p class="normal1">“Evet!” dedi iyi yürekli elçi, tam yarım saat boyunca onu konuya getirmek için faydasız girişimlerde bulunduktan sonra. “Soho’ya gittim.”</p>

  <p class="normal1">“Soho’ya mı?” diye tekrar etti Bay Stryver, soğuk bir ses tonuyla. “Ah, evet, tabii! Ne kadar dalgınım!”</p>

  <p class="normal1">“Ve şüphem kalmadı,” dedi Bay Lorry. “Yaptığımız konuşmada haklı olduğumdan kuşkum yok. Görüşüm doğrulandı ve tavsiyemi tekrarlıyorum.”</p>

  <p class="normal1">“Sizi temin ederim ki, bu konuda sizin adınıza ve zavallı babasının adına üzüldüm,” diye cevapladı Bay Stryver en içten tavrıyla. “Meselenin aile için daima üzüntü verici olacağını biliyorum. Bundan daha fazla bahsetmeyelim.”</p>

  <p class="normal1">“Sizi anlamıyorum,” dedi Bay Lorry.</p>

  <p class="normal1">“Olabilir,” dedi Stryver, konuyu kapatmak ve yatıştırmak isteyen bir tavırla başını sallayarak, “Önemli değil, önemli değil.”</p>

  <p class="normal1">“Ama önemli,” diye üsteledi Bay Lorry.</p>

  <p class="normal1">“Hayır değil, emin olun değil. Mantık olmayan yerde mantığın ve övgüye değer bir hırsın olmadığı yerde de hırsın olduğunu zannederek yanılmaktan kurtuldum ve kimse de bundan bir zarar görmedi. Genç kadınlar daha önce de sıklıkla böylesi aptallıklarda bulunmuş ve sonra da yoksulluk ve karanlık içinde pişman olmuşlardır. Bencilce olmayan bir bakış açısıyla baktığımda, bu iş olmadığı için üzüldüm, çünkü maddi açıdan benim için kötü olacaktı. Bencilce sayılacak bir bakış açısından baktığımda, bu iş olmadığı için memnunum, çünkü maddi açıdan benim için kötü olacaktı –bu işten herhangi bir şey kazanamayacağımı söylememe ise herhalde gerek bile yok. Hiç kimse hiçbir zarar görmedi. Genç hanıma evlenme teklifinde bulunmadım ve aramızda kalsın, biraz düşününce, işi o noktalara kadar götürmemem gerektiğinden de kesinlikle eminim. Bay Lorry, boş kafalı kızların kendini beğenmişliklerini ve havailiklerini kontrol edemezsiniz. Kontrol edebileceğinizi sanmayın yoksa hayal kırıklığına uğrarsınız. Şimdi, lütfen bu konudan daha fazla söz etmeyin. Size söylüyorum, başkaları adına üzülüyorum, ama kendi adıma memnunum. Beni dinlediğiniz ve tavsiyede bulunduğunuz için size gerçekten minnettarım. Genç hanımı benden daha iyi tanıyorsunuz; haklıydınız, söz konusu bile edilmemeliydi.”</p>

  <p class="normal1">Bay Lorry şaşkınlıktan öylece kalakalmıştı, onu cömertlik, hoşgörü ve iyi niyet havası içinde kapıya doğru itekleyen Bay Stryver’a aptal aptal bakıyordu. “Yapabileceğiniz en iyi şeyi yapın bayım,” dedi Stryver, “Bu konudan daha fazla söz etmeyin, size anlatmama da izin verdiğiniz için tekrar teşekkürler; iyi geceler!”</p>

  <p class="normal1">Bay Lorry ne olduğunu anlayamadan kendini dışarda gecenin karanlığında bulmuştu. Bay Stryver ise kanepesine uzanmış, tavana doğru bakarak kendi kendi göz kırpmıştı.</p>
</body>
</html>
