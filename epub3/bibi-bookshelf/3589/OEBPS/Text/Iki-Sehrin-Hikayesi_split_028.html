<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_26">XIV<br class="chapter" />
  Dürüst Tüccar</h2>

  <p class="normal1">Fleet Caddesi’nde, yanı başında insanı dehşete düşürecek kadar haylaz oğluyla iskemlesinde oturan Bay Jeremiah Cruncher’ın gözlerinin önünden her gün ne çok şey gelip geçerdi. Kim günün en yoğun saatlerinde Fleet Caddesi’nde oturur da, biri hep güneşle birlikte batıya, diğeri de hep güneşten doğuya doğru akıp giden, ama sonunda ikisi de güneşin battığı yerdeki allı morlu ışıkların ardındaki ovalara yönelmiş o iki koca alayı seyrederken şaşkına dönmez ve sağır olmazdı ki!</p>

  <p class="normal1">Bay Cruncher ağzındaki saman çöpüyle, yüzyıllardır bir akıntıyı izlemekle yükümlü putperest bir köylü gibi bu iki akıntıyı seyrediyordu. Ama bu ırmakların kuruyacağına dair bir beklentisi yoktu. Zaten bu pek de umut verici bir beklenti olmazdı; çünkü gelirinin az bir kısmını, çoğunluğu orta yaşı geçkin ürkek kadınların, Tellson Bankası’nın olduğu taraftan, akıntının yardımıyla karşı kıyıya geçirilmesinden sağlıyordu. Her defasında, arkadaşlığı kısa sürse de, Bay Cruncher bayanın sağlığına kadeh kaldırmayı çok istediğini ifade etmekten de geri kalmıyordu. İşte görüldüğü üzere, geçimini bu yardımseverliğini gerçekleştirirken kendisine bağışlanan yardımlarla sağlıyordu.</p>

  <p class="normal1">Bir şairin halkın içinde, bir iskemleye oturup insanlardan ilham aldığı zamanlardı.<a href="../Text/Iki-Sehrin-Hikayesi_split_055.html#footnote-127975-59" id="footnote-127975-59-backlink">[59]</a> Bay Cruncher da, şair değildi ama halkın içinde iskemlesine oturmuş, etrafına bakınıyor ve insanlardan olabildiğince esinleniyordu.</p>

  <p class="normal1">Kalabalığın seyreldiği, yaşı geçkin kadınların pek görülmediği bir zamandı ve Bay Cruncher’ın işleri o kadar kesattı ki Bayan Cruncher’ın kendisine beddua ettiğinden şüphelenmeye başlamıştı. O sırada Fleet Caddesi’nin batısına doğru görülmedik bir kalabalığın aktığını fark etti. Bay Cruncher o tarafa bakarken bunun bir cenaze alayı olduğunu, halkın arasında bu cenazeyi istemeyenlerin bulunduğunu ve gürültünün de onlardan kaynaklandığını düşündü.</p>

  <p class="normal1">Bay Cruncher yavrusuna dönerek, “Küçük Jerry, cenaze geçiyor,” dedi.</p>

  <p class="normal1">“Heyyy baba!” diye bağırdı Küçük Jerry.</p>

  <p class="normal1">Küçük Jerry bu coşkulu sesi gizemli bir anlamı varmış gibi çıkarmıştı. Adam da bunu öyle kötüye yordu ki fırsatını kolladı ve yakalar yakalamaz da delikanlının kulağına yapıştı.</p>

  <p class="normal1">“Ne demek istiyorsun? Niye öyle haykırıyorsun? Kendi babana bir şey mi demeye çalışıyorsun, kerata! Bu çocuk çok olmaya başladı,” dedi Bay Cruncher çocuğa bakarak, “Kendisi de, bağırışları da. Tek kelime duymayacağım, yoksa kötü olur. Duyuyor musun?”</p>

  <p class="normal1">Küçük Jerry kulağını ovuştururken, “Ama kötü bir şey yapmadım ki!” diye itiraz etti.</p>

  <p class="normal1">“Kapa çeneni! Senin kötünü de iyini de istemiyorum. Çık şu iskemlenin üstüne de kalabalığa bak.”</p>

  <p class="normal1">Oğlu söylenenleri yaptı. Kalabalık yaklaşıyordu; kasvetli bir cenaze arabasının ve arkasındaki başka bir kasvetli arabanın etrafında bağırıp çağırıyorlardı. Arkadaki arabada sadece bir kişi vardı; o da durumun ciddiyeti dolayısıyla gerekli görülebilecek kasvetli elbiseler giymişti. Sayısı gittikçe artan kuru kalabalık arabanın etrafını çevreleyip, adamla dalga geçiyor, yüzünü buruşturuyor, durmadan homurdanıyor ve “Yuh! Casuslar! Yuh size!” diye bağırıyor, tekrarlanamayacak kadar çok ve etkili iltifatlar haykırıyorlardı, adam da kesinlikle bu durumdan memnunmuş gibi gözükmüyordu.</p>

  <p class="normal1">Cenazeler her zaman Bay Cruncher’ın ilgisini çekerdi; Tellson’dan ne zaman bir cenaze geçse gözleri dört açılır ve heyecanlanırdı. Dolayısıyla da böylesine sıradışı bir cenaze kalabalığı onu fena halde heyecanlandırmış ve önüne gelen ilk adama sormuştu:</p>

  <p class="normal1">“Ne bu, dostum? Olay ne?”</p>

  <p class="normal1">“Bilmiyorum,” dedi adam. “Casuslara yuuuh! Casuslar!”</p>

  <p class="normal1">Başka birine, “Ölen kim?” diye sordu.</p>

  <p class="normal1">“Bilmiyorum,” diye cevap verdi adam. Ellerini ağzına götürdü ve avazı çıktığı kadar bağırmaya başladı: “Casuslar! Yuuuh! Casuslar!”</p>

  <p class="normal1">Nihayet, karşısına meseleyi daha iyi bilen biri çıktı ve ondan cenazenin Roger Cly adında bir adamın cenazesi olduğunu öğrendi.</p>

  <p class="normal1">“Bir casus muydu?” diye sordu Bay Cruncher.</p>

  <p class="normal1">“Old Bailey casusu,” diye cevap verdi. “Old Bailey casusları! Yuuuhhhh!”</p>

  <p class="normal1">Jerry, katıldığı duruşmayı hatırlayarak, “Tabii ya!” diye haykırdı. “Onu görmüştüm. Ölmüş ha?”</p>

  <p class="normal1">“Evet, bir biftek kadar ölü,” diye cevap verdi adam. “Bundan daha çok ölünemezdi. Çıkarın şunu oradan! Casuslar! Çekin çıkarın oradan! Yuuhhh! Casuslar!”</p>

  <p class="normal1">Kimse bir şey düşünmediği için bu fikir o kadar makul görünmüştü ki; kalabalık onu hevesle benimsedi ve adamı dışarı çekip çıkarma önerilerini tekrar ede ede iki arabanın üstüne hücum ettiler; arabalar durmak zorunda kalmıştı. Arabalardan birinin kapılarını açtıklarında içerideki adam kendini dışarıya attı, bir an ellerine geçer gibi oldu, ama o kadar çevikti ve zamanı öyle ayarlamıştı ki pelerinini, şapkasını, şapkasının şeridini, beyaz mendilini ve diğer ağlama sembollerini arkasında bırakıp yan sokaklardan birine sapıverdi.</p>

  <p class="normal1">Kalabalık bu eşyaları büyük bir sevinç içinde paralayıp dağıtırken esnaflar da acele içinde dükkânlarını kapatıyordu. Çünkü o zamanlarda bir kalabalık hiçbir şeyle durdurulamazdı ve korkunç bir canavar gibiydi. Cenazeyi çıkarmak üzere arabayı açmışlardı ki parlak bir zekâ, çıkarmak yerine cenazenin, gideceği yere eğlence içinde götürülmesini teklif etti. Pratik tekliflere çok ihtiyaç duyulduğu için, bu teklif de hemen sevinç çığlıkları içinde kabul edildi. Hemen, arkadaki arabanın içine sekiz, dışına on iki kişi, cenaze arabasının üstüne de alabildiği kadar adam çıktı ve büyük bir maharet sergileyerek üzerine doluşmayı başardı. Utana utana o sivri kafasını Tellson’lardan saklayan Jerry Cruncher da bizzat, ilk gönüllüler arasında, arabanın bir köşesine geçmişti.</p>

  <p class="normal1">Cenazeden sorumlu olanlar törende yapılan bu değişikliklere karşı koymak istediler; ama ırmağa insanı endişelendirecek kadar yakın olduklarından ve ırmağın bu asi adamları yola getirmek için iyi geleceğini söyleyen çeşitli sesler duyulduğundan, bu direniş çok cılız kaldı ve kısa sürdü. Yeniden şekil alan alay yola koyuldu. Arabayı görevi baca temizlemek olan bir adam sürüyordu; arabanın asıl sürücüsü hemen yanına oturtulmuş, yolu tarif ediyordu. Bir pastacı ve çırağı da arkadaki arabadaydılar. O zamanın en gözde sokak tiplerinden olan ayı oynatıcısı da alay daha Strand’a varmadan onlara katılmıştı; o kara ve uyuz ayısı da beraberinde yürüdüğü kalabalığa ayrı bir hava veriyordu.</p>

  <p class="normal1">Böylece, düzensiz alay bira ve pipo içerek, bağıra çağıra şarkılar söyleyerek ve sayısız yas tutma taklidi yaparak, gürültü patırtı içerisinde ilerliyordu. Her adımda kalabalık çoğalıyor ve önündeki bütün dükkânların kepenkleri kapanıyordu. Alayın varacağı yer, uzakta, tarlaların arasındaki eski Saint Pancras Kilisesi’ydi. Alay kiliseye zamanında vardı, mezarlığa doluşmakta ısrar etti ve nihayet merhum Roger Cly’ı kendi istediği gibi gömmeyi başardı.</p>

  <p class="normal1">Ölü adam ellerinden kurtulmuştu ve kendine başka bir eğlence bulma ihtiyacı hisseden kalabalığın içinden başka bir parlak zekâ (belki de aynısı, kim bilir) yoldan geçenlerden, Old Bailey casusu olabileceğinden kuşkulandıkları adamları yakalayıp öç almayı önerdi. Bu fantezi gerçekleştirilirken, hayatlarında Old Bailey’nin yakınından bile geçmemiş olan zararsız birkaç kişi kovalanarak yakalandıktan sonra, kaba bir şekilde itilip kakıldı ve hırpalandı. Buradan cam kırmalara ve oradan da meyhanelerin yağmalanmasına geçiş kolay ve doğaldı. Nihayet birkaç saat sonra halka açık kameriyeler yıkılıp da parmaklıklar, daha öfkeli ve dövüşe hazır kalabalığı silahlandırmak için kırıldıktan sonra zaptiyenin geldiğine dair bir söylenti yayıldı. Bu söylentiden önce kalabalık zaten yavaş yavaş dağıldı; zaptiye memurları belki gelmiş belki de gelmemişlerdir, ama bu kalabalıklar hep böyle dağılırdı.</p>

  <p class="normal1">Bay Cruncher son olaylara katılmamış, cenazeyi kaldıranlarla konuşmak ve başsağlığında bulunmak için kilise mezarlığında kalmıştı. Mekânın onun üzerinde sakinleştirici bir etkisi olmuştu ve parmaklıklardan içeri bakıp, olayı düşünerek piposunu içti.</p>

  <p class="normal1">Bay Cruncher her zamanki tavrıyla, kendine ‘Jerry’ diye hitap ederek, “Jerry, şu Cly’yı o gün gözlerinle gördün, sağlıklı ve dinç bir adamdı,” diye kendi kendine konuşmaya başladı.</p>

  <p class="normal1">Piposunu içtikten ve birazcık da düşündükten sonra, kapanmadan önce Tellson’daki yerine gitmeye karar verdi. Belki ölüm üzerine düşünmesi ciğerine iyi gelmemişti, belki bundan daha önce sağlığı bozulmuştu, belki de ünlü birine ilgi göstermek istemişti; pek de bir amaca yönelik olmayarak, geri dönerken seçkin bir cerrah olan tıbbi danışmanına kısa bir ziyarette bulundu.</p>

  <p class="normal1">Küçük Jerry babasının yerine bakmış ve yokluğunda onu aratmamıştı. Banka kapandı, ihtiyar kâtipler çıktı, her zamanki bekçilik başladı ve Bay Cruncher ve oğlu çay içmek üzere evlerine gittiler.</p>

  <p class="normal1">Bay Cruncher eve girerken karısına, “Sana söylüyorum, bak buraya! Eğer dürüst bir tüccar olarak bu gece de işlerim iyi gitmezse bana beddua ettiğinden şüphem kalmayacak ve seni bunu yaparken görmüşüm gibi davranacağım,” dedi.</p>

  <p class="normal1">Zavallı Bayan Cruncher başını salladı.</p>

  <p class="normal1">Bay Cruncher yüzünde endişe ve öfkeyle, “Bak, yüzüme baka baka o işi yapmaya hazırlanıyorsun!” dedi.</p>

  <p class="normal1">“Bir şey demedim ki!”</p>

  <p class="normal1">“Sakın aklından bile geçirme. Ha aklından geçirmişsin, ha gerçekten beddua etmişsin. Öyle de yapabilirsin bu işi, böyle de. Hepsinden vazgeç.”</p>

  <p class="normal1">“Tamam, Jerry.”</p>

  <p class="normal1">Bay Cruncher çaya otururken, ”Tamam, Jerry,” diye tekrar etti. “Tabii, tamam Jerry, dersin. Ama hepsi bu işte. Tamam Jerry diyebilirsin.”</p>

  <p class="normal1">Bay Cruncher’ın suratını asıp da yaptığı bu tekrarların özel bir anlamı yoktu. Sadece insanların sık sık yaptıkları gibi hoşnutsuzluğunu alayla ifade etmek için kullanmıştı.</p>

  <p class="normal1">Tereyağlı ekmeğinden bir ısırık aldı ve tabağından büyük bir istiridye almaya çalışırken, “Sen ve senin ‘tamam’ların… Aa, evet, tabii ki sana inanıyorum,” dedi.</p>

  <p class="normal1">Bay Cruncher tereyağlı ekmeğinden bir ısırık daha alırken nazik karısı, “Bu gece çıkacak mısın?” diye sordu.</p>

  <p class="normal1">“Evet, çıkacağım.”</p>

  <p class="normal1">“Ben de seninle gelebilir miyim, baba?” diye hemen atıldı oğlu.</p>

  <p class="normal1">“Hayır, gelemezsin. Annen de biliyor, şeye, balığa çıkıyorum ben. Ya, balığa çıkıyorum.”</p>

  <p class="normal1">“Oltan epey paslı, değil mi baba?”</p>

  <p class="normal1">“Senin üstüne vazife değil.”</p>

  <p class="normal1">“Eve balık getirecek misin, baba?”</p>

  <p class="normal1">“Eğer getirmezsem, yarın aç kalırsınız,” diye cevap verdi adam başını sallayarak. “Bu kadar soru yeter. Sen yatana kadar evden çıkmayacağım.”</p>

  <p class="normal1">Bay Cruncher akşamın geri kalan kısmını karısını sıkı bir göz hapsinde tutmak ve kendisine beddua etmesin diye sürekli lafa tutmakla geçirdi. Bu düşünceyle, oğluna da annesini lafa tutmasını tembihledi ve talihsiz kadını bir an olsun kendi haline bırakmak yerine aklına gelen her şeyden yakınarak canından bezdirdi. En dindar insanın bile samimi bir duacının duasının gücüne bu kadar inanması mümkün değildi; o, karısına güvenmiyordu. Bu, hayaletlere hiç inanmayan birinin hayalet hikâyelerinden korkmasına benziyordu.</p>

  <p class="normal1">“Ve sana gelince,” dedi Bay Cruncher, “yarın hiçbir numara yok. Eğer ben dürüst bir tüccar olarak bir ya da iki parça et bulmayı başarırsam sen tekine bile el sürme, ekmeğe talim et. Ben dürüst bir tüccar olarak bira bulabileyim, sen suyla yetin. Olmaz böyle şey! Roma’ya gittiysen bir Romalı gibi yaşayacaksın. Yok Roma sana iyi gelmez. Senin Roma’n benim, biliyorsun.”</p>

  <p class="normal1">Sonra gene söylenmeye başladı:</p>

  <p class="normal1">“Kendi kendine yaptığın saçmalıklara bakıp bakıp içmek lazım. Nasıl olur da insan bu saçmalıkları görür de içmez! Şu oğluna bir baksana, o çocuk senin oğlun, değil mi? Değnek gibi kupkuru. Sen kendini anne mi zannediyorsun? Bir annenin ilk vazifesi çocuğunu besleyip büyütmek değil midir?”</p>

  <p class="normal1">Bu sözler Küçük Jerry’ye çok dokunmuştu. Demek ki annesi kendisiyle yeterince ilgilenmiyordu. Bunun üzerine annesine dönüp bundan sonra artık annelik görevlerini ihmal etmemesini istedi.</p>

  <p class="normal1">Jerry’ye yatması söyleninceye, annesine de aynı emir verilinceye kadar Cruncher ailesi akşamı böyle geçirmişti. Bay Cruncher gecenin ilk saatlerini tek başına pipo içerek geçirdi ve yaklaşık saat bire kadar da gezintiye çıkmadı. Zaman ürkütücü saate doğru yaklaşırken sandalyesinden kalktı, cebinden bir anahtar çıkardı, kilitli bir dolabı açtı; bir torba, münasip büyüklükte bir demir çubuk, bir ip, zincir ve buna benzer balık tutmaya yarayan malzemeler çıkardı. Bu eşyaları ustaca düzenledikten sonra Bayan Cruncher’a son bir kez kötü kötü baktı, ışığı söndürdü ve çıktı.</p>

  <p class="normal1">Yatacağı zaman sadece üstünü çıkarma numarası yapan Küçük Jerry, babasının arkasından yola koyulmakta gecikmedi. Gecenin karanlığında babasının arkasından odadan çıktı, merdivenlerden indi, önce bahçeye, sonra da sokağa çıktı. Tekrar eve girerken hiçbir güçlükle karşılaşmayacaktı, çünkü ev kiracılarla doluydu ve kapı bütün gece aralık kalırdı.</p>

  <p class="normal1">Babasının o dürüst işinin hünerlerini ve sırlarını öğrenmek hevesiyle yanıp tutuşan Küçük Jerry, binaların duvarlarının, çitlerinin ve kapılarının mümkün olduğu kadar yakınından geçmeye çalışarak, şerefli babasını gözden kaybetmemeye çalışıyordu. Şerefli babası kuzeye doğru ilerlerken Izaak Walton’un<a href="../Text/Iki-Sehrin-Hikayesi_split_055.html#footnote-127975-60" id="footnote-127975-60-backlink">[60]</a> öğrencilerinden biri ona katıldı ve yola beraber devam ettiler.</p>

  <p class="normal1">Yola çıktıklarından yarım saat sonra göz kırpan lambaları ve bekçileri geçerek ıssız bir yola girmişlerdi. Burada bir balıkçı daha onlara katıldı. Bu iş o kadar sessiz olmuştu ki Jerry batıl inançları olan biri olsaydı onlara katılan ikinci balıkçının birdenbire ikiye bölündüğünü sanabilirdi.</p>

  <p class="normal1">Yolu kapatan bir sete varıncaya kadar üç kişi yollarına devam ettiler, Jerry de arkalarındaydı. Setin üzerinde alçak, tuğladan bir duvar, duvarın üzerinde de demir parmaklıklar vardı. Setin ve duvarın gölgesi altında yoldan sapıp çıkmaz bir sokağa girdiler. Sokak boyunca ilerleyen duvar burada üç ya da dört metreye kadar yükseliyordu. Bir köşeye gizlenip sokağı dikizleyen Küçük Jerry’nin gördüğü ilk şey, puslu bir ayışığı altında açıkça seçilen şerefli babasının karaltısının, demir kapıya çabucak tırmanışı oldu. Hemen parmaklıkları aşmış, arkasından ikincisi, onun arkasından da üçüncüsü çıkmıştı. Üçü de yavaşça yere atladılar ve kısa bir süre öylece kaldılar –belki de etrafı dinliyorlardı. Sonra da emekleyerek, sürüne sürüne ilerlemeye başladılar.</p>

  <p class="normal1">Şimdi demir parmaklıkları aşma sırası Küçük Jerry’ye gelmişti. Nefesini tutup bu işi başardı. Gene bir köşeye gizlendi ve üç balıkçının sık çimlerin üzerinde süründüklerini gördü. Kilise mezarlığındaki –burası geniş bir kilise mezarlığıydı– bütün mezar taşları beyazlar içindeki hayaletlere, kilise kulesinin kendisi de dev bir hayalete benziyordu. Sonra balıkçılar doğruldular ve balık tutmaya başladılar.</p>

  <p class="normal1">İlk önce bir kürekle balık tuttular. Sonra şerefli babası büyük bir tirbüşona benzeyen bir aletle bir şeyler yaparken göründü. Ellerindeki her neyse, onunla epey uğraştılar. Ta ki, kilise çanının korkunç sesiyle dehşete düşen Küçük Jerry babasınınki gibi dik dik olmuş saçlarıyla tabana kuvvet kaçmaya başlayana kadar.</p>

  <p class="normal1">Orada olanlar hakkında daha fazla şey öğrenme isteği onu koşarken yarı yolda durdurmakla kalmamış, cazibesiyle geri de döndürtmüştü. İkinci kez kapıya geldiğinde adamlar hâlâ sabırla balık tutuyorlardı ama bu defa galiba oltaya bir şeyler takılmıştı. Aşağılardan gacırtılar ve inilti sesleri geliyordu ve adamların eğilmiş bedenleri, sanki bir ağırlık tarafından aşağıya çekiliyormuş gibiydi. Yavaş yavaş ağırlık üzerindeki toprağı silkti ve açığa çıktı. Küçük Jerry bunun ne olduğunu gayet iyi biliyordu; ama bunun ne olduğunu anlayıp, bir de şerefli babasının o şeyin kapağını zorla yerinden çıkarıp açtığını görünce böyle bir şeyle ilk defa karşılaştığından, öyle korkmuştu ki gene tabana kuvvet kaçmaya başladı ve bu defa bir mil, belki de daha fazla durmaksızın koştu.</p>

  <p class="normal1">Nefes almak ihtiyacından başka hiçbir şey onu durduramazdı; bir an önce bitirmesi gereken bir yarıştaydı sanki. Az önce gördüğü ölünün, arkasından koştuğuna inanıyor ve o dimdik bedenin, hoplaya zıplaya arkasından geldiğini, hatta koştuğunu ve onu her an kolundan kavrayacakmış gibi yakınında durduğunu –belki de yakaladığını– gözünün önüne getiriyordu. Ne yapacağı belirsiz, her taşın altından çıkabilecek bir şeytandı bu. Ve bu, arkasındaki karanlığı iyice korkunçlaştırdığından, çocuk bu şeytanın karanlık sokaklarda kanatsız, kuyruksuz bir uçurtma gibi tekrar karşısına çıkacağı korkusuyla anayola çıkmıştı. Şeytan kapı eşiklerine de gizleniyor ve sanki gülüyormuş gibi, omuzlarını çocuğun duyacağı şekilde kapılara sürtüyordu. Yolda gölgelere karışıyor, ona çelme atmak için sinsice yoluna sırtüstü uzanıyordu. Bütün yol boyunca hep arkasından hoplaya hoplaya yavaş yavaş arayı kapatmaya başlamıştı; o yüzden de çocuk eve vardığında haklı olarak yarı ölmüş haldeydi. Hatta o zaman bile peşini bırakmamış, her basamakta arkasından hoplayarak onu üst kata kadar izlemiş, onunla beraber yatağa girmiş ve uyuduğunda da çocuğun göğsünün üstüne bütün ağırlığını bırakıvermişti.</p>

  <p class="normal1">Küçük Jerry bu sıkıntılı yarı uykudan, tan yeri ağardıktan sonra, daha güneş doğmadan önce babasının oturma odasına gelmesiyle uyandı. Bir şeyler yolunda gitmemişti; ya da en azından, babasının Bayan Cruncher’ı kulaklarından tutup, kafasını karyolanın başlığına vuruyor olmasından, Jerry bu sonucu çıkarmıştı.</p>

  <p class="normal1">“Sana yaparım demiştim, yaptım işte,” dedi Bay Cruncher.</p>

  <p class="normal1">“Jerry, Jerry, Jerry!” diye yalvarıyordu karısı.</p>

  <p class="normal1">“Bu işten kazanacağımız paraya engel oluyorsun ve ben de, ortaklarım da zarar ediyoruz. Beni sayacağına ve sözümü dinleyeceğine söz vermiştin. Lanet olası, neden öyle yapmıyorsun peki?”</p>

  <p class="normal1">“İyi bir eş olmaya çalışıyorum, Jerry!” diye itiraz etti zavallı kadın gözyaşları içinde.</p>

  <p class="normal1">“Kocanın işlerine karşı çıkmak iyi bir eş olmak mıdır? Kocana saygı duymak, yaptığı işe saygısızlık etmek midir? Kocanı saymak ona en önemli işinde engel olmak mıdır?”</p>

  <p class="normal1">“O zaman bu korkunç işe el atmamıştın, Jerry.”</p>

  <p class="normal1">“Dürüst bir tüccarın karısı ol ve elinin hamuruyla kocanın yapacağı ya da yapmayacağı işe karışma, yeter. Kocasını sayan ve ona saygı duyan kadın onun işlerine karışmaz. Sen kendine dindar mı diyorsun? Sen de dindarsan eğer, dinsiz birini göster bakalım nasıl oluyormuş! Thames Nehri’nin yatağı, dibindeki yığın için ne kadar sorumluluk duyuyorsa sende de ancak o kadar sorumluluk duygusu var. Kafana kazımak lazım bunu.”</p>

  <p class="normal1">Tartışma alçak sesle devam etti ve dürüst tüccarın çamurlu çizmelerini fırlatıp, yere boylu boyunca uzanmasıyla sona erdi. Paslı ellerini yastık niyetine başının altına koyup uzanmış olan babasına gizlice baktıktan sonra çocuk da yatağına yattı ve tekrar uykuya daldı.</p>

  <p class="normal1">Kahvaltıda balık yoktu; başkaca bir şey de yok sayılırdı. Bay Cruncher keyifsiz ve sıkıntılıydı ve elinde, dua etme belirtileri göstermesi durumunda Bayan Cruncher’ı hizaya getirmek için kullanmak üzere demir bir çubuk tutuyordu. Her zamanki saatinde yüzünü yıkadı, saçlarını taradı ve oğluyla beraber göstermelik işine gitti.</p>

  <p class="normal1">Güneşli ve kalabalık Fleet Caddesi’nde, koltuğunun altındaki iskemleyle babasının hemen yanında yürüyen Küçük Jerry, önceki gece karanlığın ve yalnızlığın içinde, merhametsiz takipçisinden kaçarak eve doğru koşan Küçük Jerry’den çok farklıydı. Kurnazlığı doğan güneşle yenilenmişti ve gecenin karanlığıyla beraber korkuları da yok olmuştu. O güzel sabah, Fleet Caddesi’nde ve Londra şehrinde aynı şeyleri hisseden başkalarının da olması ihtimal dışı değildi.</p>

  <p class="normal1">Küçük Jerry, yürürken, aralarındaki omuz mesafesini korumaya ve iskemleyi aralarında tutmaya çalışarak, “Baba, ölü diriltici kimdir?”<a href="../Text/Iki-Sehrin-Hikayesi_split_055.html#footnote-127975-61" id="footnote-127975-61-backlink">[61]</a> diye sordu.</p>

  <p class="normal1">“Nereden bilebilirim?” dedi Bay Cruncher, cevap vermeden önce kaldırımda bir an duraksayarak.</p>

  <p class="normal1">“Ben de her şeyi bildiğini zannediyordum,” dedi çocuk safça.</p>

  <p class="normal1">Bay Cruncher yürümeye devam ederken diken saçlarını rahatlatmak için şapkasını çıkardı ve “Hımm, şey, bir tüccardır,” dedi.</p>

  <p class="normal1">“Ne satar peki?” diye sordu Küçük Jerry.</p>

  <p class="normal1">“Malzemeler satar,” dedi Bay Cruncher biraz düşündükten sonra, “Çeşitli bilimsel malzemeler.”</p>

  <p class="normal1">“İnsanların vücutlarını satar değil mi baba?” diye sordu çocuk.</p>

  <p class="normal1">“Galiba öyle şeyler,” dedi Bay Cruncher.</p>

  <p class="normal1">“Baba, ben de büyüdüğüm zaman ölü dirilten biri olmak istiyorum!”</p>

  <p class="normal1">Bay Cruncher biraz rahatlamıştı, ama şüpheli bir biçimde başını salladı.</p>

  <p class="normal1">“Yeteneklerini nasıl geliştireceğine bağlı. Yeteneklerini geliştirmek konusunda dikkatli ol ve asla gerekli olduğundan fazlasını söyleme kimseye. Sana neyin uygun olmadığını şimdiden söylemenin faydası yok.”</p>

  <p class="normal1">Böylece cesaretlenen çocuk, iskemleyi gölgeye yerleştirmek için birkaç adım önden giderken Bay Cruncher kendi kendine, “Jerry, seni dürüst tüccar, bu çocuktan sana hayır gelecek ve annesinin yaptıklarını o telafi edecek sanırım,” dedi.</p>
</body>
</html>
