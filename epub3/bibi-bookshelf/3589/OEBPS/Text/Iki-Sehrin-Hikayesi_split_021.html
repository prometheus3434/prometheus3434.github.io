<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_19">VII<br class="chapter" />
  Monsenyör Kentte2&gt;</h2>

  <p class="normal1">Saray çevresinin etkisi güçlü beylerinden biri olan Monsenyör, on beş günde bir verdiği daveti Paris’teki büyük, ihtişamlı otelinde düzenlemişti. Monsenyör tapınakların tapınağında; kendisine tapan çevre odalardaki kalabalıklar için kutsalların en kutsalı olan içerideki odasındaydı. Monsenyör sıcak çikolatasını<a href="../Text/Iki-Sehrin-Hikayesi_split_055.html#footnote-127975-47" id="footnote-127975-47-backlink">[47]</a> içmek üzereydi. Monsenyör pek çok şeyi kolaylıkla yutabilirdi ve bazı somurtkan, aksi kişilere göre hızla Fransa’yı da yutmaktaydı. Ama sabah çikolatası Monsenyör’ün boğazından, aşçının yanı sıra dört kuvvetli adamının yardımı olmaksızın pek de kolay geçemiyordu.</p>

  <p class="normal1">Evet. Bu iş için dördü de parıldayan, çok güzel süslerle donanmış elbiseler giyen dört adam gerekliydi; bunlardan şef olanı cebinde en az iki altın saat olmadan yapamıyordu; bu soylu özentisi ve de gösterişsiz moda, şanslı çikolatanın dudaklarına ulaştırılabilmesi için Monsenyör tarafından çıkartılmıştı. Uşaklardan biri çikolata kâsesini hazretlerinin huzuruna getirir, ikincisi bu iş için taşıdığı küçük bir kaşıkla onu karıştırır ve köpürtür, üçüncüsü Monsenyör’ün en sevdiği peçeteyi sunar, iki altın saat taşıyan dördüncüsü de sıcak çikolatayı fincana boşaltırdı. Monsenyör’ün, çikolatasını sunmakla görevli bu kişilerin birinden bile vazgeçmesi halinde, kendisini hayranlıkla seyreden şu gök kubbenin altında yüksek mevkiini koruması mümkün olmazdı. Eğer çikolatası uygunsuz bir şekilde sadece üç kişi tarafından sunulacak olsa şerefi lekelenir; bu sayı ikiye inse ölürdü.</p>

  <p class="normal1">Monsenyör dün gece Komedi ve Büyük Opera’nın çok etkileyici bir şekilde sergilendiği küçük bir akşam yemeğindeydi. Monsenyör pek çok gece, eşliğindeki enteresan kişilerle küçük akşam yemeklerine çıkardı. O kadar nazik ve o kadar hassas birisiydi ki, Komedi ve Büyük Opera onu can sıkıcı devlet işleri ve sırlarından, Fransa’nın ihtiyaçlarından çok daha fazla etkiliyordu. Fransa için güzel bir durum; tıpkı aynı lütufta bulunulmuş tüm ülkelerde hep olageldiği gibi. İngiltere için de hep öyleydi. Örneğin ülkeyi satan şu neşeli Stuart günlerinde İngiltere böyle bir mutluluğa erişmişti.</p>

  <p class="normal1">Monsenyör’ün genel olarak kamusal alandaki işler için gerçekten asil bir düşüncesi vardı: Her şeyi kendi haline bırakmak. Kamusal alandaki özel işleri içinse daha başka bir soylu düşüncesi vardı: Her şeyin onun gücünü artırıp, kesesini dolduracak şekilde gitmesi. Özel ve genel anlamdaki zevk işlerine gelince, Monsenyör’ün bu konudaki soylu düşüncesi, dünyanın onlar için yaratıldığıydı. Kutsal Kitap’taki orijinal metinden çok fazla değil, sadece bir zamir ile farklılaşan onun metninde şöyle deniliyordu: ‘Yeryüzü ve üzerindekilerin sahibi benim, dedi Monsenyör.’</p>

  <p class="normal1">Fakat Monsenyör bu özel ve resmi işlerine yavaş yavaş utanç verici birtakım bayağılıkların bulaştığını fark etmişti; her iki işi için de mecburen bir vergi kesenekçisi<a href="../Text/Iki-Sehrin-Hikayesi_split_055.html#footnote-127975-48" id="footnote-127975-48-backlink">[48]</a> ile işbirliği yapmak zorunda kaldı. Monsenyör mali işlerden anlamadığı için bunları başkasına devretmek gerekmişti. Ancak vergi kesenekçisi zenginleştikçe, Monsenyör nesilden nesile geçen o lüksten sonra yoksullaşmaya başlamıştı. Bu yüzden Monsenyör, giyebileceği en ucuz giysi olan peçeyi takmasına, yani rahibelik yeminine az bir zaman kalmış olan kız kardeşini manastırdan aldı ve pek soylu sayılamayacak, ama çok zengin olan bir vergi kesenekçisine mükafat olarak verdi. Bastonunun ucunda altından bir elma olan bu vergi kesenekçisi şu anda diğer odalardaki misafirler arasındaydı. İçeri girdiğinde neredeyse herkesin ayağına kapandığı bu adam, kendi karısı dahil herkesin tepeden bakıp hor gördüğü Monsenyör’ün kanındaki asilliği hep kabullenmişti.</p>

  <p class="normal1">Vergi kesenekçisi çok şatafatlı, lüks yaşam süren biriydi. Ahırlarında otuz atı, malikânelerinde yirmi dört uşağı ve karısının emrinde bekleyen altı oda hizmetçisi vardı. Olabilecek her yerde yağma ve soygundan başka bir şey yapmayan bu adam en azından –her ne kadar evlilik ilişkileri sosyal ahlakı konusunda bir şeyler söylüyorsa da– o gün Monsenyör’ün otelinde bulunan şahsiyetler arasındaki en büyük gerçeklikti.</p>

  <p class="normal1">Odalar, zamanın zevk ve becerilerinin imkân verdiği her türlü süsle donatılmasına ve bakmak için güzel bir manzara oluşturmasına rağmen, başka bir yerlerde üzerinde paçavralar ve kafalarında takkelerle dolaşan korkuluklar göz önünde bulundurulduğunda –pek uzaktan değil, her iki uca da aynı uzaklıkta olan Notre Dame’ın gözetleme kulelerinden iki korkuluk görülebilir–<a href="../Text/Iki-Sehrin-Hikayesi_split_055.html#footnote-127975-49" id="footnote-127975-49-backlink">[49]</a> aslında bu yapılan çok da akıllıca bir iş değildi. Eğer Monsenyör’ün evinde umursayacak biri olsaydı, bu son derece rahatsız edici olabilirdi. Askeri bilgiden yoksun subaylar; bir geminin nasıl olduğu hakkında fikri dahi olmayan deniz subayları; yaptıkları işler hakkında en ufak bir fikirleri olmayan memurlar; şehvetle bakan gözleri, boş ve ahlaksız konuşmaları ve daha da ahlaksız hayatlarıyla bu hayatın en kötüleri olan arsız din adamları; hiçbiri, hiçbir şekilde kendilerine hitap edilen çeşitli unvanlara uygun değildi ve hepsi de uygun gibi davranırdı, ama dereceleri uzak ya da yakın hepsi Monsenyör’ün türündendi, dolayısıyla da bir şeyler elde edilebilecek bütün kamu görevlerine yerleşmişlerdi. Monsenyör’le ya da Devlet’le doğrudan bağlantılı olmayıp, aslında gerçek olan hiçbir şeyle ya da insanı herhangi bir gerçek dünyevi sona çıkaracak, düz bir yolda yolculuk eder gibi yaşanan hayatlarla hiçbir bağlantısı olmayan bu insanların sayısı hiç de az değildi. Hiç var olmamış hayali hastalıklar için yaptıkları güzel ilaçlarla büyük servetler kazanan doktorlar, Monsenyör’ün odalarındaki soylu hastalarına gülümsüyorlardı. Devlet’i saran küçük kötülükler için her türlü çareyi bulan, ama azimle çalışıp tek bir günahın kökünü kazımaya bir çare bulmayan araştırmacılar, Monsenyör’ün davetinde bulabildikleri her kulağa, akıl karıştırıcı safsatalarını boşaltıyorlardı. Monsenyör’ün bu harika davetinde, sözcüklerle dünyayı yeniden biçimlendiren ve göğe tırmanmak için iskambil kâğıtlarından Babil kuleleri yapan inançsız filozoflar, gözü metalleri değiştirmekte olan inançsız simyacılarla konuşuyorlardı. En köklü ailelere mensup, o olağanüstü zamanda –halen olduğu gibi– insana dair her türlü doğal konuya kayıtsız kalmanın birer meyveleri olarak tanınan zarif beyler Monsenyör’ün otelinde ibret verici bir bitkinlik içindeydiler. Bu türlü türlü, tanınmış, saygın karakterler Paris’in o güzel dünyasında bulunan öyle evlerden gelmişlerdi ki, Monsenyör’ün topladığı insanlar arasındaki casuslar –ki bunlar kibar kalabalığın yarısı kadardı– bu tabakanın melekleri arasından hem görünüş hem de tavır bakımından bir anneye benzeyen, tek bir bayan bulmakta zorlanırlardı. Aslında o zamanın modasına göre, “anne” sıfatının bir hali belirtmesi dışında, bu dünyaya baş belası bir yaratık getirmekten öte bir anlamı yoktu. Köylü kadınlar modaya aykırı olarak bebeklerini yanlarından ayırmayıp, onları büyütüyorlarken, altmışlık alımlı büyükanneler yirmilikler gibi giyinip içkilerini yudumluyorlardı.</p>

  <p class="normal1">Gerçek dışı bir yaşam sürmenin cüzzamı Monsenyör’ün çevresindeki insanların güzelliğini bozuyor, onları çirkinleştiriyordu. En dıştaki odada birkaç yıldır işlerin biraz kötü gittiğini hafiften sezinleyen, yarım düzine kadar istisnai bir grup vardı. Bunların yarısı, kendilerini “Konvülsiyonist”<a href="../Text/Iki-Sehrin-Hikayesi_split_055.html#footnote-127975-50" id="footnote-127975-50-backlink">[50]</a> diye tanıtan onları doğruya yöneltmeyi müjdeleyen bir yol olarak tuhaf bir tarikatın üyesi olan insanlardı. Geleceğe yönelik bir işaret levhası dikmek amacıyla, Monsenyör’ün liderliğine köpürmeleri mi, hiddetlenmeleri mi, kükremeleri mi yoksa taş mı kesilmeleri gerektiğini düşünüyorlardı. Bu dervişlerin dışında üç adam vardı ki, onlar da telaşla, meseleleri “Doğrunun Merkezi” üzerine ürettikleri bir jargonla halletmeye çalışan başka bir tarikat oluşturmuşlardı; insanın Doğrunun Merkezi’nden ayrıldığı aşikârdı ancak Çemberin dışına da çıkmamıştı ve insanın bu Çemberin dışına çıkması engellenebilir, hatta oruç tutarak ve ruhlarla ilişki kurarak Çemberin Merkezine ulaşması bile sağlanabilirdi. Bu yüzden ruhlarla yapılan konuşmalar sürüp gitti ve bu onlara pek ortaya çıkartılmayan bir dünya yarar sağladı.</p>

  <p class="normal1">Tek teselli, Monsenyör’ün büyük otelindeki bütün o misafirlerin çok iyi giyimli olmasıydı. Kıyamet Günü eğer bir kıyafet günü ya da defilesi olsaydı, oradakilerin doğrulukları sonsuza dek kanıtlanmış olurdu. Böylesine kıvırcık, havaya dikilmiş, pudralanmış saçlar, doğal olmayan yollarla korunmuş ve canlandırılmış hassas tenler, böylesine gösterişli kılıçlar, böylesine zarif kokulara duyulan saygı elbette ki her şeyin sonsuza dek sürmesini sağlayacaktı. En köklü ailelerden gelme bu nazik beyefendiler, kıpırdandıkça şıngırdayan değersiz kolyeler takıyorlardı; küçük değerli çanlar gibi çınlayan bu altın zincirlerin sesleri, işlemeli ipek ve iyi cins ketenin hışırtısı ile birleşerek, havada, Saint Antoine’ı ve onun insanı kemiren açlığını uzaklara taşıyan bir akım yaratıyordu.</p>

  <p class="normal1">Giyim, her şeyi yerli yerinde tutmanın vazgeçilmez bir tılsımı ve büyüsüydü. Herkes sanki hiç bitmeyecek bir maskeli balo için giyinmişti. Bu balo havası Tuileries Sarayı’ndan Monsenyör’e, tüm saray halkından bakanlara, yargıçlara, korkuluklar hariç bütün halka, hatta cellada kadar yayılmıştı. Bu büyünün peşinde koşan cellattan da “kıvrılmış saçlar, pudralanmış yüz, sırma işlemeli bir ceket, iskarpin ve beyaz ipek çoraplarla” görevini yerine getirmesi istenmişti. Darağacı ve çarkın (balta nadiren kullanılıyordu) yanında duran Mösyö Paris, vilayetlerin profesörü olan kardeşi Mösyö Orleans ve diğerlerine, törende bu zarif elbiselerle başkanlık ediyordu. İşte Milattan Sonra bin yedi yüz sekseninci yılda Monsenyör’ün davetine katılan hangi davetli, bu saçları kıvırcık, yüzü pudralı, ceketi sırma işlemeli, iskarpin ve beyaz ipek çorap giymiş cellada kadar uzanan bir sistemin dağılabileceğinden şüphe edebilirdi ki?</p>

  <p class="normal1">Monsenyör sıcak çikolatasını alarak bu dört uşağını yüklerinden kurtardıktan sonra Kutsalların en Kutsalı olan tapınağın kapılarının ardına kadar açılmasını emretti ve dışarı çıktı. Sonrasında ise ne boyun eğmeler, ne diz çökmeler, ne dalkavukluklar, ne alçalmalar, ne rezillik! Ruhen ve bedenen boyun eğmeye gelince; bu yolla Tanrı için eğilecek bir şey kalmıyordu. Belki bu da Monsenyör’e tapanların bu durumdan rahatsız olmamalarının nedenlerinden biridir.</p>

  <p class="normal1">Bir yerde birkaç vaatte bulunup bir diğerinde gülümsemesini bahşettikten ve mutlu bir kölenin kulağına bir şeyler fısıldayıp bir diğerine el salladıktan sonra Monsenyör salonlarından kibarca geçerek Doğruluk Çemberi’nin epey uzak bir kısmına kadar ilerledi. Oraya varınca arkasını döndü ve tekrar geri geldi. Çikolata perileri onu bir kez daha tapınağına kapadılar ve Monsenyör bir daha ortalarda gözükmedi.</p>

  <p class="normal1">Gösteri bitmişti. Havadaki o kıpırtı küçük bir fırtınaya dönüşmüştü ve değerli küçük çanlar alt katta çınlamaya devam ediyordu. Çok geçmeden, kalabalıktan geriye yalnızca, koltuğunun altında tuttuğu şapkası, elindeki enfiye kutusu ile, dışarı çıkmak üzere aynaların arasından ağır ağır ilerleyen bir kişi kalmıştı.</p>

  <p class="normal1">Çıkış kapısı olan son kapıyı da geçince durup tapınağa doğru dönerek, “Seni şeytana emanet ediyorum!” dedi.</p>

  <p class="normal1">Bununla birlikte ayaklarındaki tozu silkiyormuşçasına parmaklarındaki enfiyeyi silkerek yavaşça merdivenleri indi.</p>

  <p class="normal1">Bu kişi altmış yaşlarında, iyi giyimli, kendini beğenmiş bir adamdı ve yüzü güzel bir maskeye benziyordu. Bu yüzde şeffaf bir solgunluk vardı; üzerindeki her çizgi belirgin bir şekilde seçilebiliyordu ve ifadesi sabitti. Burnu düzgündü, ancak burun deliklerinin bulunduğu bölge biraz basık gibi görünüyordu. Adamın yüzünde meydana gelen en ufak bir değişiklik, bu eziklik ya da çukurlara yerleşiyordu. Kimi zaman ısrarla renk değiştiriyorlar, kimi zaman belirsiz bir nabız atışı gibi genişleyip daralıyorlardı. Bu da adamın yüzüne güvenilmez ve zalim bir ifade veriyordu. Dikkatle bakıldığında ağzın kenarlarındaki ve gözlerin çevresindeki, yüzünü çok daha uzun ve ince gösteren çizgilerin de bu ifadeyi desteklediği düşünülebilirdi ama yine de yarattığı etki bakımından oldukça yakışıklı ve dikkat çekici bir yüzdü.</p>

  <p class="normal1">İşte bu yüzün sahibi avluya indi, arabasına binerek oradan ayrıldı. Davette onunla pek konuşan olmamıştı; kendisini biraz uzak tutmuştu ama Monsenyör ona biraz daha sıcak davranabilirdi. Görünüşe göre böyle zamanlarda, atlarının önünde sıradan insanların kaçışmalarını, ezilmekten güç bela kurtulmalarını izlemek adamın hoşuna gidiyordu. Arabacısı düşmanın üzerine sürüyormuşçasına kullanıyordu arabayı ve adamının bu öfkeli umursamazlığı, efendisinin ne yüzünde ne de dudaklarında herhangi bir değişiklik yaratmıyordu. Yakınmalar böyle sağır bir şehirde ve dilsiz bir çağda bile bazen sesini duyurabiliyordu. Acımasız soyluların o kaldırımsız dar sokaklarda barbarca bir tavırla, hızlı araba sürme alışkanlıkları zavallı halk için tehlike yaratıyor, onları sakat bırakabiliyordu. Ancak pek az kimse bunu umursuyor ve üzerinde bir an olsun düşünüyordu; bu zavallı insanlar diğer bütün işlerde olduğu gibi bu konuda da, becerebildikleri kadarıyla, zorlukların üstesinden kendi kendilerine gelmek üzere tek başlarına bırakılmışlardı.</p>

  <p class="normal1">O günlerde bu araba, önünde çığlıklar içinde koşuşturan kadınlar ve hem birbirlerini hem de çocukları kenara çekmeye çalışan erkeklerle ve korkunç bir şangırtı ve takırdamayla, anlaşılması zor, gaddarca bir düşüncesizlik içinde sokakları yara yara geçiyor, hızla köşeleri dönüyordu. En sonunda araba bir çeşme yanındaki köşeyi dönerken tekerleklerinden biri iğrenç bir çatırtı sesi çıkardı ve etrafta çığlıklar duyuldu, atlar şahlandı ve tekrar ileri atıldılar.</p>

  <p class="normal1">Tekerlekler ilerlemekte zorlanmasaydı araba belki de durmayacaktı; arabaların sıklıkla yaralıları geride bırakıp yollarına devam ettikleri biliniyordu, neden olmasın ki? Ancak bu defa, korkan uşak telaşla aşağıya inmişti. Atın dizginlerinde yirmi çift el vardı.</p>

  <p class="normal1">Monsenyör Marki dışarı bakarak sakince, “Sorun nedir?” diye sordu.</p>

  <p class="normal1">Başına gece takkesi takmış uzun boylu bir adam, hızla, atın ayaklarının arasından bohçaya benzer bir şey almış ve çeşmenin kenarına bırakmıştı; her yeri çamurla kaplanıp ıslanmış olan bu şey, yabani bir hayvan gibi inliyordu.</p>

  <p class="normal1">“Bağışlayın Markim,” diye araya girdi paçavralar içindeki itaatkâr bir adam: “Bu bir çocuk!”</p>

  <p class="normal1">“Peki bu adam niye böyle iğrenç bir şekilde bağırıp duruyor? Çocuk onun muymuş?”</p>

  <p class="normal1">“Özür dilerim Markim. Ama ne yazık ki öyle.”</p>

  <p class="normal1">Yol açılıp şöyle on ya da on iki metre genişliğinde bir meydan halini aldığı için çeşme biraz geride kalmıştı. Uzun boylu adam birdenbire ayağa kalkıp arabaya doğru koşarken Marki bir anda elini kılıcının kabzasına götürdü.</p>

  <p class="normal1">“Öldü!” diye haykırdı adam kollarını havaya kaldırıp, korkunç bir çaresizlikle ona bakarak. “Öldü!”</p>

  <p class="normal1">İnsanlar çemberi daralttı ve Marki’ye baktılar. Ona bakan bu gözlerde merak ve sabırsızlıktan başka bir şey görünmüyordu. Ne korku ne de öfke ifadesi vardı yüzlerinde. O ilk çığlıktan sonra hiçbiri tek kelime etmemiş, sessiz kalmışlardı. Konuşan itaatkâr adamın sesi itaatkârlığının doruk noktasında, donuk ve uysaldı. Marki bütün bu insanlara deliklerinden çıkmış farelere bakıyormuş gibi bakıyordu.</p>

  <p class="normal1">Cüzdanını çıkardı.</p>

  <p class="normal1">“Bir türlü aklım almıyor,” dedi. “Niçin kendinize ve çocuklarınıza dikkat edip kollayamıyorsunuz. Ya biriniz ya ötekiniz daima yolda oluyorsunuz. Atlarıma ne gibi bir zarar verdiğinizi nereden bileyim? Hadi! Ver şu parayı ona!”</p>

  <p class="normal1">Uşağın yakalaması için bir altın çıkarıp fırlattı. Yere düşen parayı görebilmek için bütün başlar ileri doğru uzandı. Uzun boylu adam yine çok korkunç bir sesle, “Öldü!” diye haykırdı.</p>

  <p class="normal1">Kalabalık arkadan hızla ilerleyen bir adamın önünde açıldı ve zavallı adam bir an için sustu. Zavallı yaratık bu kişiyi görünce omzuna yaslanıp bir yandan hıçkırarak ağlamaya başladı; diğer yandan da eliyle, birkaç kadının üzerine eğildiği, birkaçının da yavaşça etrafında dolandığı, hareketsiz duran bohçanın uzandığı çeşmeyi gösteriyordu. Oradaki kadınlar da erkekler kadar sessizdiler.</p>

  <p class="normal1">“Hepsini biliyorum, hepsini biliyorum,” dedi son gelen adam. “Cesur ol dostum Gaspard! Zavallı yavrucuğun böyle ölmesi bu şekilde yaşamasından daha iyidir. Acı duymadan bir anda gitti. Hayatının bir saatini bile bu kadar mutlu geçirebilir miydi?”</p>

  <p class="normal1">Marki gülerek, “Hey sen, oradaki, filozofsun herhalde,” dedi. “Adın ne senin?”</p>

  <p class="normal1">“Bana Defarge derler.”</p>

  <p class="normal1">“Ne iş yaparsın?”</p>

  <p class="normal1">“Şarap satıcısıyım, Markim.”</p>

  <p class="normal1">Marki ona da bir altın fırlatarak, “Al bakalım şunu, filozof şarap satıcısı,” dedi. “İstediğin gibi harca. Hey, atların bir şeyi yok ya?”</p>

  <p class="normal1">Kalabalığa bir daha bakmaya tenezzül etmeyen Marki arkasına yaslandı ve tam kazayla önemsiz bir şeyi kırmış, sonra da bedelini ödemiş, buna gücü olan bir beyefendi edası ile gülecekti ki arabasının içine atılan bir altınla birdenbire rahatı bozuldu.</p>

  <p class="normal1">“Dur!” dedi Marki. “Atları durdur! Kim attı onu?”</p>

  <p class="normal1">Biraz önce şarap satıcısı Defarge’ın bulunduğu yere baktı, ama orada, yere kapanmış haldeki zavallı babayı, yanında da örgü ören, kara, şişman bir kadının durduğunu gördü.</p>

  <p class="normal1">“Sizi köpekler!” dedi Marki alçak bir sesle. Burun deliklerinin hareketi dışında yüzünde değişen bir şey yoktu. “Hepinizi büyük bir zevkle çiğneyip dünyadan kökünüzü kazıyabilirim. Parayı hangi alçak herifin attığını bilseydim ve o serseri yeterince yakınımda olsaydı, o da şu tekerleklerin altında çiğnenirdi.”</p>

  <p class="normal1">Öylesine yılmışlar ve böyle bir adamın yasalara uygun ya da uygun olmayan yollardan onlara yapabilecekleri üzerine öyle uzun ve acı tecrübeler edinmişlerdi ki, ne bir ses çıkabilmiş, ne bir el kalkabilmiş ne de bir bakış doğrultulabilmişti. Erkeklerin hiçbirinden ses çıkmıyordu. Sadece örgü ören kadın gözlerini dikmiş Marki’ye bakıyordu. Bu bakışları önemsemesi saygınlığına yakışmazdı. Kibirli gözleriyle kadını ve diğer fareleri süzdü. Yeniden arkasına yaslandı ve emrini verdi: “Gidelim!”</p>

  <p class="normal1">Araba yoluna devam etti. Markinin arabasının hemen arkasından saraydaki opera ve komedi gösterilerini izleyip maskeli baloya katılan diğer davetlilerin arabaları geliyordu. Sırasıyla bakanı, kilise görevlisini, avukatı, doktoru ve vergi kesenekçisini taşıyan bu arabalar ışıklı, rengârenk bir sel gibi akarak hızla gelip geçtiler. Fareler onları seyretmek için deliklerinden çıkmış, saatlerce onları izleyip durmuşlardı. Asker ve polisler sık sık bu gösteri ile seyircilerin arasında bir bariyer oluşturuyorlardı; o zaman fareler yoldan geçenleri aradaki boşluklardan içeri sıvışarak seyretmeye çalışıyorlardı. Biraz önce çeşmenin dibindeki bohçayla ilgilenen kadınlar dikkat kesilerek suyun akışını ve maskeli balo selini seyre koyulduklarında, baba çoktan ona ait olan şeyi alıp bir yerlere saklanmıştı. Örgü örerek dikkat çeken kadın, Kader’e karşı dururcasına hâlâ örmeye devam ediyordu. Çeşmenin suyu aktı, nehir hızla aktı, gün yerini geceye ve doğanın yasası gereği şehirdeki birçok hayat da yerini ölüme bıraktı; zaman ve dalga hiç kimse için beklemezdi. Fareler yine karanlık deliklerinde, birbirlerine sokulmuş uyuyorlardı. Maskeli balo akşam yemeğine doğru canlandı ve her şey kendi yoluna akıp gitti.</p>
</body>
</html>
