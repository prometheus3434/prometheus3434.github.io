<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_36">I<br class="chapter" />
  Gizli</h2>

  <p class="normal1">Bin yedi yüz doksan iki yılının o sonbaharında İngiltere’den Paris’e doğru yol alan yolcu ağır ağır ilerliyordu. Fransa’nın talihsiz, devrik kralı bütün görkemiyle hâlâ tahtında olsaydı bile, bu kötü yollar, kötü malzeme ve de atlar tek başlarına onu geciktirmeye yeter de artardı; ama değişen zaman bunlardan daha başka engellerle de doluydu. Her şehrin kapısında ve her köyün vergi dairesinde ellerinde her an patlamaya hazır tüfekleriyle geleni geçeni durdurup sorguya çeken, kâğıtlarını inceleyen, ellerindeki listelerde adlarını arayarak duruma göre onları geri gönderen, bazen de yollarına devam etmelerine izin veren yahut da orada bekleten; doğmakta olan bölünmez Cumhuriyetin, Özgürlüğün, Eşitliğin, Kardeşliğin ve Ölümün adına uygun gördükleri en şımarıkça karara göre davranan yurtsever vatandaşlar vardı.</p>

  <p class="normal1">Charles Darnay Paris’te iyi bir vatandaş olarak kabul edilene kadar ülkenin bu yollarından aynı şekilde geri dönebilmesinin mümkün olamayacağını anlamaya başladığında Fransa topraklarının sadece birkaç fersah içindeydiler. Başına ne gelirse gelsin yolculuğunu son noktasına kadar sürdürmek zorundaydı. Hiçbir köy kapısı yüzüne kapanmadı, arkasında kalan yolları hiçbir engel kapatmadı; ama yine de biliyordu ki bunların hepsi kendisiyle İngiltere arasına dikilen demir kapılar dizisi içindeki bir kapı, bir engel olacaktı. Bu tedbirlilik hali her yeri öylesine sarmış, öylesine yaygınlaşmıştı ki gideceği yere bir ağın içine atılmış veya kafesin içine kapatılmış halde götürülse bile özgürlüğünü yitirdiğini bundan daha fazla hissedemezdi.<a href="../Text/Iki-Sehrin-Hikayesi_split_055.html#footnote-127975-69" id="footnote-127975-69-backlink">[69]</a></p>

  <p class="normal1">Ülke içindeki bu yaygın tedbirli ve dikkatli hal onun yolu üzerinde yirmi defa durdurulmasına sebep olmakla kalmamış gün içinde atlı birilerinin takibine uğramış, geri getirilmiş, sonra gene atla takip edilerek bu sefer meraktan durdurulmuş; göz hapsine alınarak ilerlemesi engellenmiş, hızı kesilmişti. Yorgunluktan kendini yol üzerindeki bir kasabada yatağa attığında, hâlâ Paris’ten uzakta, Fransa içinde bir yerlerde günlerdir yalnız başına yolculuk ediyordu.</p>

  <p class="normal1">Zavallı Gabelle’in Abbaye Hapishanesi’nden yazdığı mektuptan başka hiçbir şey onu buraya kadar getiremezdi. Bu küçük yerdeki muhafız kulübesinde o kadar zorluk çekmişti ki yolculuğunun orada tıkandığını hissetmişti. İşte bu yüzden de sabaha kadar dinlenmesi için kendisine gösterilen küçük handa gece yarısı uyandırıldığında bu onun için pek sürpriz olmadı.</p>

  <p class="normal1">Çekingen bir görevli ve başlarında kırmızı, kaba, biçimsiz şapkaları, ağızlarında pipolarıyla, yatağının kenarına oturmuş üç silahlı yurtsever tarafından uyandırıldı.</p>

  <p class="normal1">Görevli, “Seni, yanına bir muhafız verip Paris’e göndereceğim, göçmen,” dedi.</p>

  <p class="normal1">“Hemşehrim, Paris’e gitmekten daha çok istediğim bir şey yok ama yanımda muhafız olmadan da gidebilirim.”</p>

  <p class="normal1">“Konuşma,” diye homurdandı kırmızı şapkalılardan biri; bir yandan tüfeğinin dipçiğini yorgana vurarak: “Kes sesini, asilzade!”</p>

  <p class="normal1">Çekingen görevli, “Dediği gibi,” diye mırıldandı. “Siz bir asilzadesiniz ve yanınızda muhafız olmak zorunda. Bunun bedelini de ödeyeceksiniz.”</p>

  <p class="normal1">“Başka şansım yok,” dedi Charles Darnay.</p>

  <p class="normal1">“Şans mı? Söylediğini duydunuz mu?” diye konuştu kırmızı şapkalılardan asık suratlı olanı. “Sanki lamba direğine asılmaktan korunmak bir iyilik değilmiş gibi!”</p>

  <p class="normal1">“Aynen öyle,” dedi görevli. “Kalk da giyin, göçmen.”</p>

  <p class="normal1">Darnay söyleneni yaptı ve kırmızı kaba şapkalıların bir ateşin çevresinde pipo tüttürdükleri, uyukladıkları ve içki içtikleri muhafız kulübesine götürüldü. Orada muhafız için yüklü bir miktar ödedi ve sabahın üçünde çamurlu yollara düştüler.</p>

  <p class="normal1">Charles Darnay’ın yanında giden muhafızlar milli tüfeklerini ve süvari kılıçlarını kuşanmış, kırmızı şapkaları ve üç renkli<a href="../Text/Iki-Sehrin-Hikayesi_split_055.html#footnote-127975-70" id="footnote-127975-70-backlink">[70]</a> rozetleriyle iki atlı vatanseverdi. Charles Darnay kendi atını kendisi sürüyordu, ama eyere bağlı gevşek bir ipin ucu muhafızlardan birinin beline bağlıydı. Bu halde, eğri büğrü taş kasaba yollarında ve diz boyu çamurlu toprak yollarda, atların üzerinde takur tukur, yüzlerine vuran yağmurla tırısta gidiyorlardı. Böylece, atları ve hızları hariç hiçbir değişiklik olmadan, kendileri ve Paris arasında uzanan bütün o çamur dizilerini aştılar.</p>

  <p class="normal1">Geceleri yol alıyor, güneş doğduktan bir ya da iki saat sonra da durarak alacakaranlık çökünceye kadar dinleniyorlardı. Muhafızların giysileri o kadar perişandı ki yağmurdan korunmak için çıplak bacaklarını ve yıpranmış giysilerinin omuzlarını ekin saplarıyla örtüyorlardı. Charles Darnay, bu kadar çok gözetlenmekten rahatsız olmanın ve muhafızlardan sürekli sarhoş olanının tüfeğini pervasızca taşımasının verdiği tedirginlik dışında, içinde başka bir korkunun uyanmasına izin vermiyordu. Çünkü henüz kişisel bir mesele açığa çıkmadığına ve Abbaye’deki mahkûmun doğrulayacağı ifadeleri de henüz vermediğine göre endişelenecek bir şey yok diye düşünerek kendini rahatlatmaya çalışıyordu.</p>

  <p class="normal1">Ama sokaklarının insanlarla dolup taştığı akşam vakti Beauvais’ye geldiklerinde işlerin öyle pek iyiye gitmediğini düşünmekten kendini alamadı. Kötü bir şeylerin olacağının habercisi bir kalabalık, onu görmek için attan indikleri yere toplandı; “O göçmeni indirin!” diye bağıran sesler yükselmeye başladı.</p>

  <p class="normal1">Tam attan inecekti ki atın kendisi için en güvenli yer olduğunu düşünerek vazgeçti inmekten.</p>

  <p class="normal1">“Göçmen mi, dostlarım? Burada, Fransa’da olduğumu, kendi isteğimle geri döndüğümü görmüyor musunuz?”</p>

  <p class="normal1">Bir nalbant elindeki çekici öfkeden gözü dönmüş bir şekilde ona doğru sallayarak, “Sen lanet olası bir göçmensin,” diye bağırdı ve ekledi. “Lanet olası bir soylu!”</p>

  <p class="normal1">Atın gemleriyle bu öfkeli nalbant arasında duran posta müdürü araya girerek yatıştırıcı bir sesle, “Bırakın onu, bırakın! Nasıl olsa Paris’te yargılanacak,” dedi.</p>

  <p class="normal1">Nalbant çekicini sallayarak, “Yargılanacak!” diye tekrar etti. “Hah ha! Bir vatan haini olarak yargılanacak!” Kalabalık kükrer gibi bir gürültüyle bu sözleri onayladı.</p>

  <p class="normal1">Posta müdürü atının başını avluya doğru döndürmeye çalışırken, sarhoş muhafız belinde ip, sakin bir edayla öylece atının üstünde duruyordu. Darnay sesini duyurabileceğini anladığı an konuştu:</p>

  <p class="normal1">“Dostlar, ya siz kendinizi kandırıyorsunuz, ya da birileri sizi kandırıyor. Ben bir vatan haini değilim.”</p>

  <p class="normal1">“Yalan söylüyor!” diye bağırdı nalbant. “Alınan karardan beri o da bir vatan haini. Hayatı halkın elinde artık. Lanet olası canı ona ait değil!”</p>

  <p class="normal1">Darnay, birazdan üzerine atılacak olan kalabalığın gözlerinde bir parıltı gördüğü an; posta müdürü atını avluya çekti ve muhafızlar da atının hemen yanı başında durdular. Posta müdürü iki kapıyı da kapayarak sürgüledi. Nalbant çekiciyle kapılara vurdu, kalabalık homurdandı, ama daha fazla ileri gidilmedi.</p>

  <p class="normal1">Darnay posta müdürüne teşekkür etti ve adamın yanında dururken, “Nalbantın bahsettiği karar nedir?” diye sordu.</p>

  <p class="normal1">“Göçmenlerin mallarının satılmasıyla ilgili bir karar.”</p>

  <p class="normal1">“Ne zaman alındı?”</p>

  <p class="normal1">“On dördünde.”</p>

  <p class="normal1">“İngiltere’den ayrıldığım gün.”</p>

  <p class="normal1">“Bunun alınan diğer birçok karardan sadece bir tanesi olduğunu ve henüz daha alınmadıysa bile, bütün göçmenlerin sınırdışı edilmeleri ve geri dönenlerin idam edilmeleri ile ilgili kararların da çıkartılacağını söylüyorlar. Canının sana ait olmadığını söylerken kastettiği de buydu.”</p>

  <p class="normal1">“Ama henüz bu kararlar çıkartılmadı, öyle değil mi?”</p>

  <p class="normal1">“Ben nereden bileyim?” diye cevap verdi posta müdürü omuz silkerek, “Çıkmış da olabilir, çıkartılacak da; ikisi de aynı kapıya çıkar. Ne yapabilirsiniz ki?”</p>

  <p class="normal1">Gece yarısına kadar çatı katında, samanların üstünde dinlendiler; şehir uykuya daldığı zaman da yeniden yola koyuldular. Bildik, tanıdık birçok şeyde, bu vahşi yolculuğu inanılmaz kılacak derecede çılgınca bir sürü değişiklik olmuştu. Özellikle halkın geceyi uykusuz geçirmesi bunlardan biriydi. Uzun bir süre, sıkıcı yollarda tek başlarına yolculuk yaptıktan sonra, karanlığa gömülmek şöyle dursun, hepsi ışık içinde parlayan sefil evlerin kümelendiği bir yere gelmişlerdi. Burada gecenin karanlığında, hayalet gibi, kurumuş Özgürlük ağacının etrafında kol kola dans edip hep bir ağızdan şarkı söyleyen insanlara rastlamışlardı. Yine de ne mutlu ki işlerini kolaylaştırmak için o gece Beauvais uykuya dalmış, onlar da bir kez daha zamansız bastıran soğuk ve yağmurda, o yıl ürün vermemiş fakir tarlaların arasından dişleri takırdayarak, gözleri yol üzerinde karşılaştıkları yanmış evlerin kararmış harabelerine takılarak ve de aniden önlerine dikilen pusudaki devriyeler tarafından yolları kesile kesile, yalnızlığa ve ıssızlığa doğru yol almışlardı.</p>

  <p class="normal1">Nihayet gün ışığı onları Paris duvarlarının önlerinde yakaladı. Vardıklarında kapı kapalıydı ve sıkı kontrol altındaydı. Bir muhafız tarafından çağrılan sert görünüşlü bir yetkili, “Mahkûmun kâğıtları nerede?” diye sordu.</p>

  <p class="normal1">Böylesi kabul edilemez bir sözcüğün kullanılmasıyla doğal olarak irkilen Charles Darnay, kendisinin özgür bir yolcu ve Fransız vatandaşı olduğunun, ülkedeki karışıklık yüzünden yanına muhafızlar verildiğinin ve muhafızlar için ücret ödediğinin dikkate alınmasını rica etti. Ona hiç aldırış etmeyen adam, “Bu mahkûmun kâğıtları nerede?” diye sorusunu tekrar etti.</p>

  <p class="normal1">Sarhoş muhafız şapkasının içinden kâğıtları çıkartarak uzattı. Gabelle’in mektubuna göz gezdiren yetkili tedirgin olup şaşırarak daha bir dikkatle Charles Darnay’a baktı.</p>

  <p class="normal1">Adam, bir şey söylemeden muhafızı ve Darnay’ı orada bırakarak muhafız kulübesine gitti. Bu arada onlar da atlarından inmeyerek kapıda beklediler. Beklerken etrafına bakınan Darnay, askerlerden ve yurtseverlerden oluşmuş bir kalabalığın kapıyı tuttuğunu gördü. Yurtseverlerin sayısı askerlerden daha fazlaydı; köylülerin erzak taşıyan arabalarıyla birlikte benzeri getir götür işleri için içeri girmesi pek kolayken en sıradan insanların bile dışarıya çıkması çok zordu. Kadın ve erkeklerden, hatta atlardan ve değişik türlerde araçlardan oluşan kalabalık bir grup dışarı çıkmak için bekliyorlardı; ama ön kontrol o kadar sıkıydı ki kapıdan çok ağır geçiyorlardı. Bekleşen bu insanlardan bazıları sorgulama sırasının kendilerine gelmesinin çok vakit alacağını bildiklerinden yere uzanmış uyukluyor ya da pipo içiyor, bazıları da birbirleriyle konuşuyor ya da ortalıkta öylece, aylak aylak geziniyorlardı. Kırmızı şapka ve üç renkli rozet hem kadınların hem de erkeklerin arasında görülüyordu.</p>

  <p class="normal1">Atının üstünde bütün bunları izleyerek yarım saat boyunca bekleyen Darnay, kendisini tekrar aynı yetkilinin karşısında buldu. Yetkili muhafızdan barikatın açılmasını istedikten sonra muhafızların ikisine birden; ayık olana da, sarhoş olana da teslim belgesini uzattı ve Darnay’dan da attan inmesini rica etti. Darnay attan indi, iki yurtsever de yorgun atı yanlarına alarak şehre girmeden dönüp yollarına devam ettiler.</p>

  <p class="normal1">Darnay yetkiliyle beraber tütün ve şarap kokan muhafız odasına gitti. Burada askerler ve yurtseverler vardı; bazısı uyuyor, bazısı uyanık, bazısı sarhoş, bazısı ayık, bazısı ayakta, bazısı da uzanmıştı. Kulübe, biraz geceden kalma bir kandille aydınlandığından, biraz da alacakaranlık olduğundan tuhaf görünüyordu. Bir masanın üstünde kayıt kâğıtları duruyordu; esmer bir subay da üzerine kapanmış, bu kâğıtları inceliyordu. Eline, not almak için bir kâğıt parçası aldıktan sonra yetkiliye, “Yurttaş Defarge, bu, göçmen Evrémonde mu?”</p>

  <p class="normal1">“Evet, o.”</p>

  <p class="normal1">“Yaşın, Evrémonde?”</p>

  <p class="normal1">“Otuz yedi.”</p>

  <p class="normal1">“Evli misin, Evrémonde?”</p>

  <p class="normal1">“Evet.”</p>

  <p class="normal1">“Nerede evlendin?”</p>

  <p class="normal1">“İngiltere’de.”</p>

  <p class="normal1">“Tabii ki. Karın nerede, Evrémonde?”</p>

  <p class="normal1">“İngiltere’de.”</p>

  <p class="normal1">“Tabii ki. La Force Hapishanesi’ne gönderileceksin, Evrémonde.”</p>

  <p class="normal1">“Aman Tanrım!” diye haykırdı Darnay. “Hangi yasaya göre, hangi suçtan?”</p>

  <p class="normal1">Subay önündeki kâğıttan başını kaldırdı. Yüzünde acımasız bir gülümseme vardı.</p>

  <p class="normal1">“Yeni yasalarımız, yeni suçlarımız var, Evrémonde,” dedi ve sonra yazmaya devam etti.</p>

  <p class="normal1">“Sizden, bir köylünün yaptığı yazılı bir başvuru dolayısıyla buraya isteyerek geldiğimi göz önünde bulundurmanızı rica edeceğim. Başvuru önünüzde. Vakit kaybetmeden gerekeni yapmak istiyorum. Hakkım değil mi?”</p>

  <p class="normal1">“Göçmenlerin hakları yoktur.”</p>

  <p class="normal1">Sorusuna sert bir karşılık verilmişti. Subay bitirinceye kadar yazmaya devam etti, yazdıklarını kendi kendine okudu, kumla kuruladı ve üzerine “Gizlidir!” yazıp Defarge’a uzattı. Defarge elinde kâğıtlarla mahkûma, kendisine eşlik etmesi gerektiğini belirten bir işaret yaptı. Ve mahkûm istenilene uydu; iki silahlı yurtsever de onlara eşlik etti.</p>

  <p class="normal1">Muhafız kulübesinin merdivenlerinden inip şehrin içine doğru ilerlemeye başladıklarında Defarge alçak sesle, “Bir zamanlar Bastille’de mahkûm olan Doktor Manette’in kızıyla evlenen adam sen misin?” diye sordu.</p>

  <p class="normal1">Darnay hayret içinde adama baktı ve “Evet,” diye cevap verdi.</p>

  <p class="normal1">“Benim adım Defarge. Saint Antoine’da şarap dükkânı işletiyorum. Belki adımı duymuşsunuzdur.”</p>

  <p class="normal1">“Karım babasını almak için evinize gelmişti, değil mi?”</p>

  <p class="normal1">‘Karım’ sözcüğü Defarge’a can sıkıcı bir şeyler hatırlatmıştı ki birden ortaya çıkan bir sabırsızlıkla, “Yeni doğmuş keskin bıçak bayan Giyotin adına söyleyin, Fransa’ya neden geldiniz?” dedi.</p>

  <p class="normal1">“Az önce söylediğimi duydunuz. Gerçeği söylediğime inanmıyor musunuz?”</p>

  <p class="normal1">Defarge kaşlarını çatmış, önüne bakarak, “Sizin adınıza pek hayır getirmeyecek bir gerçek,” dedi.</p>

  <p class="normal1">“Aslında burada kaybolmuş durumdayım. Her şey o kadar önceden sezilemez ve de ani şekilde değişmiş, o kadar adaletsiz olmuş ki gerçekten de ne yapacağımı bilemiyorum. Bana biraz yardım eder misiniz?”</p>

  <p class="normal1">“Hayır,” diye cevap verdi Defarge. Sürekli önüne bakıyordu.</p>

  <p class="normal1">“Peki, tek bir soruma cevap verebilir misiniz?”</p>

  <p class="normal1">“Belki. Nasıl bir soru olduğuna bağlı. Sorun bakalım.”</p>

  <p class="normal1">“Haksız yere götürüldüğüm bu hapishanede dışarıyla serbestçe haberleşebilecek miyim?”</p>

  <p class="normal1">“Göreceksin.”</p>

  <p class="normal1">“Yargılanmadan, durumumu anlatmadan oraya gömülmeyeceğim, değil mi?”</p>

  <p class="normal1">“Göreceksin. Hem neden olmasın ki? Önceki zamanlarda da daha kötü hapishanelerde benzer şekilde insanlar gömülmüştü.”</p>

  <p class="normal1">“Ama asla benim tarafımdan gömülmedi, Yurttaş Defarge.”</p>

  <p class="normal1">Defarge ona sertçe baktı ve sessizlik içinde yoluna devam etti. O sessizliğe gömüldükçe Darnay’ın, Defarge’ın biraz olsun yumuşayacağı ümidi de azalıyordu –ya da ona öyle geliyordu. Bu sebeple daha fazla vakit kaybetmeden konuştu:</p>

  <p class="normal1">“Kendisi bir İngiliz olan, Tellson Bankası’ndan Bay Lorry’ye ulaşabilmek benim için çok önemli şu an. Ne kadar önemli olduğunu da takdir edersin. Sadece La Force Hapishanesi’ne kapatıldığımı söylemem lazım. Benim adıma bunu yapabilir misiniz?”</p>

  <p class="normal1">“Sizin için hiçbir şey yapmayacağım,” diye cevapladı Defarge inatla. “Benim görevim vatanıma ve halka karşı. Sizin aleyhinize olacak şekilde ikisinin de yeminli hizmetkârıyım. Sizin için hiçbir şey yapmayacağım.”</p>

  <p class="normal1">Charles Darnay daha fazla üstelemenin fayda vermeyeceğini anlamış, gururunun incindiğini hissetmişti. Sessizce yollarına devam ederlerken insanların mahkûm görmeye ne kadar alışık olduklarını fark etti. Çocuklar bile onu neredeyse fark etmemişlerdi. Yoldan geçen birkaç kişi şöyle bir dönüp bakmış, birkaçı da soylu olduğunu fark ederek parmağıyla onu göstermişti. Yoksa iyi giyimli birinin hapishaneye götürülüyor olması iş elbiseleri içindeki bir işçinin çalışmaya gitmesi kadar sıradandı. Dar, karanlık ve kirli bir sokakta iskemlenin üzerine çıkmış ateşli bir konuşmacı ateşli bir kalabalığa kralın ve ailesinin halka karşı işledikleri suçları anlatıyordu. Adamın söylediklerinden anlayabildiği kadarıyla kral hapishanedeydi ve yabancı elçiler de Paris’i terk etmişlerdi. Yol boyunca, Beauvais hariç hiçbir yerde hiçbir şey duymamıştı. Yanındaki muhafızlar ve alınan tedbirler yüzünden de kimse ile görüşememişti.</p>

  <p class="normal1">İngiltere’den ayrılırken kendini karşılaşmaya hazırladığı tehlikelerden daha büyükleriyle yüz yüze olduğunun farkındaydı. Etrafındaki bu tehlikelerin hızla kalın bir duvar oluşturduğunu ve daha da büyük bir hızla kalınlaşmaya devam edeceğini çok iyi biliyordu. Şu birkaç gündür başına gelenleri önceden bilebilecek bir durumda olsaydı belki de bu yolculuğu yapmaktan vazgeçmiş olacağını itiraf etmekten kendini alamıyordu. Ama yine de korkuları ve endişeleri gelecek zamanın ışığıyla hayal edildiklerinde göründükleri kadar kasvetli değillerdi. Gelecek belirsiz bir gelecekti ve belirsizliğinin içinde bilinememezliğin neden olduğu bir umut vardı. Günler, geceler boyunca süren korkunç katliamdan –akreple yelkovanın birkaç devir dönüşü içinde kutsal hasat zamanına kan lekesi sürüldüğü o katliamdan– sanki bu olaylar yüz bin yıl öncesinde kalmış gibi habersizdi. Yeni doğmuş keskin dişiden, Giyotin’den çoğu insan gibi o da henüz haberdar olmuştu. O zaman, yapılacak olan o korkunç işleri yapanların bile aklına gelmemişti belki de. O kibar zihinlerde böylesi karanlık düşünceler nasıl oluşabilirdi ki?</p>

  <p class="normal1">Haksız yere tutuklanarak sıkıntı çekeceğini, karısından ve çocuğundan ayrı kalacağını ya da benzeri şeyleri tahmin etmişti, ama bunun daha ötesinde olabilecek farklı şeylerden korkmuyordu. Onu La Force Hapishanesi’nin kapısına kadar meşgul etmeye yeterli bu düşüncelerle hapishanenin kasvetli avlusundan içeri girdiler.</p>

  <p class="normal1">Yüzü şişik bir adam büyük, sağlam bir kapının içindeki küçük kapıyı açtı. Defarge ona “Göçmen Evrémonde”u tanıttı.</p>

  <p class="normal1">“Lanet olası! Daha kaç kişi gelecek!” diye bağırdı fena halde şişmiş adam.</p>

  <p class="normal1">Defarge adamın söylediklerine önem vermeden; teslim belgesini aldı ve iki yurtseverle geriye dönerek yoluna gitti.</p>

  <p class="normal1">Karısıyla tek başına kalan gardiyan, “Lanet olsun işte. Nereye kadar!” diye bağırdı. Gardiyanın, söyleyecek bir şey bulmakta zorlanan karısı, “Sabırlı olmalısın, canım!” diye karşılık verdi.</p>

  <p class="normal1">Kadının çıngırağı çalması üzerine içeri gelen üç gardiyan da onun söylediklerini söylediler. Bir tanesi de, “Özgürlük aşkına!” diye ekledi. Bu cümle hapishanenin havasına ne kadar da aykırı düşüyordu.</p>

  <p class="normal1">La Force Hapishanesi kasvetli, karanlık ve pisti; içeriye sinmiş ağır bir uyku kokusu vardı. Bakımlı olmayan yerlerde olduğu gibi mahkûmların uykularının iğrenç kokusu hemen kendini belli ediyordu.</p>

  <p class="normal1">Gardiyan kâğıda bakıp, “Bu da gizli,” diye mırıldandı. “Sanki çoktan gizlilerle dolup taşmamışız gibi!”</p>

  <p class="normal1">Kâğıdı keyifsizce dosyaya koydu; Charles Darnay yarım saat daha, yüksek kemerli odada bazen ileri geri dolanan, bazen de taş oturağın üzerine oturup dinlenen gardiyanın keyfinin gelmesini bekledi; bu şekilde bekletilmesinin sebebi başgardiyan ve yardımcılarının bu süre zarfında onu kafalarında iyice belleyebilmeleriydi.</p>

  <p class="normal1">Nihayet anahtarlarını eline alan gardiyan, “Benimle gel!” dedi. “Hey göçmen, benimle gel!”</p>

  <p class="normal1">Yeni mahkûm başgardiyanla beraber, hapishanenin kasvetli alacakaranlığında birçok koridor geçmiş, merdiven inip çıkmış ve de arkalarından bir dolu kapı gürültüyle kapanıp kilitlenmişti. Böylece hem kadın hem de erkek mahkûmlarla dolu, geniş, alçak ve kemerli bir odaya geldiler. Kadınlar uzun bir masanın etrafına oturmuş bir şeyler yazıp okuyor, örgü örüp dikiş dikiyor ve nakış işliyorlardı. Erkeklerin çoğunluğu sandalyelerin arkalarına dayanmış duruyor ya da odada bir aşağı bir yukarı geziniyorlardı.</p>

  <p class="normal1">Yüz kızartıcı, utanılacak suçlar işlemiş mahkûmların bu doğal birlikteliği içine girince, yeni gelen, bu topluluktan tiksinerek ayrı durdu. O uzun ve gerçekdışı yolculuğun son gerçekdışı parçası, onu hep beraber ayağa kalkarak, zamanın o bildik ince ve şatafatlı hareketiyle selamlayışları oldu.</p>

  <p class="normal1">Hapishanedeki davranış şekilleri ve kasvetli hava, bu kibar ve ince tavırları öylesine gölgelemiş ve içinde bulundukları bu uygunsuz, pis ve sefil hal bu insanları öylesine hortlağa benzetmişti ki Charles Darnay kendini ölülerden oluşmuş bir topluluğun içinde duruyormuş gibi hissetti. Hepsi hayaletti! Güzellik hayaleti, ihtişam hayaleti, şıklık hayaleti, gurur hayaleti, havailik hayaleti, zekâ hayaleti, gençlik hayaleti, yaşlılık hayaleti; hepsi bu ıssız kıyıdan manevi kurtuluşlarına kavuşmak için bekliyordu; hepsi, buraya getirilirken öldükleri, ölümün değiştirdiği gözlerini ona çevirdiler.</p>

  <p class="normal1">Darnay hareketsiz kalakalmıştı. Başgardiyan yanında duruyor, diğer gardiyanlar ise orada burada dolaşıyorlardı. Her zamanki işlerini yaparken gayet sıradan görünebilirlerdi, ama bu kederli anneler ve körpecik genç kızların yanında ne kadar da kaba duruyorlardı! Aralarındaki fark hiç bu kadar belirgin olmamıştı. Şüphesiz hepsi de hayaletti. Şüphesiz, geçirdiği uzun ve gerçek dışı yolculuğun sebep olduğu rahatsızlıklar sonucu bu kasvetli hayaletleri görüyordu.</p>

  <p class="normal1">Kibar görünümlü bir beyefendi öne çıkarak, “Burada toplanmış talihsiz arkadaşlar adına size La Force’a hoş geldiniz deme şerefine nail oldum,” dedi. “Sizi aramıza sürükleyen felaketten dolayı da geçmiş olsun diyoruz. Dileriz en yakın zamanda bu olaylar mutlu bir sonla biter. Başka bir durumda saygısızlık olurdu, ama burası farklı olduğuna göre adınızı ve durumunuzu sorabilir miyim?”</p>

  <p class="normal1">Darnay kendisini toparladı ve bulabildiği en uygun sözcüklerle sorulanlara cevap verdi.</p>

  <p class="normal1">Kibar görünümlü beyefendi bir yandan da odada gezinen gardiyanı kollayarak, “Gizli değilsiniz ya!” diye sordu.</p>

  <p class="normal1">“Gizli demekle neyi kastettiklerini bilmiyorum, ama bundan bahsedildiğini duydum.”</p>

  <p class="normal1">“Ah, ne yazık! Buna çok üzüldük! Yine de, cesaretinizi yitirmeyin. Aramızdakilerin çoğu önceleri gizliydi, ama bu durum kısa sürdü.” Sonra sesini yükselterek ekledi: “Üzülerek söylüyorum: Gizli!”</p>

  <p class="normal1">Charles Darnay başgardiyanın kendisini beklediği sürgülü kapıya doğru ilerlerken, aralarında kadınların yumuşak ve merhamet dolu seslerinin de bulunduğu pek çok ses duyuldu; onun için iyi dileklerde bulunuyor, cesaret verici sözler söylüyorlardı. Sürgülü kapıya vardığında geri dönerek bu davranışlarına bir karşılık olarak yürekten teşekkür etti; başgardiyan kapıyı kapattı ve hayaletler böylece sonsuza dek görünmez oldu.</p>

  <p class="normal1">Kapı yukarıya çıkan bir medivenin taş basamaklarına açılıyordu. Kırk basamak (yarım saatlik mahkûm, basamakları saymıştı) çıktıklarında, başgardiyan alçak siyah bir kapıyı açtı ve beraber tek kişilik bir hücreye girdiler. Hücre soğuk ve rutubetliydi, ama karanlık değildi.</p>

  <p class="normal1">“Senin hücren,” dedi başgardiyan.</p>

  <p class="normal1">“Neden hücreye hapsediliyorum?”</p>

  <p class="normal1">“Nereden bileyim!”</p>

  <p class="normal1">“Kalem, mürekkep ve kâğıt alabilirim, değil mi?”</p>

  <p class="normal1">“Orasını bilemem. Seninle görüşmeye gelecekler, o zaman sorarsın. Şimdilik sadece yemek, başka bir şey alamazsın.”</p>

  <p class="normal1">Hücrede bir sandalye, bir masa ve saman bir döşek vardı. Başgardiyan, çıkmadan önce bu eşyaları ve dört duvarı kontrol ederken karşısındaki duvara yaslanmış duran mahkûm dalmış, olmadık şeyler düşünüyordu; başgardiyanın yüzü o kadar tuhaf bir şekilde şişmişti ki suda boğulmuş ve içi suyla dolmuşa benziyordu. Başgardiyan gittiğinde, “Sanki ölmüşüm gibi yalnız bırakıldım,” diye düşündü. Sonra durup döşeğe baktı; içi bulanmıştı, geriye döndü ve “Vücudun ölümden sonra alacağı ilk konum, işte bu sürünen böceklerinki gibi olacaktır,” diye düşündü.</p>

  <p class="normal1">“Beş adıma dört buçuk adım, beş adıma dört buçuk adım, beş adıma dört buçuk adım.” Mahkûm odanın içinde bir aşağı bir yukarı geziniyor, odayı ölçüyordu. Şehrin homurtusu, içine kabaran vahşi seslerin de katılmasıyla, uzaktan gelen boğuk bir trompet sesini andırıyordu. “Ayakkabı yapardı, ayakkabı yapardı, ayakkabı yapardı.” Mahkûm odayı tekrar ölçtü ve o sözleri bir daha tekrar etmemek için odayı daha hızlı adımlamaya başladı. “Kapı kapandığında kaybolan hayaletler. Aralarında biri vardı; pencerenin pervazına dayanmış, siyahlar içinde, parıldayan, altın rengi, sırma saçları olan biri, şeye benziyordu, şeye.... Tanrı aşkına, uyanmış, bilinçlenmiş halkı ile o aydınlanmış köylerden bir daha geçelim! Ayakkabı yapardı, ayakkabı yapardı, ayakkabı yapardı… Beş adıma dört buçuk adım.” Zihninin derinliklerinde düşünceler oradan oraya atlıyordu; daha hızlı yürüyor, inatla sayıyor, sayıyordu. Şehrin homurtusu da değişmişti; uzaktan gelen trompet sesleri devam ediyordu ama yükselen seslere tanıdık feryatlar da karışmıştı.</p>
</body>
</html>
