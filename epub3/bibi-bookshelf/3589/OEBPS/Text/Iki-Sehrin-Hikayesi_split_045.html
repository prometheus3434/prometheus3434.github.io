<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_40">VI<br class="chapter" />
  Zafer</h2>

  <p class="normal1">Beş yargıç, savcı ve kararlı bir jüriden oluşan korkunç mahkeme her gün toplanıyordu. Her akşam, mahkemeye çıkarılacak kişilerin isimlerinin bulunduğu listeler hapishanelere gönderiliyor ve bunlar her hapishanenin gardiyanları tarafından mahkûmlara okunuyordu. Gardiyanların genellikle yaptıkları şöyle bir şaka vardı: “Hey içerideki! Çık da akşam gazetesini dinle!”</p>

  <p class="normal1">“Charles Evrémonde, nam-ı diğer Darnay!”</p>

  <p class="normal1">Böylece sonunda La Force’ta da akşam gazetesi okunmaya başlanmıştı. Bir isim okunduğu zaman, ismin sahibi ölüm nişanesi almışlar için ayrılan köşeye geçerdi. Charles Evrémonde, nam-ı diğer Darnay bu köşenin ne anlama geldiğini biliyordu; çünkü yüzlercesinin oradan geçip gittiğini görmüştü.</p>

  <p class="normal1">Listeyi okuyabilmek için gözlüklerini takan o şişko gardiyan, Charles’ın yerine geçip geçmediğini kontrol etmek için mahkûmlara şöyle bir baktı ve listeyi okumaya devam etti; okuduğu her ismin ardından aynı şekilde bir süre bekledi. Listede yirmi üç isim vardı, ama sadece yirmi kişi yerini almıştı. Çünkü çağrılan mahkûmlardan biri hapishanede ölmüş ve öldüğü de unutulmuştu, diğer ikisi de çoktan giyotini boylamış ve bu da unutulmuştu. Liste, Darnay’ın oraya getirildiği gece mahkûmların hepsini bir arada gördüğü o kemerli salonda okunmuştu. O mahkûmların hepsi de katliamda yok olmuşlardı; o günden beri tanışıp ayrıldığı insanların hepsi darağacında can vermişlerdi.</p>

  <p class="normal1">Alelacele birkaç ayrılık ve nezaket sözleri edildi ve vedalaşma kısa sürede son buldu. Bu her gün yapılan işlerden biriydi ve La Force’ın cemaati o gece için birtakım yenilgi oyunları<a href="../Text/Iki-Sehrin-Hikayesi_split_055.html#footnote-127975-79" id="footnote-127975-79-backlink">[79]</a> ve küçük bir konser hazırlığı içindeydi. Demir parmaklıkların önünde toplandılar ve yanaklardan gözyaşları süzüldü. Ama hazırlanan eğlence programında boşalan yirmi kişinin yeri doldurulmalıydı, en önemlisi de kapıların kapanma vakti ve de ortak kullanımdaki oda ve koridorların gece boyunca onları gözetleyecek büyük köpeklere devredilme vakti yaklaşmıştı. Mahkûmlar kalpsiz ya da duygusuz değillerdi; zamanın doğurduğu koşullar onları bu hale getirmişti. Arada çok ince bir çizgi vardı: Gene aynı şekilde gösterecekleri bir tür coşkunluk ya da kendinden geçme halinin hiç kuşku yok ki, içlerinden bazılarını gereksiz yere giyotini cesurca karşılamak durumunda bırakabileceği biliniyordu ve bu şekildeki bir ölüm öyle pek mertçe karşılanabilecek bir şey değil; sadece onların bir hayli sarsılarak allak bullak olmuş zihinlerinin kapıldığı şiddetli bir salgındı. Salgın hastalığın baş gösterdiği zamanlarda mahkûmlardan bazıları hasta olmaya gizlice meyleder, hasta olup ölmek isterlerdi. Aslında hepimizin yüreğinde bu tür arzular vardır, sadece bu arzuları su yüzüne çıkaracak şartlar gerekir.</p>

  <p class="normal1">Conciergerie<a href="../Text/Iki-Sehrin-Hikayesi_split_055.html#footnote-127975-80" id="footnote-127975-80-backlink">[80]</a> koridorları kısa ve karanlıktı, böceklerle dolu hücrelerinin üzerine çöken gece uzun ve soğuktu. Ertesi gün, Charles Darnay’ın adı okunmadan önce ondan önceki diğer on beş mahkûm, demir parmaklıkların arkasına konmuştu. On beş kişinin on beşi de suçlu bulunmuş ve hepsinin duruşması sadece bir buçuk saat sürmüştü.</p>

  <p class="normal1">Sonunda çağırıldı: “Darnay lakaplı Charles Evrémonde!”</p>

  <p class="normal1">Onu yargılayacak olanlar tüylü şapkalarıyla kürsüde oturuyorlardı; ama kaba, biçimsiz kırmızı şapkalar ve üç renkli rozetler çoğunluktaydı. Charles, jüriye ve gürültülü azgın dinleyicilere baktığında her zamanki bildik düzenin tersine döndüğünü, suçluların suçsuzları yargıladığını düşünmüş olmalıydı. Manzaraya hâkim olan görüntü, şehrin en aşağılık, en zalim, en kötü ruhlularının oluşturduğu görüntüydü; bağıra bağıra yorum yapıyor, alkış tutuyor, kararlara karşı çıkıyor, önceden kendi kendilerine karar verip haykırıyor ve verilecek kararın düşünülmeden, hemen alınmasını istiyorlardı. Erkeklerin çoğu, değişik değişik silahlar kuşanmıştı; kadınlarınsa bazıları bıçak, bazıları hançer taşıyor, bazıları izlerken bir şeyler yiyip içiyor, çoğu da örgü örüyordu. Kadınların arasında, örgüsünün bir kısmını kolunun altına sıkıştırmış ören bir kadın vardı; ön sıralarda, bir adamın yanında duruyordu; sınırı geçtikten sonra hiç görmediği halde görür görmez bu kişinin Defarge olduğunu hatırlamıştı Charles. Kadının bir ya da iki kez adamın kulağına bir şeyler fısıldadığını fark etti; kadın, karısı gibi görünüyordu. Ama bu iki kişiyle ilgili olarak dikkatini en çok çeken şey de, kendisine bulunabilecekleri en yakın mesafede bulunmalarına rağmen ona hiç bakmamaları olmuştu. İnatla, kararlı bir şekilde, umdukları bir şeyi bekliyorlarmış gibi sadece jüriye bakıyorlar, başka da bir şey yapmıyorlardı. Doktor Manette, jüri başkanının kürsüsünün alt tarafındaki koltukta her zamanki gösterişsiz giyim kuşamıyla oturuyordu. Mahkûmun görebildiği kadarıyla mahkemedekilerden farklı olarak sadece Doktor Manette ve Bay Lorry, Carmagnole’un<a href="../Text/Iki-Sehrin-Hikayesi_split_055.html#footnote-127975-81" id="footnote-127975-81-backlink">[81]</a> kaba kıyafetini giymeyerek her zamanki giyim kuşamı içinde oradaydılar.</p>

  <p class="normal1">Charles Evrémonde, nam-ı diğer Darnay, savcı tarafından, hayatı Cumhuriyet’in elinde bulunan bir göçmen<a href="../Text/Iki-Sehrin-Hikayesi_split_055.html#footnote-127975-82" id="footnote-127975-82-backlink">[82]</a> olarak, bütün göçmenleri ölüme mahkûm eden karar doğrultusunda suçlanıyordu. Kararın, Darnay Fransa’ya döndükten sonra alınmış olması hiçbir anlam ifade etmiyordu. İşte Darnay oradaydı ve alınmış bir karar vardı; Fransa’da ele geçirilmişti ve kellesi isteniyordu.</p>

  <p class="normal1">“Uçurun kellesini! Cumhuriyet düşmanı!” diye bağırıyordu izleyenler.</p>

  <p class="normal1">Başkan, haykırışları durdurmak için çıngırağını çaldı ve mahkûma yıllardır İngiltere’de yaşadığının doğru olup olmadığını sordu.</p>

  <p class="normal1">Şüphesiz ki öyleydi.</p>

  <p class="normal1">O zamanlar göçmen değil miydi? Değilse neydi?</p>

  <p class="normal1">Mantıken ve kanunlara göre göçmen olmadığını umuyordu.</p>

  <p class="normal1">Başkan, neden göçmen olamayacağını merak etti.</p>

  <p class="normal1">Mahkeme tarafından kullanıldığı anlamıyla kendisi için “göçmen” kelimesinin telaffuz edilmesine boyun eğdi. Çünkü o hoşnut olmadığı bir unvandan ve makamdan kendi arzusuyla vazgeçmiş, Fransa’nın gereğinden fazla çalıştırılan insanlarının üzerinden hayatını kazanmaktansa İngiltere’de kendi alınteriyle hayatını kazanmayı tercih ederek ülkesini terk etmişti.</p>

  <p class="normal1">Bunu ispat edecek kanıtları var mıydı?</p>

  <p class="normal1">İki şahit ismi verdi: Théophile Gabelle ve Alexandre Manette.</p>

  <p class="normal1">Ama İngiltere’de evlenmemiş miydi?</p>

  <p class="normal1">Doğru, ama bir İngiliz’le yapılmamıştı bu evlilik.</p>

  <p class="normal1">Bir Fransa vatandaşı mıydı?</p>

  <p class="normal1">Evet. Fransa doğumluydu.</p>

  <p class="normal1">Adı ve aile bilgileri neydi?</p>

  <p class="normal1">“Lucie Manette. Şurada oturan doktorun, Doktor Manette’in tek kızı.”</p>

  <p class="normal1">Bu cevap dinleyiciler üzerinde olumlu etki yapmıştı. Tanınmış, iyi bir doktor olan Manette’i öven haykırışlarla doldu salon. İnsanlar o kadar değişkendi ki az önce mahkûma, onu sokağa sürükleyip öldürmek için sabırsızlanıyormuş gibi bakan o acımasız ifadeli gözlerden şimdi gözyaşları süzülüyordu. Charles Darnay bu tehlikeli yoldaki adımlarını Doktor Manette’ten aldığı talimatlara göre atıyordu. Önünde uzanan yoldaki her adımına da bu önemli tavsiyeler yön vermiş ve yolun her santimetresine onlar doğrultusunda hazırlanmıştı.</p>

  <p class="normal1">Başkan, Fransa’ya neden daha önce değil de şimdi döndüğünü sordu.</p>

  <p class="normal1">Fransa’ya daha önce dönmemesinin sebebi, halka bağışladığı malları dışında geçimini sağlayabileceği bir gelir kaynağı olmamasıydı; oysa İngiltere’de Fransız dili ve edebiyatı dersleri vererek geçimini sağlıyordu. Dönmesine, kendisinin yokluğu yüzünden hayatının tehlikeye girdiğini söyleyen bir Fransız yurttaşının yazdığı acil bir mektup, bir rica sebep olmuştu. Onu nasıl bir tehlike beklerse beklesin, bir yurttaşın hayatını kurtarmak ve ifadesinin doğru olduğuna tanıklık etmek için geri dönmüştü. Bu Cumhuriyet’in gözünde bir suç muydu?</p>

  <p class="normal1">Kalabalık heyecanla, “Hayır!” diye bağırdı ve başkan onları susturmak için çıngırağını çalmak zorunda kaldı. Bu pek işe yaramadı çünkü kalabalık kendi isteğiyle duruncaya kadar “Hayır!” diye bağırmaya devam etti.</p>

  <p class="normal1">Başkan bu yurttaşın adını sordu. Sanık bu kişinin, ilk tanığı olacağını söyledi. Yurttaşın kendine yolladığı mektuptan da bahsetti; sınırda elinden alınmıştı ve ama şu an başkanın önündeki kâğıtların arasında bulunduğundan hiç şüphesi yoktu.</p>

  <p class="normal1">Doktor mektubun önlerindeki kâğıtlar arasında bulunması konusuna özellikle dikkat etmişti, orada olacağına dair ona güvence vermişti. Duruşmanın bu aşamasında, mektup aranıp bulundu ve okundu. Yurttaş Gabelle mektubun doğruluğunu onaylamak için çağrıldı ve o da Darnay’ın söylediklerini onayladı. Gabelle, gayet dikkatli, kibar ve de üstü kapalı bir şekilde dokundururcasına, mahkeme cumhuriyet düşmanlarıyla uğraşırken kendisinin Abbaye Hapishanesi’nde unutulduğunu, ancak üç gün önce çıkarıldığını söyledi. Üç gün önce mahkemeye çağrılmış ve verdiği cevapların tatmin edici bulunması üzerine jüri kararıyla serbest bırakılmıştı. Ona göre, yurttaş Evrémonde’un teslim olmasıyla duruşma yapılmasını gerektiren sebep ortadan kalkmıştı.</p>

  <p class="normal1">Daha sonra Doktor Manette sorguya alındı. Herkes tarafından tanınıyor olması, verdiği cevapların açıklığı izleyenler üzerinde büyük etki bırakmıştı; ama konuşmasını sanığın, uzun süren mahkûmiyetinin ardından edindiği ilk dost olduğunu; İngiltere’de sürgün kaldığı süre boyunca kızına ve kendisine hep sadık kaldığını; oradaki aristokrat yönetimden yana olmak şöyle dursun, İngiltere düşmanı ve Amerikan dostu olmak suçundan ölümle yargılandığı hususlarını da belirterek sürdürmesi ve bunları büyük bir ciddiyet, istek ve de doğruyu söylüyor olmanın verdiği o itici güçle ortaya koyması jüri ve halkın birleşmesine neden olmuştu. En sonunda Doktor Manette, kendisiyle beraber İngiltere’de yapılan yargılamaya tanıklık ederek söylediklerini teyit edecek olan Bay Lorry’nin adını verdiğinde jüri, duyduklarının yeterli olduğunu ve başkan da onaylarsa oylarını vermeye hazır olduklarını bildirmişti.</p>

  <p class="normal1">Her oy jüri üyeleri tarafından teker teker sesli olarak belirtiliyordu ve her oyun ardından kalabalıktan alkışlar yükseliyordu. Bütün oylar mahkûmun lehineydi ve başkan mahkûmun serbest olduğunu ilan etti.</p>

  <p class="normal1">Kitleler maymun iştahlıdır. Duyguları bir anda değişebilir, bir anları bir anlarını tutmayabilir. İşte şimdi bu durumun güzel bir örneği yaşanıyordu. Az önce bu zalim soylunun kellesini isteyenler bir anda değişmiş, ona şefkat ve merhamet göstermeye başlamışlardı. Serbest olduğu ilan edilir edilmez önceleri kan nasıl sel olup aktıysa bu defa da gözyaşları sel olup aktı. Kadınlı erkekli bir grup insan mahkûmu kucaklamak için üzerine hücum etti; mahkûm, sağlıksız şartlardaki uzun süreli mahkûmiyetinin ardından üzerine çullanan bu kalabalıkta bayılma tehlikesi yaşadı. Darnay karar aleyhine alınmış olsaydı aynı kalabalığın aynı sabırsızlıkla üzerine hücum ederek onu parçalara ayıracağını ve sokaklara yayacağını da gayet iyi biliyordu.</p>

  <p class="normal1">Diğer mahkûmların içeri alınabilmesi için dışarıya çıkarılınca bu yoğun ilgiden o an için kurtulmuş oldu. Kendisinden sonra beş kişi daha toplu olarak cumhuriyet düşmanlığından yargılanacaktı; ne sözleriyle ne de davranışlarıyla cumhuriyeti desteklememişlerdi. Mahkeme hem kendi hem de ulusu için kaçırılmış bir fırsatı telafi etmek için o kadar acele etmişti ki Darnay daha henüz oradan ayrılmadan içeri alınan beş kişi de ‘yirmi dört saat içinde idam’ cezasına çarptırılmışlardı. Bu mahkûmlardan ilki ona bunu, hapishanede ölüm için kullandıkları işaretle; parmağını yukarıya kaldırarak belli etmişti ve sonra hep bir ağızdan, “Cumhuriyet çok yaşa!” diye bağırmışlardı.</p>

  <p class="normal1">Gerçek şu ki, o beş kişinin duruşmalarını uzatacak izleyicileri salonda yoktu; Darnay ve Doktor Manette kapıya ulaştıklarında salondaki herkes; Darnay’ın görmek için boş yere etrafına bakındığı o iki kişi dışındaki herkes etraflarındaydı. Dışarıya çıktığında insanlar bazen sırayla bazen de hep birlikte gelerek onu öptüler, kucakladılar ve bağrıştılar; kıyısında çılgınlıkların yapıldığı ırmak, oradaki insanlar gibi kudurmaya başlayıncaya kadar da bu gösteri devam etti.</p>

  <p class="normal1">Darnay’ı mahkeme salonundan ya da oradaki odalardan birinden getirdikleri bir sandalyeye oturttular. Sandalyenin üzerine kırmızı bir bayrak asılmış arkasına da ucuna kırmızı bir şapka geçirdikleri bir mızrak takılmıştı. Doktorun ricaları bile Darnay’ın, etrafını çevreleyen bu kabarmış, dalgalanan kırmızı şapka denizi içinde, bindirildiği zafer arabasıyla evine kadar götürülmesine engel olamamıştı; onu çevreleyen bu fırtınalı denizin derinliklerinden arada bir korkunç yüzler çıkıp beliriyordu; hatta birkaç defa kafası karışarak şüpheye düşmüş, giyotine götürüldüğünü düşünmüştü.</p>

  <p class="normal1">Korkunç bir rüyadaki tören alayı gibiydiler; ilerlerken önlerine çıkan herkesi kucaklayıp onlara Darnay’ı gösteriyorlardı. Karlı sokakları, muzaffer devrimin rengiyle doldurup kırmızıya boğarak (tıpkı karın altındaki bu sokakları daha koyu bir kırmızıyla boyadıkları o zamanlardaki gibi) ve ağır ağır, dolana dolana geçerek, Darnay’ı yaşadığı evin avlusuna kadar getirdiler. Doktor Manette kızını hazırlamak amacıyla önceden gitmişti, ama Lucie, kocası yere ayaklarını basar basmaz onun kollarında yığılıp kalmıştı.</p>

  <p class="normal1">Charles karısını bağrına bastı ve gözyaşlarının karısının dudaklarıyla, kimse görmeden bir araya gelebilmesi için onun güzel yüzünü kendisinin görebileceği, ama gürültülü kalabalığı arkalarında bırakacak şekilde kendine doğru çevirdi. Sonra birkaç kişi dans etmeye başladı. Ve birden diğerleri de dansa katıldı; avlu Carmagnole ile dolup taşmıştı. Kalabalıktan genç bir kadını Özgürlük Tanrıçası olarak seçip boş kalan sandalyeye oturttular ve sonra kabararak, dalga dalga olup yan sokaklara taşarak ırmak kenarından ve köprüden akıp gittiler; Carmagnole herkesi içine almış, hızla kapıp götürmüştü.</p>

  <p class="normal1">Darnay, önünde gururla ve zaferle durduğu doktorun elini sıktı; ardından Carmagnole akıntısından kurtulmak için verdiği mücadeleden soluk soluğa kalmış Bay Lorry’nin elini sıktı; kollarını boynuna dolayan kızını öptükten ve ona uzanan, daima gayretli ve sadık biri olmuş olan Bayan Pross’u kucakladıktan sonra karısını kollarına alıp odalarına çıkardı.</p>

  <p class="normal1">“Lucie! Bir tanem! Artık güvendeyim.”</p>

  <p class="normal1">“Charles, hayatım, bunun için diz çöküp ettiğim dualarıma cevap veren Tanrı’ya şükretmeliyim.”</p>

  <p class="normal1">İkisi de saygıyla başlarını eğerek dua ettiler. Karısını tekrar kollarına aldığında ona, “Babana söyle sevgilim. Bütün Fransa’da, onun benim için yaptıklarını yapabilecek bir kişi daha bulunamaz,” dedi.</p>

  <p class="normal1">Uzun, çok uzun zaman önce babası nasıl onun göğsüne başını yasladıysa şimdi de Lucie babasının göğsüne başını yaslamıştı. Doktor, kızına bir karşılık verebildiği için mutluydu; çektiği acıların bedeli ödenmişti ve dayanıklılığıyla gurur duyuyordu. “Güçlü olmalısın, bir tanem. Öyle titreme. Kurtardım onu.”</p>
</body>
</html>
