<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_33">XXI<br class="chapter" />
  Yankılanan Ayak Sesleri</h2>

  <p class="normal1">Doktorun evinin olduğu köşenin yankılar açısından muhteşem bir yer olduğu söyleniyordu. Huzur ve mutluluk dolu hayatında hep, kocasını, babasını ve kendisini, hem öğretmeni hem de arkadaşı olan yaşlı kadını altın ipliklerle sarmakla meşgul olan Lucie, evinde sessiz sakin oturmuş, yılların yankılanan ayak seslerini dinliyordu.</p>

  <p class="normal1">Önceleri, her ne kadar mutlu bir eş olsa da, işinin elinden kayıp düştüğü ve bakışlarının donuklaştığı zamanlar oluyordu. Duyduğu yankılarda içini sıkan bir şeyler; çok zayıf, uzaklardan gelen, ama yine de güç bela duyulan bir şeyler vardı. İçinde titreşip duran henüz bilmediği bir sevginin umudu ve bu yeni sevincinin keyfini çıkaracak kadar yaşayamayacağı kuşkusu yüreğini yarı yarıya kaplamıştı. Yankılanan sesler içinde erken kazılmış mezarına giden adımlarının ayak seslerini duyuyor; kocasını yapayalnız bırakacağı, onun kendisi için büyük bir yas tutacağı düşüncesi ile gözleri, kabaran ve kıyıya çarpıp sönen dalgalar gibi yaşlarla doluyordu.</p>

  <p class="normal1">Zaman geçti ve küçük Lucie annesinin kucağına uzandı. Sonra yankılanan seslerin içine küçük kızın ayak sesleri ve yarım yamalak söyleyebildiği sözler karıştı. Yankılar ne kadar yükselirse yükselsin, genç anne sadece bu ayak seslerini ve yarım yamalak sözleri duyuyordu. Sonunda geldiler ve gölgeli ev, bir çocuğun kahkahalarıyla aydınlandı; sıkıntılı zamanlarında onları emanet ettiği, çocukların Kutsal Dostu,<a href="../Text/Iki-Sehrin-Hikayesi_split_055.html#footnote-127975-64" id="footnote-127975-64-backlink">[64]</a> daha öncekiler gibi onun çocuğunu da kollarına almış ve onu annesi için kutsal bir mutluluğa döndürmüştü.</p>

  <p class="normal1">Hayatları boyunca insanlarda oluşturduğu mutlu etkinin yardımıyla ördüğü ve mutluluğu her yerde hâkim kılan, onları sürekli olarak birbirine bağlayan ipliği devamlı saran Lucie, yılların yankılarında dostça ve huzur verici seslerden başka bir şey duymadı. Yankılar içinde kocasının ayak sesleri güçlü ve sağlam; babasınınki de kararlı ve dengeliydi. Bayan Pross ise, kamçıyla ıslah edilen, ele avuca gelmez bir süvari atı gibi burnundan soluyor, homurdanıyor, bahçedeki çınar ağacının altındaki toprağı eşeliyor ve çıkarttığı sesler yankılanıyordu.</p>

  <p class="normal1">Geriye kalan sesler arasında hüzünlü sesler olsa da bunlar sert ve acımasız sesler değildi. Hatta kendisininki gibi altın sarısı saçları olan başı yastığın üzerinde, yorgun yüzü bir hâle ile çevrelenmiş küçük bir oğlan çocuğu, tatlı bir tebessümle, “Anneciğim, babacığım, sizi ve sevgili kız kardeşimi bırakıp gideceğim için çok üzgünüm, ama beni çağırıyorlar ve gitmeliyim!” diyordu. Lucie’nin gözyaşları, üzüntüden, acıdan kaynaklanan gözyaşları değildi. Ona kısa bir süre için emanet edilen bir ruh geri alınıyor, kendisine veda edip Tanrı Baba’yı görmeye, cennete gidiyordu!</p>

  <p class="normal1">Böylece diğer yankıların arasına bir meleğin kanat sesleri de eklenmişti. Bunlar tamamıyla bu dünyaya ait sesler değillerdi, aralarında cennetin soluğu da vardı. Küçük bir mezarın üzerinde esen rüzgârın iç çekişleri de bu yankıların arasına karışmıştı. Lucie uyumakta olan bir yaz denizinin kumsala vuran nefesine benzeyen, teskin edilmiş bir mırıltı halindeki her iki sesi de duyarken, Küçük Lucie annesinin dizinin dibinde oturmuş komik bir ciddiyetle sabah işleriyle uğraşırken ya da bir bebeğine elbise giydirirken, hayatında birbiriyle iç içe geçmiş olan iki şehrin de dilini konuşuyordu.</p>

  <p class="normal1">Yankıların arasında Sydney Carton’ın ayak sesleri çok nadir duyuluyordu. Senede en fazla altı defa, kendisine verilen bu davetsiz gelebilme ayrıcalığını kullanıyor, bir zamanlar sık sık yaptığı gibi bütün bir akşamı onlarla birlikte geçiriyordu. Hiç sarhoş gelmemişti. Bütün zamanların güvenilir bütün yankıları, Carton’la ilgili bir başka şeyi de fısıldıyordu.</p>

  <p class="normal1">Gerçekten sevdiği bir kadını kaybetmiş hiçbir erkek, daha sonra, duyguları değişmeden ona sonradan birinin karısı veya bir anne olarak bakamaz. Yalnız Lucie’nin çocukları ona tuhaf bir ilgi duyuyor, içgüdüsel bir hassaslıkla ona acıyorlardı. Yankılar söylemese de, bu durum o gizli duyarlılıkları kim bilir ne kadar etkiliyordu! Ama bu hep böyle olmuştur ve şimdi de aynıydı. Küçük Lucie’nin tombul kollarını uzattığı ilk yabancı Carton’dı ve büyürken de Carton ondaki yerini korumuştu. Küçük oğlan da neredeyse son anına kadar ondan bahsetmişti. “Zavallı Carton! Onu benim için öpün!”</p>

  <p class="normal1">Bay Stryver, bulanık bir suda, denizi yara yara ilerlemeye çalışan büyük bir gemi gibi, etrafını omuzlaya omuzlaya kanunların arasında yolunu bulmuştu ve işine yarayacak olan arkadaşını da arkasına bağlı bir kayık gibi beraberinde sürüklüyordu. Bu kayıklar zar zor ilerler ve çoğunlukla suyun altında giderler; Sydney de bu kayıklar gibi batık bir hayat yaşıyordu. Ne yazık ki, aşırı umursamazlığı hayatını, başarı ya da utanç gibi insanı teşvik edici herhangi bir duygudan çok daha kolay ve kuvvetli bir şekilde yönlendiriyordu ve bir aslanla boy ölçüşebileceği şeklindeki cüretkâr niteliğinden ötürü çakallık konumunun üstüne yükselmek isteyecek gerçek bir çakaldan farklı olarak o, çakallık konumunun dışına çıkmayı aklından bile geçirmiyordu. Stryver zengindi; koca kafalarını çevreleyen parlak düz saçlarından başka hiçbir şeyiyle dikkat çekmeyen üç çocuğu olan zengin bir dulla evlenmişti.</p>

  <p class="normal1">Bay Stryver, her tarafından saldırganlık fışkıran koruyucu tavrıyla, bu üç genç adamı üç koyun gibi peşine takıp Soho’daki o sakin köşeye getirmiş ve öğrenci olarak Lucie’nin kocasına sunmuştu. Nazik bir şekilde: “Merhaba! İşte evlilik ziyafetinize üç dilim peynir ekmek, Darnay!” Bu üç dilim peynir ekmek kibarca reddedilince Stryver içerlemiş, sonra da bu olayı bir ders niteliğine büründürüp çocuklara, bu özel öğretmen bozuntusu gibi yoksulların kibirlerinden sakınmalarını öğütlemişti. Zil zurna sarhoş olduğu zamanlar da Bayan Stryver’a Bayan Darnay’ın kendisini tavlamak için bir zamanlar neler neler yaptığını ve kendisinin de kaçmak için ne ustaca yöntemler geliştirdiğini anlatırdı. Onun içki ve yalan sofralarında sık sık bulunan King’s Bench<a href="../Text/Iki-Sehrin-Hikayesi_split_055.html#footnote-127975-65" id="footnote-127975-65-backlink">[65]</a> müdavimleri, kırk kez söylediği yalana nihayet kendisinin de inandığını söyleyerek onu mazur görmeye çalışıyorlardı. Aslında bu kesinlikle çok kötü bir saldırıydı ve saldırganın tenha bir köşeye çekilip orada asılması gerekirdi.</p>

  <p class="normal1">Bunlar küçük kızı altı yaşına gelinceye kadar yankılanan o köşede Lucie’nin duyduğu, kimi zaman üzgün, kimi zaman da eğlenceli ve neşeli sesler arasındaydılar. Çocuğunun ayak sesleri ne kadar da yakından geliyordu; sevgili babasının daima hareketli ve kendinden emin ayak sesleri ile kocasınınkilerden bahsetmeye gerek bile yok. Ya da akıllıca ve tutumlu bir şekilde yönettiği evinin, nasıl hafif bir müzik gibi kulağında yankılandığından bahsetmeye de gerek yok. Babasının, onun evlendikten sonra kendisine daha da yakınlaştığını, kocasının da hiçbir sorumluluk ve görevin onun babasına olan sevgisini azaltmayacağını ya da ona yardım etmesini engellemeyeceğini söyleyen ve “Seni bizim her şeyimiz kılan, bizi tek bir vücut haline getiren, bununla birlikte hiç telaş etmeyen ve de yakınmayan o büyülü sır nedir?” diye soran tatlı seslerinin yankıları her tarafını sarmıştı.</p>

  <p class="normal1">Fakat bu süre içinde, uzaktan uzağa korkutucu homurtuların geldiği de olurdu. İşte şimdi de, Lucie’nin altıncı doğum gününün olduğu şu sıralarda, bu homurtular Fransa’da denizleri kabartan büyük bir fırtınanın korku dolu sesleri halini almaya başlamıştı.</p>

  <p class="normal1">Bin yedi yüz seksen dokuz yılı temmuz ayı ortalarında bir gece, Bay Lorry, Tellson’dan eve geç vakit döndü ve pencere kenarına, Lucie ve kocasının yanlarına oturdu. Çok sıcak bir geceydi ve üçü de aynı yerden şimşeklerin çakışını seyrettikleri o pazar gecesini hatırlamışlardı.</p>

  <p class="normal1">“Geceyi Tellson’da geçirmem gerektiğini düşünmeye başladım,” dedi Bay Lorry peruğunu arkaya doğru iterek. “Bütün gün o kadar yoğunduk ki ilk önce ne yapmamız, hangi tarafa dönmemiz gerektiğini bile bilemedik. Paris’te öyle bir huzursuzluk var ki aslına bakarsanız herkes bizden bir şeyler bekliyor. Müşterilerimiz mallarını bize yeterince hızlı teslim edebilecek gibi görünmüyor. İçlerinde paralarını İngiltere’ye göndermeyi kesinlikle takıntı haline getirmiş olanlar bile var.”</p>

  <p class="normal1">“Kötü bir manzara,” dedi Darnay.</p>

  <p class="normal1">“Kötü mü, dedin, dostum Darnay? Evet öyle, ama bunu ne sebeple yaptıklarını bilmiyoruz. İnsanlar çok mantıksız. Biz, Tellson çalışanları yaşlanıyoruz ve uygun bir sebep olmadan, rutin çalışma düzeni dışına çıkarak kendimizi sıkıntıya gerçekten sokamayız.”</p>

  <p class="normal1">“Yine de havanın ne kadar kasvetli ve tehditkâr olduğunu biliyorsunuz.”</p>

  <p class="normal1">“Tabii, biliyorum,” diye cevap verdi Bay Lorry ve kendisini neşesinin kaçtığına ikna etmeye çalışarak mırıldandı, “Ama yorucu ve uzun bir günün ardından biraz homurdanmaya niyetliydim. Manette nerede?”</p>

  <p class="normal1">“İşte burada,” diye cevap verdi o sırada karanlık odaya giren doktor.</p>

  <p class="normal1">“Evde olduğuna çok sevindim. Bütün gün etrafımı saran bu telaş ve içimde kötü birtakım hisler uyandıran şeyler yüzünden sebepsiz yere sinirlerim bozuldu. Dışarıya çıkmıyordun umarım?”</p>

  <p class="normal1">“Hayır, seninle tavla oynayacaktım, eğer istersen tabii,” dedi doktor.</p>

  <p class="normal1">“Aslına bakarsan, istediğimi sanmıyorum. Bu gece sana yenilmeye dayanacak gibi değilim. Çay tepsisi hâlâ burada mı, Lucie? Göremiyorum da.”</p>

  <p class="normal1">“Tabii burada. Sizin için bekletmiştik.”</p>

  <p class="normal1">“Teşekkür ederim, canım. Biricik çocuğumuz güvenli bir şekilde yatağına yattı mı?”</p>

  <p class="normal1">“Yattı, mışıl mışıl uyuyor.”</p>

  <p class="normal1">“Bu güzel! Her şey, herkes güvende ve huzurlu! Tanrı’ya şükür ki tersi bir durumda olunmasını gerektirecek bir sebep yok! Ama çok yorucu bir gün geçirdim ve eskisi kadar da genç değilim. Oooo çayım, sağ ol hayatım. Şimdi gel de aramızdaki yerini al, sessizce oturalım ve senin yankı teorin üzerine konuşalım.”</p>

  <p class="normal1">“Teori değil, hayal.”</p>

  <p class="normal1">“Hayal diyelim o zaman,” dedi Bay Lorry, Lucie’nin elini okşayarak. “Çok kalabalık ve gürültülüler öyle değil mi? Sadece dinle onları!”</p>

  <p class="normal1">Bu küçük topluluk Londra’da karanlık bir pencere kenarında, küçük bir daire oluşturmuş otururken Saint Antoine’daki ayak sesleri giderek hiddetleniyordu. Yollarını birilerinin hayatına yöneltmiş bu apar topar, delicesine atılan tehlikeli adımlar bir defa kırmızıya boyandı mı kolay kolay temizlenemezlerdi.</p>

  <p class="normal1">O sabah Saint Antoine’da, bir ileri bir geri giden, üstü başı dökülen, karanlık, hırpani tipli insanların oluşturduğu muazzam bir kalabalık vardı. Çelik bıçaklar ve kasaturalar güneşte parlıyor ve denizdeki dalgaları andıran kafaların üzerinde de ışıklar yanıp sönüyordu. Saint Antoine’ın gırtlağından dehşetli bir kükreyiş yükseliyordu ve bir kış rüzgârında titreşen dallara benzeyen çıplak kollardan oluşan orman havada dalgalanıyordu. Bütün parmaklar, aşağılardan fırlatılan ne kadar uzaktan geldiği belli olmayan her silahı veya silaha benzeyen şeyi kapışıyordu.</p>

  <p class="normal1">Bu silahları kim dağıtıyordu, en son nerede bulunmuşlardı, nerede kullanılmışlardı, nasıl kalabalıktaki kafaların üzerinden bir şimşek gibi aşıp titremişlerdi, kimse görememişti. Ama barutlar, toplar, fişekler, demir çubuklar, sopalar, bıçaklar, baltalar ve insanın aklına gelebilecek her şey dağıtılıyordu. Bir şey tutamayanlar bulundukları yerlerdeki duvarların kerpiçlerini ellerini kanatarak söküyorlardı. Saint Antoine’da atan her kalp, her nabız geriliminin ve sıcaklığının doruğundaydı. Orada bulunan bütün canlı varlıklar hayatlarından çoktan vazgeçmişler, kendilerini feda etmeye hazır oldukları bu tutkuyla çılgına dönmüşlerdi.</p>

  <p class="normal1">Kaynayan suyun merkezinde oluşan bir anafor gibi, bu çılgınlıkların merkezi de Defarge’ın şarap dükkânıydı, her şey buranın etrafında dönüp duruyordu. Ve bu kaynayan suyun bulunduğu kazanın içindeki her insan damlası da, çoktan baruta ve tere batmış olan Defarge’ın, etrafına emirler yağdırıp silah dağıttığı, bir adamı geriye çekip diğerini ileriye sürdüğü, birinden aldığı silahı diğerine verdiği, bütün bu hengâmenin içinde didinip durduğu bir girdaba doğru çekiliyordu.</p>

  <p class="normal1">“Yanımda kal, Jacques Üç,” diye bağırdı Defarge. “Jacques Bir ve İki, siz de ayrılın ve toplayabildiğiniz kadar çok vatanseveri toplayıp başlarına geçin, karım nerede?”</p>

  <p class="normal1">“İşte, buradayım. Görüyorsun ya!” dedi kadın. Her zamanki gibi soğukkanlıydı, ama bugün örgü örmüyordu. Kadının sert sağ elinde, her zaman tuttuğu yumuşak yünlerin yerine bir balta, kemerinde ise bir silah ve keskin bir bıçak vardı.</p>

  <p class="normal1">“Nereye gidiyorsun, karıcığım?”</p>

  <p class="normal1">“Şimdi seninle geliyorum. Daha sonra beni kadınların başında göreceksin.”</p>

  <p class="normal1">“Gel, öyleyse!” diye gür bir sesle bağırdı Defarge. “Vatanseverler, dostlar, biz hazırız. Bastille’e!”</p>

  <p class="normal1">Bütün Fransa’nın nefesi bu nefret dolu sözcükle bir araya gelmiş gibi bir kükreyiş yükseldi; canlı deniz dalga dalga, derinden derine yükseldi ve tam o noktadan taşarak bütün şehre doğru taştı. Tehlike çanları çalıyor, trompetlere vuruluyor, deniz yeni sahilinin üzerine kabarıyordu ve saldırı başladı.</p>

  <p class="normal1">Derin hendekler, iki tane açılır kapanır köprü, kalın taş duvarlar, sekiz büyük kule, toplar, tüfekler, ateş ve duman. Şarapçı Defarge, ateş ve duman arasında –deniz onu bir topun karşısına çıkartınca o da topçu oluvermiş– iki zorlu saat boyunca yiğit bir asker gibi dövüşmüştü.</p>

  <p class="normal1">Derin hendekler, bir açılır kapanır köprü, kalın taş duvarlar, sekiz büyük kule, toplar, tüfekler, ateş ve duman. Bir köprü aşağı! “Çalışın arkadaşlar, herkes çalışsın! Çalış Jacques Bir, Jacques İki, Jacques Bin, Jacques İki Bin, Jacques Yirmi Beş Bin! Meleklerin ve şeytanların, hangisini isterseniz onun adına, çalışın!” Şarapçı Defarge, çoktan ısınmış olan silahının başında böyle bağırıp çağırıyordu.</p>

  <p class="normal1">“Kadınlar, bana doğru gelin!” diye bağırıyordu Bayan Defarge. “Orası alındığı zaman biz de erkekler kadar adam öldürebiliriz!” Tiz haykırışlar içerisinde bir grup kadın topluca ona doğru geldiler. Hepsinin silahları farklıydı ama hepsi de aynı açlık ve intikamla silahlanmıştı.</p>

  <p class="normal1">Top, tüfek, ateş ve duman… ama hâlâ derin hendek, köprünün teki, geniş taş duvarlar ve sekiz büyük kule. Kabaran denizde, düşen yaralıların yerinde hafif oynamalar. Ateş kusan silahlar, alev alev yanan meşaleler, dumanı tüten, ıslak saman dolu arabalar, yan barikatlarda süren hummalı, sıkı bir çalışma, mücadele, çığlıklar, yaylım ateşi, yiğitlik manzaraları, patlama, parçalanma ve kabaran denizin öfkeli sesi. Ama hâlâ derin bir hendek, tek bir köprü, geniş taş duvarlar, sekiz büyük kule ve şiddetle geçen dört koca saat boyunca çalışa çalışa iyice ısınmış olan silahının başındaki şarapçı Defarge.</p>

  <p class="normal1">Kalenin içinden beyaz bir bayrak ve bir sözcü. Bu şiddet fırtınasının içinde belli belirsiz görünüyor ve hiçbir şey duyulmuyor. Birdenbire deniz göz alabildiğine genişliyor, yükseliyor ve şarapçı Defarge’ı alçalan köprüden aşırıp geniş dış duvarların üstünden, etrafını çevreleyen sekiz büyük kulenin ortasına atıyor.</p>

  <p class="normal1">Onu taşıyan denizin gücü öyle karşı konulmazdı ki Defarge, Bastille’in dış avlusuna varıncaya kadar sanki Güney Denizi’nde dalgalarla boğuşuyormuş gibi, soluk almaya ve başını çevirmeye fırsat bulamamıştı. Bir duvarın köşesinde etrafına bakınmaya çalıştı. Jacques Üç çok yakınındaydı; hâlâ kadınların başını çeken Bayan Defarge ise elinde bıçağıyla az ötede görünüyordu. Her yerde bir hengâme, bir kargaşa, heyecan, kulakları sağır edici ve çıldırtıcı bir şaşkınlık, sersemletici bir gürültü, ama bununla birlikte kin dolu sessiz bir gösteri vardı.</p>

  <p class="normal1">“Mahkûmlar!”</p>

  <p class="normal1">“Kayıtlar!”</p>

  <p class="normal1">“Gizli hücreler!”</p>

  <p class="normal1">“İşkence aletleri!”</p>

  <p class="normal1">“Mahkûmlar!”</p>

  <p class="normal1">Bütün bu haykırış ve on binlerce anlaşılmayan bağırış arasında, aceleyle hareket eden denizin en çok tekrar ettiği ses “Mahkûmlar!” oldu. Sanki sonsuz sayıda insan, sonsuz büyüklükte bir zaman ve mekân vardı. Gardiyanları önüne katıp gizli kalmış herhangi bir şeyin ortaya çıkarılması halinde o an öldürülecekleri tehdidini savuran en baştaki dalgalar ilerlerken, Defarge güçlü elleriyle, bu gardiyanlardan elinde bir meşale taşıyan ve kır saçlı olanının yakasına yapıştı.</p>

  <p class="normal1">“Bana Kuzey Kulesi’ni göster! Çabuk!”</p>

  <p class="normal1">“Gelirseniz gösteririm tabii ki. Ama orada kimse yok.”</p>

  <p class="normal1">“Kuzey Kulesi, yüz beş ne anlama geliyor? Çabuk söyle!”</p>

  <p class="normal1">“Anlamı mı, bayım?”</p>

  <p class="normal1">“Bu bir mahkûm ya da bir mahkûmun kaldığı yer anlamına mı geliyor? Yoksa seni öldüreceğim anlamına mı?”</p>

  <p class="normal1">“Öldür onu!” diye çatlak sesiyle bağırdı hemen yanlarına gelen Jacques Üç.</p>

  <p class="normal1">“Bu bir hücre, bayım.”</p>

  <p class="normal1">“Göster bana onu.”</p>

  <p class="normal1">“O zaman, buyurun şu taraftan.”</p>

  <p class="normal1">Defarge gardiyanın kolundan tuttuğunda, her zamanki o istekli, arzulu, aç hali üzerinde olan ve aralarında, kan akmayacağını gösteren bir konuşma geçtiğini görünce hayal kırıklığına uğrayan Jacques Üç gardiyanın, Defarge da onun kolundan tuttu. Bu kısa konuşma esnasında üçü de iyice kafa kafaya vermişler, ama yine de birbirlerini zar zor duyabilmişlerdi. Hareket eden canlı okyanusun, kaleye girerken ve salonları, koridorları ve merdivenleri doldururken çıkardığı ses müthişti. Dışarıda da derinden gelen, boğuk sesli bir kükreyiş duvarları dövüyor, arada bir de, kargaşanın içinden gelen değişik haykırışlar, püskürtülen su gibi havaya yayılıyordu.</p>

  <p class="normal1">Defarge, Jacques Üç ve gardiyan, güneş ışığını hiç görmemiş karanlık dehlizlerin içinden, karanlık inlerin ve kafeslerin gizli kapılarından geçip bitmek bilmeyen merdivenlerden inerek, sonra tekrar merdivenden daha çok, kurumuş bir şelale yatağını andıran taş ve tuğla yığınından yukarıya çıkarak ve elleriyle kolları birbirlerine kenetlenmiş halde gidebildikleri kadar hızla ilerlediler. Özellikle ilk zamanlar akıntı onları yakalayıp sürüklemişti; ama sonra, merdivenlerden inip bir kuleye tırmanmaya başladıkları zaman yalnız kalmışlardı. Kulenin içindeki ve dışındaki fırtına etrafı kalın duvar ve kemerlerle çevrili olan bu yere belli belirsiz, boğuk bir uğultu şeklinde ulaşıyordu. Biraz önce içinden çıktıkları ses, işitme duyularını köreltmişti sanki.</p>

  <p class="normal1">Gardiyan alçak bir kapının önünde durdu, kilide bir anahtar soktu, kapıyı yavaşça açtı ve başlarını eğip içeri girerlerken, “Yüz beş, Kuzey Kulesi!” dedi.</p>

  <p class="normal1">Duvarın üst kısmında küçük, demir kafesli, camı olmayan bir pencere vardı. Önünde taş bir perde olduğundan gökyüzünü görmek için yere çömelip yukarı bakmak gerekiyordu. Biraz ötede küçük bir ocağın üzeri demir parmaklıklarla kapatılmıştı. Ocağın içinde tüy tüy olmuş odun külleri vardı. Bir iskemle, bir masa, bir ot şilte ve her birinden demir bir halkanın sarktığı, kararmış dört duvar vardı.</p>

  <p class="normal1">“Elindeki meşaleyi yavaş yavaş duvarlara tut da bakalım,” dedi Defarge gardiyana.</p>

  <p class="normal1">Adam denileni yaptı ve Defarge da gözleriyle ışığın geçtiği yerleri takip etti.</p>

  <p class="normal1">“Dur! Şuraya bak, Jacques!”</p>

  <p class="normal1">Jacques Üç hırıltılı sesiyle bir yazı okudu:</p>

  <p class="normal1">“A. M.!”</p>

  <p class="normal1">Defarge, barut bulaşmış işaret parmağıyla harflerin üzerinden giderken Jacques’ın kulağına, “Alexandre Manette,” diye fısıldadı. “Bak, buraya ‘zavallı doktor’ yazmış. Taşların üzerine bu günleri işaretleyen de oydu muhakkak. Elindeki ne? Demir çubuk mu? Ver onu bana!”</p>

  <p class="normal1">Eli hâlâ silahının kabzasındaydı. Çevik bir hareketle iki aletin yerini değiştirdi ve kurtların kemirdiği iskemle ile masaya dönerek bunları birkaç hamlede paramparça etti.</p>

  <p class="normal1">“Işığı kaldır!” diye gardiyana öfkeyle bağırdı. “Şu parçaların içine dikkatlice bak Jacques. İşte, bıçağım burada. Yatağın içini aç ve otların içine bak,” dedi bıçağını ona fırlattıktan sonra. “Hey, sen, kaldır şu ışığı!”</p>

  <p class="normal1">Defarge, gardiyana nefretle baktıktan sonra karanlık olduğu için içi pek görünmeyen bacaya girdi; elindeki demir çubukla duvarları yokladı ve bacayı örten demir kafesi zorladı. Birkaç dakika sonra aşağıya kurum ve toz döküldü ve Defarge bunlardan sakınmak için eliyle yüzünü kapattı. Elindeki demir çubuğu bacadaki yarığın içine doğru kaydırdı ve bacadan dökülen eski külleri ihtiyatlı dokunuşlarla yokladı.</p>

  <p class="normal1">“Tahtaların da, otların da içinde bir şey yok ha, Jacques?”</p>

  <p class="normal1">“Hiçbir şey yok.”</p>

  <p class="normal1">“Hadi, hepsini hücrenin ortasına yığalım. Hadi! Hey sen, yak onları!”</p>

  <p class="normal1">Gardiyan oluşan küçük yığını tutuşturdu; alevler yükselmiş ve içerisi ısınmıştı. Hücreyi yanar halde bırakıp alçak kapıdan eğilerek çıktılar ve geldikleri yoldan tekrar avluya döndüler. Aşağı doğru indikçe işitme duyularına tekrar kavuşuyor gibiydiler. İşte bir kez daha kudurmuş gibi akan sele karışmışlardı.</p>

  <p class="normal1">Vardıklarında akıntıyı, dalga dalga kabarmış, Defarge’ı ararken buldular. Saint Antoine, Bastille’i savunan ve insanlara ateş açan müdürü tutuklama işine ön ayak olması için yana yana Defarge’ı arıyordu. Yoksa müdür Hükümet Binası’na götürülemeyecekti. Yoksa adam kaçacak, insanların yıllardır hiçbir şey ifade etmediği halde birdenbire kıymete binen akan kanlarının intikamı alınamayacaktı.</p>

  <p class="normal1">Gri üniforması ve kırmızı nişanıyla gayet ağırbaşlı duran müdürün etrafını saran hırs dolu kalabalığın içinde dimdik duran tek bir kişi vardı ve bu da bir kadındı. “Bakın, kocam orada!” diye bağırdı kadın kocasını göstererek. “Bakın, Defarge!” Kadın ağırbaşlı müdürün yanı başında duruyordu ve daha sonra da yanı başında durmaya devam etti; Defarge ve yanındakiler adamı götürürlerken de adamın yanı başındaydı; adam götürüldüğü yere yaklaşırken de arkadan itilip kakılmasına rağmen yanı başındaydı; bıçak ve yumruk yağmuru sırasında da yanı başındaydı; bu yağmurun altında cansız bedeni yere düştüğü zaman ona o kadar yakındı ki, birden ayağını boynuna bastırdı ve çoktandır hazır bekleyen bıçağıyla adamın başını gövdesinden acımasızca ayırdı.</p>

  <p class="normal1">Saint Antoine’ın korkunç planını gerçekleştirme zamanı gelmişti: Ne yapılabileceğini, neler olabileceğini göstermek için sokaktaki direklere lamba yerine adam asma planı. Saint Antoine’ın kanı kaynamış, demir elin zorba ve baskıcı kanı donmuştu. Kanın donduğu yer hapishane müdürünün merdivenlerine boylu boyunca uzandığı Belediye binasıydı. Kanın donduğu yer Bayan Defarge’ın, parçalara ayıracağı bedeni sabit tutmak için üzerine bastırdığı ayakkabılarının tabanıydı. Yeni bir öldürme yolu arayan Saint Antoine’lılar, “İndirin şu lambayı!” diye bağırdılar. “İşte onun askerlerinden biri, nöbete kalmalı!” Yukarıda sallandırdıkları asker nöbette bırakıldı ve deniz aceleyle yoluna devam etti.</p>

  <p class="normal1">Kapkara, tehdit dolu suları ve dalga dalga yükselen yok ediciliği ile, derinliği ve gücü hâlâ bilinmeyen deniz; sürekli bir o tarafa bir bu tarafa yalpalanan, intikam dolu sesleriyle merhametin zerre kadar etkilenmeyeceği kadar acı çekmiş ve sertleşmiş yüzler.</p>

  <p class="normal1">Yalnız bütün nefret ve korku ifadelerinin hâlâ canlı olduğu bu yüz denizinin içinde yedişer kişilik iki grup vardı. Bu yüzler diğerleriyle öyle bir zıtlık oluşturuyorlardı ki; deniz beraberinde hiç bundan daha unutulmaz yıkıntılar sürüklememişti. Mezarlarını yıkan fırtına ile birdenbire serbest kalan bu yedi mahkûm omuzlar üzerinde taşınıyordu. Her birinin yüzünde korkmuş, kaybolmuş, şaşkın ve merak dolu ifade vardı. Sanki Kıyamet Günü gelmişti ve etraftaki insanlar da kaybolmuş ruhlardı. Diğer yedi yüz de omuzların üzerinde taşınıyordu; gözkapakları ağırlaşmış bu yedi ölü yüzün yarı açık gözleri Kıyamet Günü’nü bekliyordu. İfadelerini kaybetmemiş, ama askıya almış duygusuz yüzler… Korku dolu ve bir anda, ağırlaşmış gözkapaklarını kaldırıp kanı çekilmiş dudaklarıyla, “Sen yaptın!” diye şahitlik edecek yüzler…</p>

  <p class="normal1">Serbest bırakılmış yedi mahkûm, mızrağa geçirilmiş yedi kanlı baş, sekiz sağlam kulenin lanetli kalesinin anahtarları, eski mahkûmların ele geçirilmiş bazı eski mektupları ve onlardan kalan anılar, kırık kalpler, bu ve bunun gibi her şey. Bin yedi yüz seksen dokuz yılının temmuz ortalarında bir gün, Saint Antoine’dan Paris sokaklarına doğru bu gürültülü ayak sesleri yankılanıyordu. Artık Tanrı Lucie Darnay’ın hayallerini yalancı çıkarsın ve bu ayakları onun hayatından uzak tutsun! Çünkü bunlar alelacele ve delicesine atılan tehlikeli adımlardı; Defarge’ın şarap dükkânının kapısındaki fıçının kırılmasından uzun zaman sonra bile, bir kez kızıla boyanmış ayaklar, artık kolay kolay temizlenemiyorlardı.</p>
</body>
</html>
