<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_31">XIX<br class="chapter" />
  Bir Fikir</h2>

  <p class="normal1">Endişe içerisinde beklemekten yorgun düşen Bay Lorry, işinin başında uyuyakalmıştı. Berbat endişelerinin onuncu gününün sabahı, gece karanlıkta uyuyakaldığı odaya düşen güneş ışığıyla uyandı.</p>

  <p class="normal1">Gözlerini ovuşturdu ve ayağa kalktı; ama ayağa kalktığında bile uyanıp uyanmadığından hâlâ emin değildi. Doktorun odasına gidip içeriye baktığında tezgâhın ve aletlerin kaldırılmış olduğunu ve doktorun pencere kenarında kitap okuduğunu gördü. Üzerinde her zamanki sabahlığı vardı; Bay Lorry’nin açık seçik fark edebildiği yüzünde, derine işlemiş solgunluklar bir yana bırakılacak olursa, bir şey öğrenirken insanların yüzünde oluşan o dikkatli ifade vardı.</p>

  <p class="normal1">Uyandığından emin olduktan sonra Bay Lorry bir süre için, doktorun ayakkabıcılığa dönüşünün, sıkıntılı bir rüya, kendi beyninin korkutucu bir ürünü olup olmadığından bir türlü emin olamadı; arkadaşı her zamanki elbiseleri ve görünüşüyle, her zamanki işiyle meşgul halde karşısında duruyor muydu ve ortada bütün bu derin dönüşümün olup bittiğine dair bir iz var mıydı?</p>

  <p class="normal1">Ancak ilk andaki şaşkınlık ve kafa karışıklığından kaynaklanan sorulardı bunlar ve cevapları da gayet açıktı. Bu izlenim, ona uygun düşen yeterli bir nedene dayanmasa, kendisi, Jarvis Lorry nasıl böyle bir şeye kapılabilirdi ki? Doktor Manette’in muayene odasında elbiseleriyle niye uyuyakalsın ve sabahın bu saatinde doktorun yatak odasının önünde bunları kendi kendine niye soruyor olsundu ki?</p>

  <p class="normal1">Birkaç dakika sonra Bayan Pross yanı başında ona bir şeyler fısıldıyordu. Eğer şüphelerinden geriye bir şeyler kalmış olsaydı kadının konuşmaları bunları da silip süpürecekti, ama artık zihni berraktı ve hiçbir şeyden şüphesi kalmamıştı. Her zamanki kahvaltı saatine kadar her şeyin olduğu gibi kalmasını, kahvaltı saatinde de hiçbir şey olmamış gibi doktoru karşılamayı önerdi. Doktor hâlâ aynı durumdaysa, o zaman Bay Lorry bütün endişesine rağmen, çok dikkatli bir şekilde, daha önce kendisine yol göstermiş olan fikrin ışığında yeni bir yöntem aramaya devam edecekti.</p>

  <p class="normal1">Bayan Pross da bu karara uydu ve planlanan şeyler titizlikle uygulandı. Günlük bakımı için bol vakti olan Bay Lorry kahvaltıya her zamanki beyaz keten gömleği ve zarif pantolonuyla inmiş, doktor da sofraya her zamanki gibi davet edilmişti.</p>

  <p class="normal1">Bay Lorry’in tek güvenli ilerleme şekli olduğunu düşündüğü yöntemle, ona, çok üzerine gitmeden, mümkün olduğu noktaya kadar bu hassas durum ve zamanla yaşadığı değişim anlatılabilirdi: Başlarda doktor kızının düğününün bir gün önce yapılmış olduğunu sanıyordu. Bay Lorry’nin konuşurken laf arasında, kasıtlı olarak hangi gün ve ayda olduklarından bahsetmesi doktoru düşündürmüş, aradan geçen günleri saymasına neden olmuş ve bu da açıkça onu tedirgin etmişti. Bunun dışında doktor eski haline kavuşmuştu; Bay Lorry yardım istemeye karar verdi, yardım isteyeceği kişi ise doktorun ta kendisiydi.</p>

  <p class="normal1">Kahvaltı yapılıp da sofra kaldırıldığı zaman doktorla yalnız kalmıştı. Bay Lorry duygu dolu bir sesle:</p>

  <p class="normal1">“Dostum Manette, sana çok merak ettiğim ilginç bir konuda soru sormak istiyorum. Aslında bana çok ilginç geliyor, sen bildiğin için sana ilginç gelmeyebilir.”</p>

  <p class="normal1">Son zamanlarda yaptığı iş yüzünden rengi solan ellerine bakınca doktor endişelenmişti; ama Bay Lorry’yi dikkatle dinledi. Bu sırada tekrar tekrar ellerine baktı.</p>

  <p class="normal1">“Doktor Manette,” dedi Bay Lorry sevgiyle elini arkadaşının koluna koyarak. “Mesele benim çok yakın bir arkadaşımla ilgili. Lütfen, beni dikkatle dinleyin. Onun hatırı için, hatta daha çok kızının hatırı için, dostum Manette.”</p>

  <p class="normal1">“Anladığım kadarıyla bir çeşit zihinsel bir şok, değil mi?” diye sordu doktor alçak sesle.</p>

  <p class="normal1">“Evet!”</p>

  <p class="normal1">“Açık konuş, bütün ayrıntıları anlat,” dedi doktor.</p>

  <p class="normal1">Bay Lorry karşılıklı anlaştıklarını görünce devam etti:</p>

  <p class="normal1">“Sevgili dostum Manette, bu eski ve uzun süreli bir şok; duygular yoğunlaşıyor ve dediğiniz gibi zihin bulanıyor. Şok, hastanın yaşadığı şartlarla beraber ortaya çıkmış, sanırım hastanın kendisi de bunu hesaplayamadığından, şokun ne kadar sürdüğünü söylemenin imkânı yok. Nasıl olduğunu bilmediği bir yöntemle iyileşmiş; bundan bahsettiğine de şahit olmuştum. Şoktan bütünüyle kurtuldu ve çok zeki, güçlü kuvvetli ve zaten geniş olan bilgi dağarcığına yeni eklemeler yapabilen biri haline geldi. Ama maalesef…” Bay Lorry durdu ve derin derin nefes aldıktan sonra, “Hastalığı yeniden ortaya çıktı,” dedi.</p>

  <p class="normal1">“Ne kadar sürdü?” diye alçak sesle sordu doktor.</p>

  <p class="normal1">“Dokuz gün, dokuz gece.”</p>

  <p class="normal1">“Hastalık kendini nasıl gösterdi? Sanırım…” doktor bu sırada ellerine tekrar baktı, “…hastalığıyla ilgili eski belirtileri tekrar gösterdi, değil mi?”</p>

  <p class="normal1">“Evet, bu doğru.”</p>

  <p class="normal1">Doktor, yine alçak olmasına rağmen, açık ve anlaşılır bir sesle, “Peki, onu bu durumdayken gördün mü?” diye sordu.</p>

  <p class="normal1">“Bir defa.”</p>

  <p class="normal1">“Normal haline geri döndüğünde tamamıyla eskisi gibi miydi?”</p>

  <p class="normal1">“Galiba evet.”</p>

  <p class="normal1">“Kızından bahsettin. Kızı hastalığın tekrar başladığını biliyor mu?”</p>

  <p class="normal1">“Hayır. Kendisinden saklandı ve bundan sonra da hiç öğrenmeyeceğini umuyorum. Sadece ben biliyorum, bir de güvenebileceğim biri.”</p>

  <p class="normal1">Doktor, Lorry’nin ellerini eline aldı ve “Ne kadar ince, ne kadar düşüncelisiniz!” diye mırıldandı. Bay Lorry de onun elini sıktı ve her ikisi de kısa bir süre öylece konuşmadan durdular.</p>

  <p class="normal1">Nihayet Bay Lorry, “Ben sadece bir işadamıyım,” dedi o şefkatli ve düşünceli tavrıyla. “Böyle karışık ve zor işlerin üstesinden gelebilecek biri değilim. Bunu yapmaya ne bilgim ne de zekâm yeter; bu yüzden yol gösterecek birine ihtiyacım var. Sizden başka bana doğru yolu gösterebileceğine inandığım biri yok. Söyleyin bana, hastalık nasıl tekrarladı? Bir daha tekrarlama tehlikesi var mı? Bu önlenebilir mi? Tekrar ettiğinde nasıl tedavi edilebilir? Buna ne sebep oldu? Dostum için ne yapabilirim? Şu dünyada hiç kimse dostuna yardım etmeyi benim, onun için istediğim kadar yürekten istememiştir. Ama nasıl yardım edeceğimi, böyle bir soruna nasıl çözüm bulacağımı bilmiyorum. Eğer sizin bilginiz ve tecrübeniz beni doğru olan yola götürürse, ben de çok şey yapabilirim; ama bana yol gösterilmedikçe ve ne yapacağım söylenmedikçe elimden çok da bir şey gelmez. Yalvarırım bana anlatın, olanları biraz daha açık görmemi sağlayın ve lütfen, daha fazla, birazcık olsun fazla nasıl yardımcı olabileceğimi öğretin bana.”</p>

  <p class="normal1">Bu ciddi konuşmadan sonra Doktor Manette oturup düşündü; Bay Lorry daha fazla üzerine giderek onu zorlamadı.</p>

  <p class="normal1">“Sanırım dostum,” dedi doktor sessizliğini zorlukla bozarak, “anlattığınız geriye dönüşü hastanın kendisi de bekliyordu.”</p>

  <p class="normal1">“Bundan korkuyor muydu?” diyebilme cesaretini gösterdi Bay Lorry.</p>

  <p class="normal1">“Hem de çok.” Bunu söylerken elinde olmadan ürpermişti. “Böyle bir korkunun hastanın zihnini ne kadar meşgul ettiğini ve kendini bu konuda bir şey söylemeye zorlamanın ne kadar zor ve hatta imkânsız olduğunu bilemezsin.”</p>

  <p class="normal1">“Peki bu korku içine çöktüğü zaman başka birine anlatması onu rahatlatır mı?”</p>

  <p class="normal1">“Sanırım. Ama dediğim gibi, neredeyse imkânsız. Ben, birçok açıdan imkânsız olduğuna inanıyorum.”</p>

  <p class="normal1">Bay Lorry yine elini doktorun koluna koydu, her iki taraf da bir süre sessiz kaldıktan sonra Bay Lorry sordu:</p>

  <p class="normal1">“Peki, bu şoku neye bağlıyorsunuz?”</p>

  <p class="normal1">“Bu şokun asıl sebebi olan anılara ve düşüncelere güçlü ve beklenmedik bir şekilde geriye dönüşün tekrar şoka sebep olduğunu düşünüyorum. Yaşadığı en üzücü olayları çok canlı bir şekilde tekrar hatırladı, sanırım. Muhtemelen bunların ona tekrar hatırlatılmasından uzun süredir korku duyuyordu. Boşuna kendini buna hazırlamaya çalıştı; belki de bu hazırlık çabaları dayanmasını daha da güçleştirdi.”</p>

  <p class="normal1">“Onu geriye döndüren şeyin ne olduğunu hatırlayabilir mi?” diye anlaşılır bir tedirginlikle sordu Bay Lorry.</p>

  <p class="normal1">Doktor hüzünlü gözlerle odaya bir göz gezdirdi ve başını sallayarak alçak bir sesle, “Hayır, hatırlayamaz,” diye cevap verdi.</p>

  <p class="normal1">“Peki ya gelecek…” dedi Bay Lorry.</p>

  <p class="normal1">“Gelecekten çok ümitliyim,” dedi doktor yeniden kavuştuğu kendine güveniyle. “Tanrı ona bu kadar kısa süre içinde iyileşme gücünü bahşettiğine göre, gelecekten çok ümitliyim. Uzun süre karmaşık şeylerin baskısı altında kalmış; korkmuş ve başına gelecekleri önceden kestirerek karşı koymaya çalışmış. Ve kara bulut gelip geçmiş, o da iyileşmiş; öyleyse olabileceklerin en kötüsünün geçip gittiğine dair bir umut var.”</p>

  <p class="normal1">“Güzel. Çok iyi, bu içimi rahatlattı. Çok teşekkür ederim,” dedi Bay Lorry.</p>

  <p class="normal1">“Ben teşekkür ederim,” diye cevap verdi doktor başını nezaketle eğerek.</p>

  <p class="normal1">“Sormak, danışmak istediğim iki şey daha var. Devam edebilir miyim?”</p>

  <p class="normal1">“Arkadaşın için bundan daha iyi bir şey yapamazsın,” dedi doktor, arkadaşına elini uzatarak.</p>

  <p class="normal1">“Birincisi, arkadaşım sürekli çalışır ve son derece enerji doludur. Mesleki bilgiler, deneyimler edinmek ve daha başka şeyler için gayretle çalışır. Sizce gereğinden fazla çalışıyor olabilir mi?”</p>

  <p class="normal1">“Bence hayır. Her zaman bir işle meşgul olma ihtiyacı belki onun zekâsının bir özelliğidir; belki kişiliğinden, belki de hastalığından kaynaklanıyordur. Ona fayda sağlayacak işlerle ne kadar çok meşgul olursa, sağlığından olma, bu duruma dönme tehlikesi o kadar azalır. Kendini gözlemleyip bunu keşfetmiş olabilir.”</p>

  <p class="normal1">“Kendisini çok sıkmadığından emin misiniz?”</p>

  <p class="normal1">“Sanırım bundan oldukça eminim.”</p>

  <p class="normal1">“Dostum Manette, ya şimdi çok yoruluyorsa…”</p>

  <p class="normal1">“Dostum Lorry, bunun çok da kolay olacağını sanmıyorum. Bir taraftan büyük bir sıkıntının yükü altında ezilirken diğer taraftan bu yükü dengeleyecek bir şeye ihtiyaç duyar.”</p>

  <p class="normal1">“İnatçı bir işadamı olarak özür diliyorum. Bir an çok yorulduğunu farz edelim, bu, hastalığın tekrar nüksedeceğini mi gösterir?”</p>

  <p class="normal1">“Böyle olacağını sanmıyorum,” dedi Doktor Manette ve kendine güvenen, ciddi bir ses tonuyla devam etti: “Belli bir düşünce silsilesinden başka bir şeyin hastalığı uyandırıp tekrar ortaya çıkmasına sebep olacağını sanmıyorum. Bu yüzden sadece o düşünceleri harekete geçiren alışılmadık bir şey hastalığı nüksettirebilir. Her şey olup bittikten ve hasta iyileştikten sonra bu kuvvetli sarsıntının sesinin tekrar yükselmesinin zor olduğunu düşünüyorum. Hastalığı nüksettirecek şartların neredeyse tükendiğine inanıyorum.”</p>

  <p class="normal1">Zihinsel dengenin çok hafif bir şeyle bile alt üst olabileceğini bilen bir adamın çekingenliği ve aynı zamanda, kişisel sıkıntılara karşı koyabilecek güveni, tahammülü yavaş yavaş kazanmaya başlamış birinin tavrı ile konuşmuştu. Arkadaşı bu güveni sarsamazdı. Bay Lorry, gerçekte olduğundan daha rahat ve cesur görünmeye çalışarak ikinci soruya geçti. Bunun hepsinden zor olacağını hissediyordu; ama o pazar sabahı Bayan Pross’la yaptıkları konuşmayı ve son on gün içinde yaşadıklarını hatırlayınca bununla yüzleşmesi gerektiğini anladı.</p>

  <p class="normal1">“Bir de neyse ki atlattığı bu geçici rahatsızlık esnasında edindiği bir iş var,” dedi Bay Lorry ve boğazını temizledikten sonra devam etti: “Demircilik diyelim mesela. Bu hastalığın etkisi altında olduğu zamanlarda demircilik yaptığını farz edelim kafamızda canlandırabilmek için. Arkadaşımı hiç beklenmedik bir şekilde birdenbire tekrardan o küçük demirci ocağında çalışırken bulduk. Bu ocağı yanında bulundurması kötü değil mi?”</p>

  <p class="normal1">Doktor elini alnına götürmüş, sinirli bir şekilde ayağını yere vuruyordu.</p>

  <p class="normal1">Bay Lorry endişe içerisinde arkadaşına bakarak, “Bu demirci ocağını hep yanında bulunduruyordu. Peki ondan kurtulması onun için daha iyi olmaz mı?”</p>

  <p class="normal1">Doktor, eli alnında, hâlâ ayağını sinirle yere vuruyordu.</p>

  <p class="normal1">“Bana bu noktada bir tavsiyede bulunmayı güç mü buluyorsunuz? Zor bir soru olduğunu çok iyi anlıyorum. Ama yine de sanırım…”</p>

  <p class="normal1">Bu noktada Bay Lorry başını salladı ve sustu.</p>

  <p class="normal1">Doktor, sıkıntı verici bir sessizlikten sonra dostuna dönerek, “Gördüğün gibi bu zavallı adamın kafasından neler geçtiğini tutarlı bir şekilde açıklamak zor,” dedi. “Bir zamanlar bu uğraşı edinebilmek için korkunç bir özlem duymuş ve bulduğunda da çok mutlu olmuş. Zihinsel karmaşanın yerine parmakların çalışmasını geçirerek yaptığı bu yer değiştirme ile acısını hafiflettiği muhakkak. Dolayısıyla da bu uğraşının bir daha ulaşamayacağı bir yere kaldırılması düşüncesine tahammül edememiştir. Hatta şimdi, kendinden daha önce hiç olmadığı kadar umutlu olduğu, bir çeşit güvenle konuştuğu şu an bile o eski işine ihtiyacı olabileceği ve aradığında onu bulamayacağı düşüncesi onu korkutabilir; tıpkı bir çocuğun kaybolduğunda yüreğine düşen korku gibi.”</p>

  <p class="normal1">Gözlerini yerden kaldırıp Bay Lorry’ye baktığında yüzünde tasvir ettiği çocuğunkine benzer bir ifade vardı.</p>

  <p class="normal1">“Ben sadece altınlar, banknotlar ve bozukluklarla uğraşan bir işadamı olarak sizden bilgi istiyorum. Bu eski eşyanın geri dönmesi eski düşüncelerin de geri dönüşü değil midir? Bu eşya ortadan kalkarsa, dostum Manette, korku da ortadan kalkmaz mı? Yani demirci ocağını saklayarak korkuya, kuşkuya açık kapı bırakmış olmaz mı?”</p>

  <p class="normal1">Yeniden bir sessizlik oldu.</p>

  <p class="normal1">“Sen de görüyorsun ki o eski bir dost,” dedi doktor sesi titreyerek.</p>

  <p class="normal1">“Ben saklamazdım,” dedi Bay Lorry kafasını sallayarak. Doktorun sessizliği bozduğunu görünce cesaretlenmişti. “Ona bu eşyadan vazgeçmesini tavsiye edeceğim. Ben sadece sizden yetki istiyorum. Hiçbir faydası olmadığından eminim. Hadi! Değerli, iyi biri olarak bana izin verin. Kızının hatırı için, dostum Manette!”</p>

  <p class="normal1">Kendisiyle nasıl bir mücadele içinde olduğunu görmek tuhaftı.</p>

  <p class="normal1">“Onun hatırı için, izin veriyorum öyleyse. Yalnız ben olsam arkadaşınız oradayken kaldırmazdım onu. O yokken kaldırın; bırakın da eski dostunu ayrıldıktan sonra bir süre özlesin.”</p>

  <p class="normal1">Bay Lorry hemen bunun için söz verdi ve konuşma orada bitti. Günü kırda geçirdiler ve doktor da kendini biraz toparladı. Sonraki üç gün de gayet iyi geçti ve on dördüncü gün Lucie ile kocasına katılmak için yola çıktı. Bay Lorry, o dokuz günlük sessizliğinin kızına açıklamasını yapmak için nasıl bir tedbir aldıklarını da doktora anlattı. Lucie’ye de bu açıklamayı doğrulayacak şekilde bir mektup yazmış ve böylece de kız bir şeyden şüphelenmemişti.</p>

  <p class="normal1">Doktorun evden ayrıldığı günün gecesi Bay Lorry elinde balta, testere, keski ve çekiç, yanında da bir lamba taşıyan Bayan Pross’la onun odasına girdi. Ve orada; kapalı kapılar ardında, esrarengiz ve suçlu bir hava ile ayakkabıcının tezgâhını parçalara ayırdı. Bu sırada Bayan Pross elinde tuttuğu lamba ile bir cinayete suç ortaklığı yapıyormuş gibiydi ve bu gaddarca hava ona yakışmıyor değildi hani. Parçalara ayrılan ‘beden’in ilk olarak mutfak ocağında yakılması işlemi hiç geciktirilmeden başlatılmıştı. Aletler, ayakkabılar ve deriler de bahçeye gömüldü. Dürüst insanlara, yok etmek ve gizlilik o kadar kötü görünür ki Bay Lorry ve Bayan Pross bu işi yaparken ve kalıntıları ortadan kaldırırken korkunç bir suç işleyen ortaklara benziyor, öyle olduklarını da hissediyorlardı.</p>
</body>
</html>
