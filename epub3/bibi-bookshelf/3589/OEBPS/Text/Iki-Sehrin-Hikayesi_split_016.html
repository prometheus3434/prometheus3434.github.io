<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_14">II<br class="chapter" />
  Bir Manzara</h2>

  <p class="normal1">Bankanın kâtiplerinin en eskilerinden biri, ulak Jerry’ye, “Old Bailey’i iyi biliyorsundur, sanırım,” dedi.</p>

  <p class="normal1">“Evet efendim,” diye karşılık verdi Jerry, ukala bir tavırla. “Bailey’i bilirim.”</p>

  <p class="normal1">“Tamam işte. O zaman Bay Lorry’yi de tanırsın.”</p>

  <p class="normal1">“Bay Lorry’yi Bailey’i bildiğimden çok daha iyi bilirim, efendim,” dedi Jerry sorgulanmak üzere getirilmiş, isteksiz bir tanıktan pek de farkı olmayan bir edayla. “Dürüst bir işadamı olarak Bailey’i tanımak isteyebileceğimden çok daha fazla.”</p>

  <p class="normal1">“Çok iyi. Tanıkların içeri girdiği kapıyı bul ve mübaşire Bay Lorry için olan bu pusulayı göster. O zaman seni içeri alacaktır.”</p>

  <p class="normal1">“Mahkeme salonunun içine mi, efendim?”</p>

  <p class="normal1">“Evet, mahkeme salonunun içine.”</p>

  <p class="normal1">Bay Cruncher’ın gözleri, birbirlerine biraz daha yaklaşmış ve “Buna ne dersin?” diye soruyormuş gibi görünüyordu.</p>

  <p class="normal1">“Mahkeme salonunda bekleyecek miyim, efendim?” diye sordu ardından.</p>

  <p class="normal1">“Anlatayım. Mübaşir notu Bay Lorry’ye verecek. Sen de Bay Lorry’nin dikkatini çekerek nerede durduğunu gösterecek bir işaret yap. Sonra da o seni çağırana kadar orada kal.”</p>

  <p class="normal1">“Hepsi bu mu efendim?”</p>

  <p class="normal1">“Hepsi bu. Yanında bir ulak bulunmasını istiyor. Bu not da senin orada olduğunu belirtmek için.”</p>

  <p class="normal1">Yaşlı kâtip mektubu özenle katlayıp üzerine bir şeyler yazarken Bay Cruncher onu sessizce izleyerek sıra kurutma kâğıdına geldiğinde, “Sanırım bu sabah dolandırıcıların duruşmaları yapılacak,” dedi.</p>

  <p class="normal1">“Vatana ihanet!”</p>

  <p class="normal1">“Bunun cezası dört parçaya ayrılmak. Bu barbarca!” dedi Jerry.</p>

  <p class="normal1">“Yasa bu,” dedi yaşlı kâtip gözlüklerini şaşkınlıkla Jerry’ye çevirerek. “Yasa bu.”<a href="../Text/Iki-Sehrin-Hikayesi_split_055.html#footnote-127975-32" id="footnote-127975-32-backlink">[32]</a></p>

  <p class="normal1">“Bence bir adamı kazığa bağlamak kötü bir yasa. Bence onu öldürmek de öyle, ama kazığa bağlamak çok daha kötü bir şey, efendim.”</p>

  <p class="normal1">“Hiç de değil,” diye cevap verdi yaşlı kâtip. “Yasalar hakkında doğru konuş. Sen nefes alıp konuşuyor musun ona bak dostum, bırak yasaları başkaları dert etsin. Benden sana tavsiye, kulağına küpe olsun.”</p>

  <p class="normal1">“Nefes alışımı da, ciğerimi de mahveden bu rutubet, efendim,” dedi Jerry. “Nasıl rutubetli yollarda hayatımı kazanmak durumunda olduğumu buyurun siz düşünün, efendim.”</p>

  <p class="normal1">“İyi, iyi,” dedi yaşlı kâtip. “Hepimiz yaşamımızı şu ya da bu yolla kazanıyoruz. Kimimiz rutubetli yollarla, kimimiz kuru. İşte mektup. Git haydi.”</p>

  <p class="normal1">Jerry mektubu aldı ve başta gösterdiğinden daha az saygılı bir tavırla eğilerek selam verirken, kendi kendine, “Sen de pinti ihtiyarın tekisin,” dedi. Yanından geçerken gittiği yeri oğluna da bildirerek yola koyuldu.</p>

  <p class="normal1">O günlerde idamlar Tyburn’de<a href="../Text/Iki-Sehrin-Hikayesi_split_055.html#footnote-127975-33" id="footnote-127975-33-backlink">[33]</a> yapıldığından Newgate’in dışındaki sokak bugünkü kötü ününe henüz sahip değildi. Ancak hapishane alçaklık ve ahlaksızlığın her türlüsünün yaşandığı, korkunç hastalıkların ürediği berbat bir yerdi. Bu hastalıklar mahkûmlarla beraber mahkeme salonlarına taşınır ve bazen sanık iskemlesinden Adaletin Lord’u yargıca kadar bulaşıp, onu kürsüden alaşağı ederdi. Kara cüppeli yargıcın tutuklunun olduğu kadar kendi kaderini de belirlediği, hatta ondan önce öldüğü de olurdu. Geri kalanlar içinse Old Bailey, içinden geçen arabalarla solgun yüzlü yolcularının şiddet dolu bir yoldan, sürekli olarak öbür dünyaya taşındığı, ölümcül bir hanın avlusu gibiydi. İki buçuk mil kadar halkın arasından geçerler ve yapabilirlerse birkaç iyi vatandaşı utandırırlardı. Başlarda çok güçlü, etkili ve de fayda getirmesi umulan bir yöntemdi. Old Bailey, suçluların kazıklara bağlanıp teşhir edilmesiyle de ünlüydü. Bu eski, zekice bir gelenek ve kimsenin ne kadar ileri gidebileceğini önceden tahmin bile edemeyeceği bir cezalandırma usulüydü; ayrıca bir diğer değerli eski bir gelenek olan kamçılama direği vardı ki bu da seyredenlerin insancıl duygularını artırır ve tavırlarını yumuşatırdı; sonra bir de sistemli bir şekilde yeryüzünde işlenebilecek en korkunç suça teşvik eden, atalardan kalma başka bir hikmet parçası vardı; kanlı paralar üzerinden yapılan işlemler. Bütün bunlarla birlikte, Old Bailey o tarihte “Her ne oluyorsa, doğrudur” ilkesine seçilmiş bir örnekti; yapılanların zaten yanlış olduğu gibi can sıkıcı bir sonucu hiç hesaba katmayan saçma bir aforizma ancak bu kadar kesin bir dille ifade edilebilirdi.</p>

  <p class="normal1">Bay Cruncher, sessizce yolunu bulmaya alışık biri gibi, bu korkunç sahnenin etrafına dağılmış, çürümüş kalabalığı yararak aradığı kapıyı buldu ve mektubu teslim etti. İnsanlar Bedlam’daki<a href="../Text/Iki-Sehrin-Hikayesi_split_055.html#footnote-127975-34" id="footnote-127975-34-backlink">[34]</a> oyunu seyretmek için para ödedikleri gibi Old Bailey’deki oyunu seyretmek için de para öderlerdi. Ancak Old Bailey’deki eğlence daha pahalıydı. Bu yüzden ardına kadar açık olan, mahkûmların getirildiği kapılar hariç diğer bütün kapılar iyi korunurdu.</p>

  <p class="normal1">Biraz gecikme ve nazdan sonra istemeye istemeye menteşelerinin birazcık döndürüldüğü kapı aralanarak Jerry Cruncher’ın mahkeme salonundan içeri süzülmesine izin verdi.</p>

  <p class="normal1">“Neler oluyor?” diye sordu fısıltıyla yanında duran adama.</p>

  <p class="normal1">“Henüz hiçbir şey.”</p>

  <p class="normal1">“Sırada hangi dava var?”</p>

  <p class="normal1">“Bir vatana ihanet davası.”</p>

  <p class="normal1">“Yani işin sonunda parçalanacak ha?”</p>

  <p class="normal1">“Ah!” dedi adam keyifle; “Önce az biraz asarlar, sonra aşağıya indirip canlı canlı dilimlerler, ardından adam hâlâ hayattayken, kendisine yapılanları kendi gözleriyle görürken içini dışına çıkartıp yakarlar, sonra kafasını uçururlar. En sonunda da dörde bölerler. Cezası budur.”</p>

  <p class="normal1">“Yani suçlu bulunursa demek istiyorsun?” diye ekledi Jerry.</p>

  <p class="normal1">“Ohoo! Suçlu bulacaklar,” dedi diğeri. “Merak etme.”</p>

  <p class="normal1">Bay Cruncher’ın gözleri, o sırada elinde getirdiği mektupla Bay Lorry’ye ilerleyen mübaşire takıldı. Bay Lorry bir masada peruklu beyefendilerin arasında oturuyordu. Önünde büyük bir kâğıt yığını olan peruklu bir beyden, yani savunma avukatından pek uzakta değildi. Hemen karşısında elleri cebinde, Bay Cruncher’ın onu ilk gördüğü zaman da, sonrasında da bütün dikkatini mahkeme salonunun tavanına vermiş gibi gözüken, peruklu başka bir beyefendi vardı. Birkaç öksürük, çene sıvazlama ve el işaretinden sonra Jerry kendisini görmek için ayağa kalkan Bay Lorry’nin dikkatini çekebildi. Bay Lorry yavaşça başını salladı ve sessizce yerine oturdu.</p>

  <p class="normal1">“Onun bu dava ile ne ilgisi var?” diye sordu az önce konuştuğu adam.</p>

  <p class="normal1">“Bilmiyorum,” dedi Jerry.</p>

  <p class="normal1">“Sorumu mazur gör o zaman, senin bu dava ile ne alakan var?”</p>

  <p class="normal1">“Onu da bilmiyorum,” dedi Jerry.</p>

  <p class="normal1">Yargıcın girişi, ardından bir hareketlenme ve yerleşme faslı konuşmalarını böldü. Şimdi ise sanık sandalyesi ilgi odağı haline gelmişti. Orada ayakta duran iki gardiyan dışarı çıktılar, tutukluyu getirdiler ve sanık sandalyesine oturttular.</p>

  <p class="normal1">Tavana bakıp duran peruklu beyefendi hariç herkes ona bakıyordu. Oradaki insanların nefesleri bir deniz, bir rüzgâr veya bir ateş gibi ona akıyordu. Meraklı yüzler onu bir kez görebilmek için sütunların ve köşelerin arasından uzanıyordu; arka sıralardaki izleyiciler tutuklunun saçının bir telini görebilmek için ayağa kalktılar. Bir yere oturmayanlar ise ellerini önlerindeki insanların omuzlarına koyup parmaklarının ucunda yükselerek, ne pahasına olursa olsun onun her santimetrekaresini görebilmek için çabalıyor, çıkıntıların üstüne çıkarak hiçbir şeye dayanmadan ayakta duruyorlardı. Newgate’in kabartmalı duvarının canlı bir parçası gibi ayakta duran Jerry bunların arasında göze çarpıyordu. Gelirken içtiği için bira kokan nefesi tutukluyu hedefliyor; bira, cin, çay ve kahve kokan başka nefeslere karışıyordu. Ona akmayan diğer nefeslerse arkadaki büyük camlara ulaşıp onları buğulandırmıştı bile.</p>

  <p class="normal1">Bütün bu bakış ve uğultunun yöneldiği kişi yirmi beş yaşlarında, yapılı, yanık tenli, kara gözlü, yakışıklı genç bir adamdı. Bir beyefendiye benziyordu. Siyah veya koyu gri, sade bir giysi giymişti. Uzun ve siyah olan saçları süs olsun diye değil, gözünün önüne gelmesin diye bir kurdele ile ensesinde toplanmıştı.<a href="../Text/Iki-Sehrin-Hikayesi_split_055.html#footnote-127975-35" id="footnote-127975-35-backlink">[35]</a> Eğer duygular vücudun herhangi bir yerinde kendini belli edecekse, durumunun yarattığı solgunluğun yanaklarından belli oluşu, ruhunun güneşten daha güçlü olduğunu gösteriyordu. Bunun dışında oldukça kendine hâkimdi, başını eğerek yargıcı selamladı ve sessizce ayakta durdu.</p>

  <p class="normal1">Bu adama yönelen bakış ve nefeslerin yücelmiş insanlık duygularıyla hiçbir ilgisi yoktu. Daha hafif bir cezaya çarptırılma, bazı korkunç ayrıntılardan vazgeçilme olasılığı olsaydı, cazibesinden çok şey kaybederdi. Görünen, utanç verici bir şekilde parçalanmaya yazgılı bir bedendi; heyecanı yaratan, kesilip parça parça edilecek olan bu ölümsüz varlıktı. İzleyiciler bu ilgilerine ne anlam verirlerse versinler, üzerini neyle sıvarlarsa sıvasınlar bu ilgilerinin kökeninde kana susamışlık yatıyordu.</p>

  <p class="normal1">Salonda sessizlik! Charles Darnay kendisini ulu, haşmetli, yüce prensimize, efendi hazretlerimize ihanet etmekle suçlayan iddianameyi dün reddetmişti: Fransa Kralı Louis’ye çeşitli zamanlarda, değişik araç ve yollarla yüce, haşmetli, ulu prensimize karşı giriştiği savaşlarda yardım etmiş; yani yüce, haşmetli, ulu prensimizle Fransa Kralı Louis’nin egemenliği altındaki topraklar arasında gidip gelerek kötülük, hainlik ve şeytanlıkla Fransa kralına yüce, haşmetli, ulu prensimizin hangi kuvvetlerini Kanada ve Kuzey Amerika’ya gönderme hazırlığı içinde olduğunu açıklamıştı. Hukuki terimler araya girdikçe saçları daha bir dikleşen, kafası karışan Jerry büyük bir tatminle bu kadarını kavrayabilmişti. Dolaylı yollardan tekrar tekrar sözü geçen Charles Darnay’ın yargılanmak üzere ayakta, karşısında durduğunu; jürinin yemin etmekte olduğunu ve bay başsavcının konuşmaya hazırlandığını anlamıştı.</p>

  <p class="normal1">Orada bulunan tek tek herkesin kafasında bir kere asılmış, boynu vurulmuş ve de parçalara ayrılmış olan (ve kendisi de bunun farkında olan) sanık ne bu durumdan ürkmüştü ne de durumun farkında değilmiş havalarındaydı. Sessiz ve dikkatliydi; açılışı ciddi bir şekilde, ilgiyle izledi. Ellerini önündeki ahşap parmaklığa koymuş ayakta dururken öyle kendine hâkim bir duruşu vardı ki etrafa serpilmiş otların bir çöpü bile yerinden oynamadı. Hapishane havası ve hummasına karşı tedbir olarak mahkeme salonunun her tarafına otlar saçılmış ve sirke dökülmüştü.</p>

  <p class="normal1">Tutuklunun başının üstünde, ışığı ona yansıtmak için bir ayna vardı. Kötü ve alçak birçok kişinin görüntüsü o aynada yansımış ve sonra hem aynanın hem de bu dünyanın yüzeyinden silinip gitmişlerdi. Okyanusun ölüleri geri getirmesi gibi bu ayna da yansımaları geri getirebilseydi, bu iğrenç yer dehşet verici solgun yüzlerle dolup taşardı. Tutuklu da buranın rezalet alçaklığına dair bir şeyler düşünüyor olmalıydı ki duruşunu değiştirince yüzüne düşen bir ışık demetini fark edip yukarı baktı. Aynayı görünce yüzü kızardı ve sağ eliyle parmaklıktaki otları itti.</p>

  <p class="normal1">Eliyle otları iterken yüzü, mahkemenin kendi solunda olan yanına dönüktü. Gözleri, yargıç kürsüsünün köşesinde oturan iki kişiye takıldı. Bu şekilde aniden tutuklunun üzerindeki gözler de, daha çok değişen görüntüsünün yönlendirmesiyle o iki kişiye döndü. İzleyicilerin gördükleri yirmi yaşlarında bir genç kız ve babası olduğu belli olan bir beyefendiydi. Saçlarının saf, katıksız beyazlığı ve yüzünün tarif edilemez ifadesiyle adamın çok dikkat çekici bir görünüşü vardı. Hareketli, canlı biri gibi değil de düşünceli ve kendi kendine konuşan biri gibiydi. Yüzünde bu ifade olduğu zaman yaşlı gibi görünüyordu; ama şu anda olduğu gibi kızıyla konuşurken, bir anda hayatının gençlik yılları sona ermemiş, yakışıklı bir adam oluveriyordu.</p>

  <p class="normal1">Yanında oturan kızı bir elini babasının koluna geçirmiş, diğeriyle de yine aynı kolu destekliyordu. Dehşet verici manzara ve tutukluya duyduğu acıma duygusu ile babasına daha da sokulmuştu. Alnı sanığın içinde bulunduğu tehlike için duyduğu, gittikçe yoğunlaşan korku ve şefkati yansıtıyordu. Sergilediği bu hal o kadar belirgin, o kadar güçlü ve doğaldı ki adama acımayan seyirciler kızdan etkilenmiş ve salonda fısıldaşmalar olmuştu: “Kim bunlar?”</p>

  <p class="normal1">Dalgın dalgın parmağındaki pası emerek kendine has tavrıyla durumu gözlemleyen Jerry de bu kişilerin kim olduklarını duymak için başını uzattı. Etrafındaki kalabalık soruyu en yakındaki görevliye iletti; ondan geriye, arkadakilere daha yavaş bir şekilde yanıt geldi ve en sonunda Jerry’ye ulaştı:</p>

  <p class="normal1">“Tanıklar.”</p>

  <p class="normal1">“Hangi tarafın?”</p>

  <p class="normal1">“Karşı tarafın.”</p>

  <p class="normal1">“Kime karşı?”</p>

  <p class="normal1">“Tutukluya.”</p>

  <p class="normal1">Gözleri herkesin baktığı yöne bakan yargıç onları çağırdı, arkasına yaslandı ve bay başsavcı ipi yağlamak, baltayı bilemek ve darağacının çivilerini çakmak için ayağa kalkarken hayatını ellerinde tuttuğu adama dik dik baktı.</p>
</body>
</html>
