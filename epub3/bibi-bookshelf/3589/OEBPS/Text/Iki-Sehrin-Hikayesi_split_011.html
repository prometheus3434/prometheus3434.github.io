<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_10">IV<span class="idebold"><br class="chapter" />
  Hazırlık</span></h2>

  <p class="normal1">Dover’a öğleden önce sağ salim varmayı başaran posta arabasının kapısını her zaman olduğu üzere Royal George Oteli’nin baş teşrifatçısı açtı. Kışın, bir posta arabasının Londra’dan gelebilme başarısını gösterdiği ve birlikte gelen bu maceraperest yolcu da bundan dolayı kutlanmayı hak ettiği için, adam bu hareketi bir tören havasında yapmıştı.</p>

  <p class="normal1">Arabada kutlanacak sadece bir maceraperest yolcu kalmıştı; çünkü diğer ikisi gidecekleri yerlerde inmişlerdi. Arabanın içi, ıslak ve kirli samanları, nahoş kokusu ve loş atmosferiyle daha çok genişçe bir köpek kulübesini andırıyordu. Bay Lorry, yani kalan tek yolcu, üstündeki samanları silkelerken eski püskü giysileri, aşağı sarkık şapkası ve çamur içindeki bacaklarıyla büyük, cins bir köpeğe benziyordu.</p>

  <p class="normal1">“Yarın Calais’ye giden bir gemi var, değil mi?”</p>

  <p class="normal1">“Evet bayım, eğer hava böyle devam eder ve rüzgâr da dinip, yola çıkmaya izin verirse. Akıntı da öğleden sonra iki civarı epey iyi olacak. Yatak ister miydiniz efendim?”</p>

  <p class="normal1">“Gece olana kadar yatmayacağım, ama bir oda ve bir berber istiyorum.”</p>

  <p class="normal1">“Sonra kahvaltı ister miydiniz efendim? Evet efendim. Şu taraftan buyurun efendim. Concord’u<a href="../Text/Iki-Sehrin-Hikayesi_split_055.html#footnote-127975-15" id="footnote-127975-15-backlink">[15]</a> gösterin! Beyefendinin valizi ile sıcak su Concord’a gidecek. Concord’da beyefendinin çizmelerini çıkartın. Orada kömür ateşinin güzelce yandığı bir şömine bulacaksınız efendim. Gidip berberi Concord’a getirin. Kıpırdayın biraz!”</p>

  <p class="normal1">Concord odası, daima posta arabasıyla gelen bir yolcuya ayrılırdı. Bu yolcular tepeden tırnağa sarmalanmış oldukları için odaya hep birbirine benzeyen adamlar olarak girerler, ama dışarıya değişik adamlar olarak çıkarlardı ve bu nedenle oda, Royal George personeli için bir ilgi kaynağı olmuştu. Bu kez de başka bir teşrifatçı, iki hamal, birkaç hizmetçi ve otel sahibesi Concord ile kahve salonu arasında oyalanırken, ceplerinin üzerinde geniş kapakları olan, epey kullanılmış, ama iyi bakılmış kahverengi takım elbisesiyle altmış yaşlarında bir bey, kahvaltıya gitmek üzere yanlarından geçti.</p>

  <p class="normal1">O sabah kahve salonunda kahverengi takım elbiseli beyden başka kimse yoktu. Kahvaltı masası şöminenin önüne çekilmişti. Oturmuş yemeğini beklerken, yüzüne vuran ateşin ışığında, portre yaptırmak için poz veren bir adam gibi kıpırdamadan duruyordu.</p>

  <p class="normal1">Elleri dizlerinde bu şekilde otururken çok derli toplu ve düzenli birine benziyordu. Aşağı sarkık yeleğinin altında, ateşin hafifliği ve geçiciliğine karşılık kendi önemini ve kalıcılığını vurgulamak istercesine tumturaklı bir sesle ve vaaz verir gibi gürültüyle çalışan bir cep saati vardı. Bacakları muntazamdı, onları sıkı sıkı saran, parlak, iyi cins kumaştan yapılmış kahverengi çorapları, gösterişli olmasalar da şık görünüşlü ayakkabıları ve de ayakkabı tokaları vardı; bütün bunlarla biraz övünür gibiydi. Garip, küçük, dalgalı, açık sarı renkli, başına iyice oturmuş, biraz uzaktan bakınca ipek ya da camdan yapılmış gibi duran, ama kuşkusuz saçtan yapılmış bir peruk takıyordu. Gömleği, çorapları kadar iyi cins olmasa da, komşu kıyıya vuran dalgaların köpükleri veya açık denizde, güneşin altında parıldayan teknenin yelkenleri kadar beyazdı. O tuhaf peruğunun altında, her zamanki kontrollü ve sakin ifadeli yüzünü, Tellson Bankası’nın ciddi ve ağzı sıkı ifadesine alışıncaya kadar, kendisine yıllarca hayli acı ve sıkıntı vermiş olması muhtemel bir çift parlak ve nemli göz aydınlatıyordu. Yüz ifadesinde sıkıntılarının izleri biraz göze çarpsa da yanaklarında ve yüzünde sağlıklı bir renk vardı. Belki de Tellson Bankası’nın sır saklayan, güvenilir, bekâr memurları öncelikle diğer insanların sorunlarıyla uğraşıyorlardı; belki ikinci el sorunlar, ikinci el giysiler gibi kolayca giyilip çıkarılabiliyorlardı.</p>

  <p class="normal1">Bay Lorry portresini yaptırmak için poz veren adam duruşunu bozmak ister gibi uyuyakaldı. Kahvaltısı gelince uyandı ve sandalyesini ona doğru iten garsona, “Bugün buraya gelebilecek genç bir hanım için bir oda hazırlamanızı istiyorum. Bay Jarvis Lorry’yi veya sadece Tellson Bankası’ndan bir beyi sorabilir. Lütfen bana haber verin,” dedi.</p>

  <p class="normal1">“Peki efendim. Londra’daki Tellson Bankası değil mi efendim?”</p>

  <p class="normal1">“Evet.”</p>

  <p class="normal1">“Baş üstüne efendim. Bankanızdan beyleri, Londra ve Paris arasında gidip gelirken sık sık burada ağırlama şerefine sahip oluyoruz efendim. Tellson’ın şubeleri arasında çok yoğun bir gidiş geliş oluyor efendim.”</p>

  <p class="normal1">“Evet, bir İngiliz kurumu olduğumuz kadar Fransız kurumu da sayılırız.”</p>

  <p class="normal1">“Evet efendim. Sanırım siz öyle sık sık yolculuk etmeye alışık değilsiniz, değil mi efendim?”</p>

  <p class="normal1">“Son yıllarda pek yolculuk etmedim. En son Fransa’dan gelişimizden... yani gelişimden bu yana on beş yıl geçti.”</p>

  <p class="normal1">“Öyle mi efendim? Bu benim burada çalışmaya başlamamdan önceki bir tarih efendim. Hatta bizimkilerden önce. George Oteli o zamanlar başkaları tarafından yönetiliyordu efendim.”</p>

  <p class="normal1">“Sanırım öyleydi.”</p>

  <p class="normal1">“Ama bahse girerim ki Tellson gibi bir kuruluş, bir kurum, değil on beş, elli yıl önce bile bütün gösterişiyle ayaktaydı, efendim.”</p>

  <p class="normal1">“Bunun üç katını alıp, yüz elli yıl bile desen, yine de gerçekten pek uzaklaşmış olmazsın.”</p>

  <p class="normal1">“Gerçekten mi, efendim?”</p>

  <p class="normal1">Garson şaşkınlıktan ağzı açık ve gözleri yuvalarından uğramış halde masadan bir adım geriye çekilirken, peçetesini sağ kolundan sol koluna geçirdi; rahat bir tavırla, garsonların tüm çağlarda yaptığı gibi, misafir yiyip içerken bir gözlem kulesi veya bir rasathaneden izlercesine onu seyretmeye koyuldu.</p>

  <p class="normal1">Bay Lorry kahvaltısını bitirince sahilde dolaşmak için dışarı çıktı. Küçük, eğimli arazisiyle Dover kasabası kendini sahilden gizleyerek, bir devekuşu gibi başını beyaz tepelerin<a href="../Text/Iki-Sehrin-Hikayesi_split_055.html#footnote-127975-16" id="footnote-127975-16-backlink">[16]</a> içine sokmuştu. Sahil, taş yığınlarının sağa sola savrulduğu bir çöle benziyordu. Deniz sevdiği işi yapıyordu, sevdiği iş de yok etmekti. Kasabada gürlüyor, kayalıklarda gürlüyor, çılgın gibi kıyının altını üstüne getiriyordu. Sokaklara öylesine ağır bir balık kokusu sinmişti ki, hastalıklı bir balığın, hastalıklı bir insan gibi denize batırılıp çıkarıldığı düşünülebilirdi. Limanda çok az balıkçılık yapılıyordu. Özellikle denizin kabarıp taşacak gibi olduğu gelgit zamanlarında insanlar denize bakarak, akşamları limanda şöyle bir gezinirlerdi. Doğru dürüst işi olmayan küçük tüccarlar bazen nereden geldiği açıklanamaz derecede büyük servetlere kavuşurlardı ve o çevrede oturan hiç kimsenin sokak lambalarını yakan adama tahammül edememesi de dikkat çekiciydi.</p>

  <p class="normal1">Öğle ikindiye dönüp de hava açarak Fransa sahillerinin zaman zaman görülmesine izin verdikten sonra ortalık yeniden sis ve buharla dolduğu sırada Bay Lorry’nin düşünceleri de bulutlanmaya başlamıştı. Hava kararınca kahve salonunda, şöminenin önünde sabah kahvaltısını beklerken olduğu gibi akşam yemeğini beklerken de zihnen kızıl korları eşeliyor, eşeliyor, eşeliyordu.</p>

  <p class="normal1">Yemekten sonra içilen bir şişe iyi cins Bordeaux şarabının, kızıl korları eşeleyen birini işinden alıkoymaktan başka bir zararı olmazdı. Bay Lorry, uzun süredir ‘aylak aylak oturuyordu’ ve ancak şişenin dibini bulmuş, yaşlı ama dinç bir beyefendide görülebilecek bir memnuniyetle son bardağını da doldurmuştu ki dar sokak boyunca gelerek otelin avlusuna giren bir arabanın tekerleklerinin takırtısı duyuldu.</p>

  <p class="normal1">Bay Lorry yeni doldurduğu bardağı el sürmeden bıraktı. “Bu küçükhanım olmalı!” dedi kendi kendine.</p>

  <p class="normal1">Birkaç dakika sonra garson Londra’dan Bayan Manette’in geldiğini ve Tellson Bankası’nda çalışan beyefendiyi görmekten memnuniyet duyacağını bildirmek için geldi.</p>

  <p class="normal1">“Bu kadar çabuk mu?”</p>

  <p class="normal1">Bayan Manette yolda bir şeyler yemiş, şu anda canı bir şey istemiyormuş ve eğer beyefendi için de uygunsa hemen kendisiyle görüşmek için sabırsızlanıyormuş.</p>

  <p class="normal1">Tellson Bankası’ndan gelen beyefendiye, bardağını kayıtsız bir ümitsizlikle boşaltarak, küçük, tuhaf, sarı peruğunu düzeltip, garsonu takip ederek Bayan Manette’in odasına gitmekten başka seçenek kalmamıştı. Burası cenaze odası havasında, siyah at kılından yapılma kumaşlarla döşenmiş, koyu renk masalarla doldurulmuş geniş ve karanlık bir odaydı. Bu masalar öyle cilalanmıştı ki, odanın ortasındaki masanın üstünde duran iki uzun mumun görüntüsü, sanki kara maundan derin mezarlara gömülmüşler de oradan çıkarılıncaya dek ışık vermeleri imkânsızmış gibi masanın her köşesine kasvetli bir şekilde yansıyordu.</p>

  <p class="normal1">Karanlık, çevresini görmesini oldukça güçleştirmişti. Bay Lorry iyice eskimiş olan Türk halısının üzerinde yürürken Bayan Manette’in o an için bitişik odada olduğunu düşünüyordu ki, iki uzun mumu geçer geçmez, şömine ile kendisi arasındaki masanın yanında durmuş, onu kabul etmek için bekleyen, hâlâ üzerinde binici pelerini ve elinde kurdelesinden tuttuğu hasır yolculuk şapkasıyla on yedi yaşından fazla göstermeyen genç bir hanım gördü. Gözlerini dikmiş, kısa boylu, narin yapılı, altın sarısı gür saçları olan kızı izlerken bakışları, kızın da kendisini inceleyen mavi gözleriyle karşılaştı. Ne kadar genç ve pürüzsüz bir cildi olduğunu hatırladığı genç kızın yüzü, kendini ne tam şaşkınlık, ne tam merak, ne tam bir korku ne de tam bir dikkat olarak yansıtan, ama bunların hepsini içeren bir ifade taşıyordu. Gözleri dalmış bir halde aklından bunları geçirirken birdenbire, denizin kabardığı ve dolu fırtınasının insanı sürükleyecek kadar şiddetli estiği o soğuk günde Manş’ı geçerken kucağında taşıdığı küçük çocuk gözlerinin önüne geldi. Bu benzerlik, odada bulunan ve birçoğu başsız, hepsi topallayan ve geçit törenindeymişçesine ilerleyen zenci Cupid’lerin,<a href="../Text/Iki-Sehrin-Hikayesi_split_055.html#footnote-127975-17" id="footnote-127975-17-backlink">[17]</a> ölü denizin meyvelerini kapkara tepelerde, kadın cinsinin en kötü tanrıçalarına sunmalarının çerçevesinde resmedildiği boy aynasında yansıyan onun narin görüntüsüyle bir anda kaybolmuştu. Bay Lorry başını saygıyla eğerek Bayan Manette’i selamladı.</p>

  <p class="normal1">Genç kız berrak, hoş bir ses ve hafifçe belli olan yabancı bir aksanla, “Rica ederim, lütfen oturun bayım,” dedi.</p>

  <p class="normal1">Eski zamanların görgü kurallarına uygun bir şekilde başını eğerek genç kızı yeniden selamlayan Bay Lorry, “Saygılarımı sunarım, küçükhanım,” diyerek oturdu.</p>

  <p class="normal1">“Dün bankadan bir mektup aldım, bayım. Bir haber ya da yeni bir bilgiden söz ediyordu.”</p>

  <p class="normal1">“Kelimeler önemli değil küçükhanım, her ikisini de kullanabilirsiniz.”</p>

  <p class="normal1">“Hiç görmediğim, uzun zaman önce ölen babamın küçük bir mülküyle ilgiliymiş.”</p>

  <p class="normal1">Bay Lorry sandalyesinde biraz kımıldadı ve askeri bir geçit törenindeymiş gibi ilerleyen zenci Cupid’lere sıkıntılı bir şekilde baktı. Sanki gülünç sepetlerinde herhangi birinin işine yarayacak bir çare varmış gibiydi!</p>

  <p class="normal1">“Bankadan, bu nedenle Paris’e gönderilmiş bir beyle görüşmem için oraya gitmemin gerekli olduğu söylendi.”</p>

  <p class="normal1">“İşte o benim.”</p>

  <p class="normal1">“Ben de bu cevabı bekliyordum, bayım.”</p>

  <p class="normal1">Genç kız, dizlerini hafifçe kırarak onu selamladı. O günlerde genç hanımlar bu şekilde reverans yaparlardı. Genç kız adamın kendinden daha olgun ve akıllı olduğunu belirtmek için önünde eğilmişti. Bay Lorry bir kez daha başıyla selam verdi.</p>

  <p class="normal1">“Bankaya gönderdiğim yanıt mektubunda, bu işi bilen ve bana tavsiyede bulunan nazik kimseler tarafından Fransa’ya gitmem gerekli görüldüğünden gitmek istediğimi, ancak yetim olduğum ve bana eşlik edecek bir arkadaşım olmadığı için yolculuğu değerli bir beyefendinin himayesi altında yapmamın yerinde olacağını belirttim. Beyefendi Londra’dan ayrılmıştı, ama sanırım beni burada bekleme inceliğini göstermesini rica eden bir haberci ardından gönderilmişti.”</p>

  <p class="normal1">“Böyle bir görev için bana güvenilmesi beni mutlu etti,” dedi Bay Lorry. “Yerine getirebilirsem daha da mutlu olacağım.”</p>

  <p class="normal1">“Bayım, gerçekten çok teşekkür ederim. Size minnet borçluyum. Banka tarafından bana, beyefendinin işin ayrıntılarını açıklayacağı ve kendimi sürprizlere hazırlamam gerektiği söylenmişti. Kendimi hazırlamak için elimden geleni yaptım ve doğal olarak da bu sürprizlerin ne olduğunu öğrenmek için içimde güçlü bir istek duyuyorum.”</p>

  <p class="normal1">“Elbette,” dedi Bay Lorry, “Evet, ben...”</p>

  <p class="normal1">Bir süre durakladıktan sonra kalıp gibi duran sarı peruğunu düzelterek ekledi:</p>

  <p class="normal1">“Söze başlamak zor.”</p>

  <p class="normal1">Nitekim başlamadı da, ama kararsızlık içindeyken kızla göz göze geldi. Kızın, o genç körpecik alnı, eşsiz olduğu kadar da hoş ve kendine özgü bir ifadeyle yukarı kalktı. Genç kız istem dışı bir hareketle, önünden geçen bir gölgeyi yakalamak ister gibi elini kaldırdı:</p>

  <p class="normal1">“Bana tamamen yabancı mısınız, bayım?”</p>

  <p class="normal1">“Değil miyim yani?” dedi Bay Lorry ellerini öne doğru açıp, karşısındakinde kuşku uyandıracak bir gülümsemeyle.</p>

  <p class="normal1">Genç kız, o ana dek yanı başında ayakta durduğu sandalyeye düşünceli bir şekilde otururken küçük, kadınsı burnunun hemen üstünde, kaşlarının arasında, yüz ifadesinin derinleştirdiği, olabildiğince narin ve zarif bir çizgi belirdi. Genç kız düşüncelere dalmış otururken Bay Lorry onu seyretti ve gözlerini kaldırdığı anda konuşmaya devam etti:</p>

  <p class="normal1">“Yeni vatanınızda sanırım size genç bir İngiliz hanımefendi gibi hitap etmeliyim, değil mi Bayan Manette?”</p>

  <p class="normal1">“Nasıl isterseniz, bayım.”</p>

  <p class="normal1">“Bayan Manette, ben bir işadamıyım. Yerine getirmem gereken bir görevim var. Beni konuşan bir makine olarak kabul edin. Gerçekten, daha fazlası değilim. İzninizle, size müşterilerimizden birinin hikâyesini anlatacağım.”</p>

  <p class="normal1">“Hikâye mi?”</p>

  <p class="normal1">Genç kızın tekrar ettiği kelimeyi kasıtlı olarak yanlış anlamış gibi davrandı Bay Lorry ve telaşla ekledi:</p>

  <p class="normal1">“Evet, müşteri; bankacılıkta, bağlantımız olan kişilere genellikle müşteri deriz. Kendisi bir Fransız beyefendisi, bir bilim adamı, çok bilgili bir doktordu.”</p>

  <p class="normal1">“Beauvais’li<a href="../Text/Iki-Sehrin-Hikayesi_split_055.html#footnote-127975-18" id="footnote-127975-18-backlink">[18]</a> olmasın?”</p>

  <p class="normal1">“Ah, evet Beauvais’liydi. Tıpkı babanız Mösyö Manette gibi, o beyefendi de Beauvais’liydi. O da Paris’in tanınmış simalarındandı. Kendisiyle gene Paris’te tanışma şerefine erişmiştim. İlişkimiz iş ilişkisiydi, ancak gizliydi. Ben o zamanlar bankamızın Fransa şubesindeydim ve... evet, bu yirmi yıl önceydi.”</p>

  <p class="normal1">“O zamanlar... şey… sorabilir miyim, tam olarak ne zamandı, efendim?”</p>

  <p class="normal1">“Yirmi yıl öncesinden söz ediyorum küçükhanım. Beyefendi bir İngiliz hanımla evlendiğinde ben de nikâh şahitlerinden biri olmuştum. Diğer pek çok Fransız beyefendilerinin ve ailelerinin olduğu gibi bu beyefendinin de bütün işleri Tellson’ın ellerindeydi. Böylelikle ben bir anlamda müşterilerimizin vekili oluyorum… oluyordum da. Bahsettiklerim katıksız iş ilişkileridir küçükhanım, içlerinde dostluk veyahut herhangi bir özel ilgi ya da duygusal bağ barındırmazlar. Aynı iş günü içinde bir müşterinin ardından bir başkasıyla ilgilenmeye başlamak gibi; meslek hayatım boyunca bir müşteriden diğerine geçip durmuşumdur ve sözün kısası benim duygularım yoktur, ben tam bir makineyim. Eee, nerede kalmıştık...”</p>

  <p class="normal1">“Ama bu babamın hikâyesi, bayım.” Genç kız alnı merakla kırışmış bir şekilde ona bakıyordu. “Düşünüyorum da, babamın ölümünden sonra sadece iki yıl yaşayan annemin ardından yetim kaldığımda beni İngiltere’ye getiren kişi sizdiniz. Bundan neredeyse eminim, o sizdiniz.”</p>

  <p class="normal1">Bay Lorry, tereddüt ederek kendisine uzanmak isteyen küçük eli güvenle tuttu ve dudaklarına götürdü. Ardından genç hanımı az önce kalktığı sandalyesine oturttu; sol eliyle sandalyesini tutarken sağ eliyle çenesini kaşıyıp peruğunu düzelttikten sonra oturduğu yerden kendisini izleyen kıza baktı.</p>

  <p class="normal1">“Bayan Manette, o bendim. O zamandan beri sizi hiç görmediğim göz önünde bulundurulunca, az önce duygularımın olmadığını, ilişkilerimin sadece iş ilişkileri olduğunu söylediğimde kendim hakkında ne kadar dürüst davrandığımı anlayacaksınız. Hayır, o zamandan beri siz Tellson Bankası’nın vesayeti altındasınız, ben de Tellson’ın diğer işleriyle uğraşıyorum. Duygular ha! Benim duygulara ayıracak zamanım yok, onları tatma şansım yok. Tüm hayatım devasa bir para çarkını çevirmekle geçiyor, küçükhanım.”</p>

  <p class="normal1">Bay Lorry, iş hayatının bu tuhaf tanımını yaptıktan sonra, sarı peruğunu iki eliyle kafasına bastırarak düzleştirdi. Aslında düzeltmesine hiç de gerek yoktu, çünkü hiçbir şey peruğun parlayan yüzeyinden daha düz olamazdı. Daha sonra kaldığı yerden devam etti.</p>

  <p class="normal1">“Sizin de fark ettiğiniz gibi küçükhanım, buraya kadar olan zavallı babanızın hikâyesi. Şimdi farklılaşıyor. Eğer babanız öldüğü söylenilen zamanda, gerçekte ölmemiş olsaydı.... Korkmayın! Nasıl da irkildiniz!”</p>

  <p class="normal1">Gerçekten de irkilmişti. Sonra adamın bileğini iki eliyle kavradı...</p>

  <p class="normal1">Bay Lorry sol elini, şiddetle titreyen ve yalvarırcasına bir ifadeyle bileğini tutan parmakların üzerine koyarak yatıştırıcı bir tonla, “Yalvarırım, yalvarırım, heyecanınızı yatıştırın. Bu sadece bir iş meselesi. Daha önce de söylediğim gibi...” dedi.</p>

  <p class="normal1">Kızın bakışları onu o kadar rahatsız etti ki durup bir an düşündü ve söze yeniden başladı:</p>

  <p class="normal1">“Söylediğim gibi, eğer Bay Manette ölmemiş olsaydı; eğer birdenbire sessizce ortadan kaybolmuş, kaçırılmış olsaydı; kimse onu izleyemediği halde, götürüldüğü o korkunç yeri tahmin edebilmek bu kadar zor olmasaydı; şu denizin karşısında, en cesur insanların bile hakkında fısıldayarak konuşmaya korktukları, çeşitli imtiyazlara sahip; örneğin herhangi birini, istediği kadar hapiste tutacak boş formları doldurma imtiyazına sahip bir yurttaş onun düşmanı olsaydı; karısı da krala, kraliçeye, saraya, din adamlarına ondan bir haber vermeleri için boş yere yalvarmış olsaydı... O zaman babanızın hikâyesi, bu talihsiz bayın, Beauvais’li doktorun hikâyesi olabilirdi.”</p>

  <p class="normal1">“Yalvarırım anlatmaya devam edin, efendim.”</p>

  <p class="normal1">“Anlatacağım. Yalnız buna dayanabilecek misiniz?”</p>

  <p class="normal1">“Beni şu anda içinde bıraktığınız belirsizlik hariç her şeye dayanabilirim.”</p>

  <p class="normal1">“Kendinize hâkim görünüyor ve sakinleşmiş gibi konuşuyorsunuz, öylesiniz de zaten. İşte bu iyi!” (Böyle dese de davranışları, sözle ifade ettiği kadar tatmin olmadığını gösteriyordu.) “Bir… sadece bir iş meselesi. Buna bir iş meselesi, yapılması gereken bir iş olarak bakın. Şimdi, eğer bu doktorun karısı çok cesur ve güçlü olmasına rağmen küçük çocuğu doğmadan önce bu olaydan dolayı çok acı çektiyse...”</p>

  <p class="normal1">“Küçük çocuk bir kız çocuğu muydu, efendim?”</p>

  <p class="normal1">“Evet, bir kız çocuğu. Bu bir... bir iş meselesi, üzülmeyin. Küçükhanım, bu zavallı kadın küçük çocuğu doğmadan önce bu kadar acı çektiyse, zavallı çocuğu kendisinin iyi bildiği ve bir miras gibi ona devrolacak acılardan korumak için babasının öldüğü inancıyla yetiştirmeye kalkıştıysa.... Hayır, diz çökmeyin! Tanrı aşkına, neden önümde diz çöküyorsunuz?”</p>

  <p class="normal1">“Gerçeği anlatmanız için. Ah sevgili, iyi yürekli, merhametli bayım, gerçek için!”</p>

  <p class="normal1">“Bu bir... bir iş meselesi. Kafamı karıştırıyorsunuz, kafam karışırsa işimi nasıl yapabilirim? Aklımızı başımıza toplayalım. Eğer şimdi, örneğin dokuz tane dokuz peninin kaç edeceğini veya yirmi ginenin içinde kaç şilin olduğunu söyleyebilseydiniz, bu çok daha yüreklendirici olurdu. O zaman aklınızın başınızda olduğuna inanır, rahatlardım.”</p>

  <p class="normal1">Genç kız, bu ricaya doğrudan bir karşılık vermeksizin, olduğu yerde hiç kıpırdamadan kaldı. Bay Jarvis Lorry, elini bileğinden tutmuş bırakmayan, hatta daha da sıkı tutan kızı, yavaş ve nazik bir şekilde yerden kaldırdı. Genç kızın bu hareketi ona biraz da olsa güven vermişti.</p>

  <p class="normal1">“İşte böyle, tamam. Cesaret! İş bu! Önünüzde bir iş var; yararlı bir iş. Bayan Manette, anneniz sizin için bu kararı aldı. Öldüğü zaman –sanırım kalbi kırık öldü– babanızı boş yere aramaktan hiç vazgeçmemişti. Siz iki yaşındayken, ileride serpilip güzel ve mutlu bir genç kız olacağınız ümidiyle, babanızın hapiste perişan olduğunu ya da geçmek bilmeyen yılların onu tükettiğini düşünmek gibi bir belirsizliğin sizi kara bir bulut gibi takip etmediği bir hayat vermek isteğiyle sizi terk etti.”</p>

  <p class="normal1">Bay Lorry bu sözleri söylerken hayranlıkla karışık bir acıma duygusuyla, çoktan ağarmış olabilecek saçlara baktığını hayal ederek, kızın dalgalı altın sarısı saçlarına bakıyordu.</p>

  <p class="normal1">“Ailenizin pek fazla malı olmadığını, olanın da annenize ve size bırakıldığını biliyorsunuz. Ortaya çıkan yeni bir para veya mülk de yok, ancak...”</p>

  <p class="normal1">Bileğinin daha sıkı kavrandığını hissetti ve sustu. Özellikle dikkatini çeken de, kızın alnındaki acı ve korku ifadesinin artık derinleşerek sabitleşmesiydi.</p>

  <p class="normal1">“Ama o... o bulundu. Yaşıyor. Büyük olasılıkla çok değişmiştir; perişan bir halde olması mümkündür. Ama biz iyi durumda olduğunu umalım. En azından hayatta. Babanız Paris’te eski bir uşağın evine götürüldü ve biz de oraya gideceğiz: Ben, yapabilirsem onu teşhis etmeye; siz de onu yaşama, sevgiye, göreve, huzura ve rahata kavuşturmaya.”</p>

  <p class="normal1">Genç kızın vücudu titremeye başlamıştı; bu ürperti Bay Lorry’ye de geçti. Kız dehşete kapılmış bir ifadeyle ve hafif, ancak duyulabilir bir sesle, sanki rüyasında konuşuyormuş gibi, “Ben onun hayaletini göreceğim! Kendisini değil, hayaletini göreceğim!” dedi.</p>

  <p class="normal1">“Haydi, haydi!” dedi Bay Lorry kollarını tutan elleri yavaşça okşayarak. “Bakın! En iyisini de en kötüsünü de artık biliyorsunuz. O, haksızlığa uğramış zavallı beyefendiyi görmeye gidiyorsunuz; güzel bir deniz yolculuğu ve kara yolculuğunun ardından yakında onun yanında olacaksınız.”</p>

  <p class="normal1">Genç kız aynı tonda ve fısıldar gibi, “Özgürdüm, mutluydum, hayaleti bana hiç görünmedi!” dedi.</p>

  <p class="normal1">Bay Lorry kızın dikkatini başka bir yöne çekmek için, kelimeleri vurgulu bir şekilde söyleyerek, “Bir şey daha var,” diye ekledi. “Başka bir adla bulundu. Gerçek ismi bu uzun süre içinde unutulmuş veya gizlenmiş, hangisi olduğunu şimdi araştırmak gereksiz. Yıllardır bir hapishanede unutulduğunu mu, yoksa kasıtlı olarak mı tutulduğunu araştırmanın bir yararı olmayacaktır. Çünkü bu oldukça tehlikeli. Hiçbir yerde, hiçbir şekilde bu konudan bahsetmemek ve onu Fransa’dan çıkarmak en iyisi olacaktır. Bir İngiliz ve Fransa’da epey bir saygınlığı olan Tellson’ın bir mensubu olarak güvende biri olmama rağmen bu konuda konuşmaktan kaçınıyorum. Bu konudan açıkça bahseden en ufak bir kâğıt parçasını dahi üzerimde taşımıyorum. Bu tamamen gizli bir görev. Tüm evraklarım, kayıtlarım ve notlarım her anlama çekilebilecek olan şu aynı ifadeyi içerir: ‘Hayata geri dönüş!’ Ama neyiniz var? Tek bir kelimesini bile duymamış! Bayan Manette!”</p>

  <p class="normal1">Kız tamamen hareketsiz ve sessiz duruyordu. Sandalyesinin arkalığına doğru kaymış, tepkisiz bir halde, gözleri açık ona bakıyordu. Bakışlarındaki o son ifade de oraya kazınmış, damgalanmış gibiydi. Genç kız kolunu öyle sıkı tutuyordu ki, onun canını acıtmaktan korktuğu için kendini ondan ayıramıyordu. Bu nedenle yerinden kıpırdamadan, bağırarak yardım çağırdı.</p>

  <p class="normal1">Odaya hizmetçilerden önce, Bay Lorry’nin, tüm heyecanına rağmen, kıpkırmızı kesilmiş, kızıl saçlı başında Stilton<a href="../Text/Iki-Sehrin-Hikayesi_split_055.html#footnote-127975-19" id="footnote-127975-19-backlink">[19]</a> peynirine benzeyen, kocaman harika bir şapka ve üzerinde vücudunu sımsıkı saran, garip bir elbise olduğunu fark ettiği bir kadın koşarak girdi. Adaleli elini adamın göğsüne koyup onu kuvvetlice iterek karşı duvara fırlatmasıyla Bay Lorry’nin zavallı genç hanımdan ayrılması sorununu çözüvermiş oldu.</p>

  <p class="normal1">Duvara çarptığı anda nefesi kesilen Bay Lorry’nin aklından, “Bu kadın kesinlikle bir erkek olmalıymış!” düşüncesi geçti.</p>

  <p class="normal1">“Neden öyle bakıyorsunuz?” diye haykırdı kadın oda hizmetçilerine, “Orada dikilip bana bakacağınıza neden gidip bir şeyler getirmiyorsunuz? O kadar bakılacak bir yanım yok, değil mi? Neden gidip bir şeyler getirmiyorsunuz? Hemen soğuk su, sirke ve amonyak getirmezseniz ben size yapacağımı bilirim, çabuk.”</p>

  <p class="normal1">Hizmetçiler istenilen ayıltıcı ilaçları getirmek için hemen seğirttiler. Kadın, hastayı yavaşça kanepeye yatırdı; büyük bir incelik ve beceriyle yardım ediyordu. “Kıymetlim!” “Minik kuşum!” diyerek kızın altın sarısı saçlarını büyük bir özen ve gururla, omuzlarının iki yanından göğsüne bıraktı.</p>

  <p class="normal1">Sonra öfkeyle Bay Lorry’ye dönerek, “Sen, kahverengili!” dedi, “Ne söyleyeceksen, onu ölümüne korkutmadan söyleyemez miydin? Haline bak, sararmış güzel yüzüne ve buz gibi olmuş şu ellerine bir bak. Siz buna bankacılık mı diyorsunuz?”</p>

  <p class="normal1">Bay Lorry, bu cevaplaması çok zor soru karşısında o kadar şaşırmıştı ki, sadece uzaktan çok az bir acıma duygusuyla şöyle bir bakakaldı. Bu arada o güçlü kadın, orada dikilirlerse akıl almaz şeylerle karşılaşabilecek olan hizmetçileri, ne yapacağı belirsiz “Ben ne yapacağını biliyorum” tehdidiyle uzaklaştırdıktan sonra, yavaş hareketlerle genç kızı kendine getirmeye çalıştı ve başını omzuna koydu.</p>

  <p class="normal1">“Umarım şimdi daha iyi olur,” dedi Bay Lorry.</p>

  <p class="normal1">“Eğer olsa bile senin sayende değil kahverengili. Ah benim sevgili yavrum!”</p>

  <p class="normal1">Bay Lorry kısa bir sessizlikten sonra, gene zayıf bir acıma duygusu ve tevazu göstererek, “Umarım Fransa’ya kadar Bayan Manette’e eşlik edersiniz,” dedi.</p>

  <p class="normal1">“Olabilir tabii,” diye karşılık verdi güçlü kadın. “Ama tuzlu suyu aşmam istenseydi, sizce Tanrı beni bir adada dünyaya getirir miydi?”</p>

  <p class="normal1">Bu, cevaplanması çok zor başka bir soruydu ve Bay Jarvis bunu düşünmek için kenara çekildi.</p>
</body>
</html>
