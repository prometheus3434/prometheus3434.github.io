<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_42">VIII<br class="chapter" />
  Bir El İskambil</h2>

  <p class="normal1">Bayan Pross, evde olan yeni olaylardan habersiz, satın alması gereken şeylerin tutacağı miktarı hesap etmeye çalışarak dar sokaklardan yürüyüp Pont-Neuf köprüsünü geçti. Bay Cruncher da elinde sepeti Bayan Pross’un yanında yürüyordu. Her ikisi de dükkânların önünden sağlarına sollarına bakına bakına geçiyor, her ihtimale karşı tedbir olarak kalabalık yerlerden sakınıyor ve ateşli konuşmaların yapıldığı küçük gruplarla karşılaşmamak için yollarını değiştiriyorlardı. Nemli bir akşamdı ve etrafa saçılan göz alıcı ışıklar ve de kulağa gelen sert sesler, sisle kaplı nehirde Cumhuriyet Ordusu adına silah yapan işçilerin çalıştığı mavnaların yerini gösteriyordu. Orduya oyun oynayan ya da hak etmediği bir terfi alanın vay haline! Onlar için iyi olan, sakallarının hiç büyümemesi olurdu; çünkü Ulusal Ustura o sakalı kökten kesmesini bilirdi.</p>

  <p class="normal1">Ev için ufak tefek birkaç şey ve lamba için de bir miktar gazyağı alan Bayan Pross’un aklına şarap da almak istedikleri geldi. Bayan Pross, birkaç şarapçı dükkânına şöyle göz ucuyla bir baktıktan sonra Ulusal Saray’dan ve Tuileries’den<a href="../Text/Iki-Sehrin-Hikayesi_split_055.html#footnote-127975-84" id="footnote-127975-84-backlink">[84]</a> çok da uzak olmayan bir yerde, ‘İyi Cumhuriyetçi Brutus’un Yeri’ yazan bir tabelanın asılı olduğu, içerideki şeylerin görünüşlerinin hoşuna gittiği bir dükkânın önünde durdu. Burası, önlerinden geçtikleri benzeri yerlerden daha sakin görünüyordu ve kırmızı yurtsever başlıkları olmasına rağmen dükkân diğerleri kadar da kızıl değildi. Bay Cruncher’ın da aynı fikirde olduğunu öğrenen Bayan Pross, kavalyesiyle birlikte İyi Cumhuriyetçi Brutus’un Yeri’nden içeri girdi.</p>

  <p class="normal1">İçerisi tütün dumanından pek iyi seçilemiyordu; içerde ağızlarında pipo, ellerinde sararmış iskâmbil kâğıtları ve domino taşlarıyla oyun oynayan insanlar; göğsü, kolları açıkta ve kurum içinde yüksek sesle gazete okuyan bir işçiyle onu dinleyen insanlar; hazır durumda üzerlerinde taşıdıkları ya da tekrar kullanılmak üzere bir kenara bırakılmış silahlar; bir köşede uyuklayan, şu meşhur sert kıllı, uzun boylu Spencer’lara benzeyen ve bu halleriyle uyuyan iki ayıyı ya da köpeği andıran iki müşteri ve tezgâha doğru yaklaşarak istedikleri şeyi gösteren iki yabancı müşteri vardı.</p>

  <p class="normal1">İstedikleri şarap tartılıp hazırlandığı sırada köşede oturanlardan biri ayrılmak üzere kalkarak arkadaşıyla vedalaştı. Çıkarken Bayan Pross’la yüz yüze geldi. O anda Bayan Pross ellerini çırparak bir çığlık koyuverdi.</p>

  <p class="normal1">Bir anda herkes ayağa fırladı. Birbirleriyle anlaşamayan insanların tartıştıklarını ve içlerinden birinin öldürüldüğünü sanmışlardı. Herkes yerde yatanı görmeye çalışıyor, ama orada öylece durmuş birbirlerine bakan bir adam ve bir kadından başka bir şey göremiyorlardı. Adam dış görünüşüyle bir Fransız ve tam bir cumhuriyetçiydi; kadın ise besbelli ki bir İngiliz’di. İyi Cumhuriyetçi Brutus’un Yeri’nin takipçilerinin hayal kırıklıklarının ardından verdikleri tepkiler çok gürültülüydü ama Bayan Pross hayli dikkat etmesine rağmen anlamsız söz yığınlarından başka bir şey duymamıştı. Gerçi, o şaşkın halleriyle konuşulanları duyabilecek durumları da yoktu. Sadece Bayan Pross değildi heyecanlanıp şaşıran, bir başka anlamda Bay Cruncher da merakla karışık bir şaşkınlık içindeydi.</p>

  <p class="normal1">“Ne var?” diye sordu Bayan Pross’un onu gördüğünde çığlığı koyuvermesine sebep olan adam kızgın ve kaba (alçak bir tonda konuştuğu halde) bir ses tonuyla. Üstelik de İngilizce konuşmuştu.</p>

  <p class="normal1">“Ah! Solomon! Sevgili Solomon!” diye bağırdı Bayan Pross, ellerini tekrar çırparak, “Çok uzun zaman görüşemedikten, haberini alamadıktan sonra, burada mı karşılaşacaktık!”</p>

  <p class="normal1">“Bana Solomon deme! Canıma kastın mı var?” diye sordu adam; korkmuştu ve bir suçlu gibi kaçamak bir tarzda konuşuyordu.</p>

  <p class="normal1">“Kardeşim, kardeşim!” diye haykırdı Bayan Pross; gözyaşlarına boğularak. “Sana hiç kötülüğüm dokundu mu ki bana böyle zalimce bir soru soruyorsun?”</p>

  <p class="normal1">“O zaman o kahrolasıca dilini tut,” dedi Solomon. “Eğer benimle konuşmak istiyorsan dışarıya çık. Aldığın şarabın parasını öde ve dışarıya çık. Kim bu adam?”</p>

  <p class="normal1">Bayan Pross, içerlemiş ama yine de sevgi dolu bir ifadeyle, artık pek içten biri olmayan kardeşine onaylar anlamda kafasını sallarken gözyaşları içinde, “Bay Cruncher,” diyebildi.</p>

  <p class="normal1">“O da dışarı gelsin,” dedi Solomon. “Benim bir hayalet olduğumu falan mı sanıyor?”</p>

  <p class="normal1">Görünüşe bakılırsa Bay Cruncher öyle sanıyordu; tek kelime etmemişti, ama Bayan Pross’un gözyaşları içinde küçük el çantasından güç bela parayı bulup ücreti ödemesini dikkatle izlemişti. Kadın parayı öderken Solomon da İyi Cumhuriyetçi Brutus’un Yeri’nin takipçilerine dönerek Fransızca birkaç kelimeyle açıklama yaptı; adamlar yeniden eski yerlerine, işlerinin başına dönmüşlerdi.</p>

  <p class="normal1">Sokağın karanlık kuytu bir köşesine gelince, “Evet, şimdi söyle bakalım, ne istiyorsun?” diye sordu Solomon.</p>

  <p class="normal1">“Hiçbir şeyin kendisine olan sevgimi yok edemediği kardeşimden böyle korkunç, kaba bir muamele görmek ne kadar kötü! Böyle karşılanmak, bu soğukluk, ne kadar da korkunç!” diye haykırdı Bayan Pross.</p>

  <p class="normal1">“Tamam tamam. İşte. Al bakalım!” diyerek kadının dudaklarına hafif bir öpücük kondurdu. “Şimdi oldu mu?”</p>

  <p class="normal1">Bayan Pross ise sadece kafasını sallıyor ve sessizce ağlıyordu.</p>

  <p class="normal1">“Eğer şaşırmamı bekliyorduysan şaşırmadım,” dedi Solomon. “Burada olduğunu biliyordum. Buradaki insanların çoğunu bilirim. Eğer gerçekten benim hayatımı tehlikeye sokmak istemiyorsan –ki öyle olduğuna biraz inanıyorum– sen bir an önce yoluna git, ben de kendi yoluma gideyim. Çok işim var. Bir memurum ben.”</p>

  <p class="normal1">Bayan Pross yaşlı gözlerini kaldırıp, “Benim İngiliz kardeşim Solomon,” diye yaşlı gözlerle ona doğru bakarak ağzında geveledi; “kendi ülkesinde en iyi, en başarılı adamlardan biri olabilecek yeteneklere sahipken, burada yabancıların, hem de böyle yabancıların arasında memur olsun. Sevgili kardeşimi böyle göreceğime tabutunun içinde uzanmış görseydim keşke.”</p>

  <p class="normal1">“Söylemiştim, biliyordum,” diye haykırarak sözünü kesti kardeşi. “Canıma kastın var senin. Öz kardeşim yüzünden adım Şüpheli’ye çıkacak. Tam da her şeyi yoluna koymuşken!”</p>

  <p class="normal1">“Yüce ve merhametli Tanrı korusun!” diye haykırdı Bayan Pross. “Belki de seni bir daha görmeyeceğim, sevgili Solomon. Her ne kadar seni bugüne kadar hep sevmiş ve bundan sonra da sevecek olsam da bir daha seni asla görmeyeceğim. Bana sadece bir tane tatlı söz söyle; bana sadece aramızda bir kızgınlık ya da soğukluğa sebep olacak hiçbir şey olmadığını söyle. Ondan sonra seni daha fazla tutmayacağım.”</p>

  <p class="normal1">Ah iyi yürekli Bayan Pross! Sanki aralarındaki soğukluk kendisinin kabahatiydi. Sanki Bay Lorry’nin de yıllardır bildiği üzere, Soho’nun o sakin köşesinde Bayan Pross’un paralarını alan, onu bırakıp giden kıymetli kardeş o değilmiş gibi!</p>

  <p class="normal1">Solomon tatlı sevgi sözcükleri söylüyordu, ama tavırlarında, kendisinin hiçbir yanlışı yokmuş da bütün kabahatli ablasıymış gibi gönülsüz, biraz büyüklenir, biraz da lütfeder bir hava vardı. Dünyanın kanunu buydu; her yerde bu iş böyleydi. O sırada Bay Cruncher adamın omzuna dokundu ve hiç beklenmedik bir anda kaba bir sesle araya girip şu soruyu sordu:</p>

  <p class="normal1">“Şey! Size bir şey sorabilir miyim? Adınız John Solomon mu yoksa Solomon John mu?”</p>

  <p class="normal1">Memur ani bir tedirginlikle dönüp Bay Cruncher’a baktı. Soruyu soran adam daha önce tek bir kelime bile etmemişti.</p>

  <p class="normal1">“Hadi!” dedi Bay Cruncher. “Söyleyin, biliyorsunuz. John Solomon mu, Solomon John mu? Bayan Pross size Solomon diye hitap etti, ablanız olduğuna göre biliyor olması gerekir. Ben de adınızı John olarak biliyorum. Hangisi önce geliyor, John mu Solomon mu? Bayan Pross’un dediği şekliyle adınızın John Solomon olduğunu varsayalım; ama bu sizin denizin öbür yakasında kullandığınız isim değil.”</p>

  <p class="normal1">“Ne demek istiyorsun?”</p>

  <p class="normal1">“Şey, denizin öte tarafındaki isminizi hatırlayamadığım için ben de tam olarak ne demek istediğimi bilmiyorum.”</p>

  <p class="normal1">“Öyle mi?”</p>

  <p class="normal1">“Öyle. İki heceden oluşan bir isim olduğuna eminim.”</p>

  <p class="normal1">“Gerçekten mi?”</p>

  <p class="normal1">“Evet. İkinci adınız da tek heceli bir isimdi. Sizi tanıyorum. Bailey’de tanıklık yapan bir casustunuz. Yalancılar Kralı aşkına, babanız aşkına söyleyin, o zaman adınız neydi?”</p>

  <p class="normal1">“Barsad,” diye cevap verdi biri araya girerek.</p>

  <p class="normal1">“İşte buydu,” diye haykırdı Jerry.</p>

  <p class="normal1">Araya giren adam Sydney Carton’dı. Ellerini kabanının etekleri altından arkasında birleştirmiş ve sanki Old Bailey’deki<a href="../Text/Iki-Sehrin-Hikayesi_split_055.html#footnote-127975-85" id="footnote-127975-85-backlink">[85]</a> aynı kayıtsızlığıyla Bay Cruncher’ın yanı başında duruyordu.</p>

  <p class="normal1">“Hemen telaşlanmayın, sevgili Bayan Pross. Dün akşam Bay Lorry’ye uğrayarak onu da şaşırttım. Ve her şey yoluna girene kadar, faydalı olabileceğim bir durum olmadıkça ortaya çıkmama kararı almıştık; ama şu an kardeşinizden kısa bir konuşma rica etmek için buradayım. Keşke Bay Barsad’ın işinden daha iyi bir işi olan bir kardeşiniz olsaydı. Sizin hatırınız için keşke Bay Barsad’ın bir hapishane kuzusu<a href="../Text/Iki-Sehrin-Hikayesi_split_055.html#footnote-127975-86" id="footnote-127975-86-backlink">[86]</a> olmadığını söyleyebilseydim.”</p>

  <p class="normal1">Kuzu, o zamanlar gardiyanların casuslar için kullandıkları bir sözcüktü. Zaten sararmış olan casusun beti benzi iyice atmıştı; Sydney’e buna nasıl cesaret ettiğini sordu.</p>

  <p class="normal1">“Anlatayım,” dedi Sydney. “Bundan bir saat ya da daha uzun bir süre kadar önce Conciergerie’in duvarlarına bakarken sizin hapishaneden çıktığınızı gördüm. Sizin unutulmayacak bir yüzünüz var; ben de gördüğüm yüzleri unutmam. Sizin oradan çıktığınızı görmek beni meraklandırdı ve şu an kötü durumda olan bir arkadaşımın başına gelen talihsizliklerle ilginiz olduğunu düşünerek arkanızdan geldim. Sizi izleyerek buraya, şarap dükkânına gelip yakınınızda bir yere oturdum. Hiç sakınmadan yaptığınız konuşmalar ve hayranlarınız arasında açıkça dolaşan söylentilerden de neyle uğraştığınızı anlamakta zorluk çekmedim. Ve vakit geçtikçe benim öylesine yaptığım iş, kendi kendine bir amaç olarak şekillenmeye başladı, Bay Barsad.”</p>

  <p class="normal1">“Ne amacı?” diye sordu casus.</p>

  <p class="normal1">“Bunu sokak ortasında anlatmak hem zor hem de tehlikeli olabilir. Bana konuşabilmemiz için birkaç dakikanızı ayırma lütfunda bulunur muydunuz? Güvenli bir yerde, mesela Tellson Bankası’nda konuşabilir miyiz?”</p>

  <p class="normal1">“Tehditle mi?”</p>

  <p class="normal1">“A! Ben öyle bir şey söyledim mi?”</p>

  <p class="normal1">“O zaman neden oraya gideyim ki?”</p>

  <p class="normal1">“Bay Barsad, bunun cevabını siz veremezseniz, ben de veremem, gerçekten.”</p>

  <p class="normal1">“Bir şey söylemeyeceğinizi mi anlatmak istiyorsunuz, beyefendi?” diye kararsızca sordu casus.</p>

  <p class="normal1">“Beni gayet iyi anlamışsınız, Bay Barsad. Söylemeyeceğim.”</p>

  <p class="normal1">Carton’ın rahat ve pervasız tavırları, kafasına koyduğu işi beceriyle ve çabucak yapmasında ona yardım ediyordu. Tecrübeli gözleriyle her şeyi fark edip işin büyük kısmını kafasında çözmüştü.</p>

  <p class="normal1">Casus, kardeşine azarlarcasına bir bakış yönelterek, “İşte sana söylemiştim; bu işin altından bir pislik çıkarsa bil ki senin yüzünden,” dedi.</p>

  <p class="normal1">“Hadi ama Bay Barsad!” diye çıkıştı Sydney. “Nankörlük etmeyin. Kız kardeşinize duyduğum büyük saygı olmasa, her ikimizin de menfaatine olan bu küçük teklifi belki bu kadar nazikçe yapmazdım. Benimle bankaya geliyor musunuz?”</p>

  <p class="normal1">“Ne diyeceğinizi merak ediyorum. Evet, sizinle geliyorum.”</p>

  <p class="normal1">“Önce kız kardeşinizi oturduğu sokağın köşesine kadar sağ salim götürmeyi teklif ediyorum. Koluma girin lütfen, Bayan Pross. Bu saatte korumasız dışarıya çıkabileceğiniz kadar güvenli bir şehir değil burası ve size eşlik eden arkadaşınız da Bay Barsad’ı tanıdığına göre onu da bizimle beraber Bay Lorry’ye davet edeceğim. Hazır mıyız? Haydi öyleyse!”</p>

  <p class="normal1">Daha sonra Bayan Pross, çok geçmeden Sydney’in kolunu sıkı sıkı tutup yüzüne bakarak, ondan Solomon’a zarar vermemesini rica ettiğini anımsayacak ve bunu hayatının sonuna kadar da unutmayacaktı. Adamın kolunda gözüpek bir kararlılık ve gözlerinde de bir çeşit ilham vardı; bunlar adamın yumuşak, umursamaz tavırlarıyla çelişmekle kalmıyor, aynı zamanda onu değiştiriyor ve yüceltiyordu. Bayan Pross, sevgisini neredeyse hiç hak etmeyen kardeşine bir şey olur diye çok korkuyordu; bu korkuya Sydney’in dostça, iç rahatlatıcı ve güven verici tavırları da eklenince o an gördüklerini anlamlandıramadı.</p>

  <p class="normal1">Bayan Pross’u oturduğu sokağın köşe başına bıraktılar ve oradan da Bay Lorry’nin birkaç dakika uzaklıktaki evine doğru devam ettiler. John Barsad ya da Solomon Pross, Carton’ın yanında yürüyordu.</p>

  <p class="normal1">Bay Lorry akşam yemeğinden daha yeni kalkmış, şöminenin önüne oturmuş, küçük sevimli birkaç odunun yanışını seyrediyordu. Belki de alevlerin arasında, epey bir yıl önce Dover’da, Royal George’da korlaşmış kömürleri seyreden, Tellson Bankası’ndan o genç beyefendinin resmini görmeye çalışıyordu. İçeri Carton ve Barsad girdiğinde dönüp onlara baktı; Carton’ın yanında yabancı birini görünce şaşırmıştı.</p>

  <p class="normal1">“Bayan Pross’un kardeşi, efendim. Bay Barsad,” dedi Sydney.</p>

  <p class="normal1">“Barsad mı?” dedi kendi kendine yaşlı adam. “Barsad?.. Bu ismi ve bu yüzü bir yerlerden hatırlıyorum.”</p>

  <p class="normal1">Carton adama dönüp soğukça, “Size dikkati çeken bir yüzünüzün olduğunu söylemiştim.” dedi. “Lütfen oturun.”</p>

  <p class="normal1">Carton kaşlarını çatmış, kendine bir sandalye çekerken Bay Lorry’nin çıkartamadığı bağlantıyı kurarak, “Duruşmada tanıktı,” dedi.</p>

  <p class="normal1">Bay Lorry o an hatırladı ve bu yeni misafiri, duygularını gizleme ihtiyacı hissetmeden, nefretle süzdü.</p>

  <p class="normal1">“Bay Barsad’ı fark eden Bayan Pross oldu; evvelce duyduğunuz gibi Bayan Pross’un sevgili kardeşidir kendisi. Kendisi de bunun doğruluğunu kabul etti. Şimdi daha kötü bir habere geçelim: Darnay tekrar tutuklandı.”</p>

  <p class="normal1">Bay Lorry şaşkınlıktan donakalmıştı.</p>

  <p class="normal1">“Ne diyorsun! Onu evine sağ salim ve de özgür bırakalı daha iki saat oluyor, biraz sonra da tekrar oraya gidecektim!”</p>

  <p class="normal1">“Tutuklandı işte. Ne zaman oldu bu olay, Bay Barsad?”</p>

  <p class="normal1">“Öyle olduysa, az önce tutuklanmıştır.”</p>

  <p class="normal1">“Bay Barsad, bu konudaki en yetkili kişi sanırım, efendim,” dedi Sydney. “Darnay’ın tutuklandığını Bay Barsad, bir arkadaşına ve bir kardeş kuzuya bir şişe şaraptan sonra anlatırken kendim duydum. Ulakları, Barsad kendisi kapıya kadar götürmüş ve kapıcı adamları içeri alıncaya kadar orada beklemiş. Hiç şüphe yok, Darnay tutuklanmış.”</p>

  <p class="normal1">Bay Lorry deneyimli gözleriyle, Sydney’in yüz ifadesinden bu konu üzerinde durmanın zaman kaybından başka bir şey olmayacağını anlamıştı. Kafası karışmıştı ve zihnini toparlaması gerektiğinin farkındaydı. Kendini toparlayarak sessizce düşünmeye başladı.</p>

  <p class="normal1">“Şimdi, ben Doktor Manette’in adı ve nüfuzunun yarın Darnay’a iyi bir destek olacağına inanıyorum. Yarın mahkeme önüne çıkartılacağını söylemiştiniz, değil mi Bay Barsad?”</p>

  <p class="normal1">“Evet, sanırım.”</p>

  <p class="normal1">“Bugün nasıl iyi bir destek olduysa yarın da olacaktır. Ama olmayabilir de. İtiraf ediyorum, Bay Lorry, Doktor Manette’in bu mahkûmiyete engel olamaması beni şaşırttı.”</p>

  <p class="normal1">“Belki de önceden bilmiyordu,” dedi Bay Lorry.</p>

  <p class="normal1">“Ama kendisiyle beraber damadının da tanındığını düşünürsek habersiz olması daha da endişe verici bir durum.”</p>

  <p class="normal1">“Doğru,” dedi Bay Lorry. Elleri endişeli bir halde çenesinde, huzursuz bakışlarla Carton’a bakıyordu.</p>

  <p class="normal1">“Kısacası umutsuz bir zamanda yaşıyoruz, umutsuz oyunlara ölü yatırımlar yapılıyor,” dedi Sydney. “Bırakalım da doktor kazanacak olanı, ben de kaybedecek olanı oynayayım. Burada hiç kimsenin hayatı, korunacak kadar kıymetli değil. Bugün omuzlarda evine götürülen insanın yarın tekrar mahkûm edilmesi işten bile değil. Ben en kötü ihtimalle, Conciergerie’de bulunan bir arkadaşım için oynayacağım oyunumu. Yenmeyi düşündüğüm arkadaşım da Bay Barsad.”</p>

  <p class="normal1">“İyi kâğıtlara ihtiyacınız var, beyefendi,” dedi casus.</p>

  <p class="normal1">“Kâğıtlarıma baktıktan sonra elimdekilerin ne olduğunu göreceğim. Bay Lorry, siz benim ne gaddar bir adam olduğumu bilirsiniz. Bana biraz brendi verebilseydiniz…”</p>

  <p class="normal1">Brendi şişesi önüne kondu; bir bardak dolusu içti, ardından bir tane daha. Sonra da şişeyi düşünceli bir tavırla kenara itti.</p>

  <p class="normal1">“Bay Barsad.” Elinde gerçekten kâğıt tutuyormuş gibi davranarak devam etti: “Hapishanelerin kuzusu; cumhuriyet kurullarının özel casusu, bir gardiyan, bir mahkûm, ama her zaman bir casus ve gizli bilgi kaynağı ve bir İngiliz, bir Fransız’dan daha az şüphe uyandıracağı için burada İngiliz olmak Fransız olmaktan daha değerli olduğundan, kendisini de insanlara takma adla tanıtır. İşte bu iyi bir kâğıt. Şimdi cumhuriyetçi Fransa hükümeti için çalışan adam, önceden aristokratik İngiliz hükümeti için çalışan bir Fransa ve özgürlük düşmanıydı. Bu da mükemmel bir kâğıt. Her şeyden şüphe edildiği bu güvensizlik ortamında sonuç gün gibi aşikâr; hâlâ İngiliz hükümetinden para alan Bay Barsad, Pitt’in bir casusu; Pitt, cumhuriyetin koynunda beslediği bir yılandır ve yaptıklarıyla kendinden çok söz ettiren ve bir türlü bulunamayan bir İngiliz hain ve ajandır. Bu da hafife alınmayacak bir kart. Elimi takip edebildiniz mi, Bay Barsad?”</p>

  <p class="normal1">“Oyununuzu anlayacak kadar değil,” diye cevap verdi casus tedirgin bir şekilde.</p>

  <p class="normal1">“Asımı oynuyorum, yani Bay Barsad’ın en yakın bölge komitesine ihbar edilmesini. Siz de elinizdekilere bir bakın, Bay Barsad, ne var ne yok bir görün. Acele etmeyin.”</p>

  <p class="normal1">Sydney şişeyi yanına çekti, bir bardak brendi daha doldurdu ve bir dikişte içip bitirdi. Carton, casusun, içip de kendisini ihbar edeceğinden korktuğunu anlamıştı. Bunu görerek bir bardak daha doldurdu ve onu da bir dikişte içip bitirdi.</p>

  <p class="normal1">“Elinize dikkatlice bakın Bay Barsad. Acele etmeyin.”</p>

  <p class="normal1">Barsad’ın eli sandığından daha zayıftı. Barsad’ın eli, Sydney Carton’ın bilmediği kötü kâğıtlarla doluydu. Pek çok kere yaptığı faydasız işlerden dolayı İngiltere’deki işten kovulmuştu; yoksa Fransa’da olması istendiği için burada değildi; biz İngilizlerin, gizlilik ve casusluk konusundaki üstünlükleriyle övünme sebepleri daha çok yenidir. Sydney, onun Manş’ı geçip Fransa’daki bu görevi kabul ettiğini biliyordu; önce kendi yurttaşlarının arasında, daha sonra da buranın insanları arasında kışkırtıcılık ve ispiyonculuk yapmıştı. Devrik hükümet döneminde Saint Antoine bölgesinde ve Defarge’ın şarap dükkânında bulunarak casusluk yaptığını, dikkatli bir polisten Doktor Manette’in mahkûmiyeti, serbest bırakılışı ve Defarge’larca korunması ile ilgili bilgileri aldığını ve bunları Defarge’larla daha yakın ilişki içine girmek için kullandığını biliyordu; bu bilgilerle Bayan Defarge’ın tepkilerini ölçmeye çalışmış ama başarılı olamamıştı. O korkunç kadının kendisiyle konuşurken durmadan örgü örmesini ve parmakları hareket ederken bir yandan da ona nasıl ürkütücü bir şekilde baktığını hep korkuyla hatırlıyor, içi ürperiyordu. Daha sonra onu Saint Antoine bölgesinde ördüğü örgüye insanların isimlerini kaydederken ve de sonradan hayatları Giyotin tarafından yutulduğu kuşkusuz olan bu insanları ihbar ederken pek çok defa görmüştü. Diğer meslektaşları gibi o da hiçbir zaman güvende olmadığını; kaçmanın imkânsız olduğunu; baltanın gölgesi altında sıkı sıkıya bağlanmış olduğunu ve de hüküm süren terör için bütün dönekliği ve hainlikleriyle elinden geleni yapmış olmasına rağmen tek bir kelimenin baltayı kafasına indirmeye yeteceğini hep biliyordu. Bir kere ihbar edilsin, hele de şimdi aklından geçirdiği bu ağır suçlardan biriyle itham edilerek ihbar edilsin, karakterinin acımasızlığı, gördüğü olaylarla birçok defa kanıtlanmış olan o korkunç kadının onu da, yaptığı ölümcül kayıtlara katacağını ve son yaşama şansını da kaybedebileceğini biliyordu. Gizli işlerle uğraşan bütün insanlar korkuya çok çabuk kapılırlardı ve bu bir yana, masaya serdiğinde, rengi değişmeye, öfkelenmeye başlamış olan adamı haklı çıkaracak kadar kötü bir kâğıt vardı elinde.</p>

  <p class="normal1">“Elinizi pek beğenmemişe benziyorsunuz,” dedi Sydney büyük bir soğukkanlılıkla. “Oynuyor musunuz?”</p>

  <p class="normal1">Casus, Bay Lorry’ye dönüp alttan alır bir tavırla, “Sanırım sizin yaşınızda ve sizin kadar yardımsever birine, sizden epey genç olan bu beyefendiyle aynı durumdaki birinin, bahsettiği ası oynayıp oynayamayacağını sorabilirim, değil mi? Ben bir casus olduğumu ve her ne kadar bu işi yapacak birileri her zaman var olacak olsa da casusluğun utanç verici bir iş olduğunu kabul ediyorum. Ama bu beyefendi bir casus değil. O zaman neden kendini onlardan biri durumuna düşürerek alçaltsın ki?”</p>

  <p class="normal1">Soruya Carton cevap verdi:</p>

  <p class="normal1">“Ben asımı oynayacağım, Bay Barsad.” Saatine baktı: “Hiç tereddüt etmeden, hem de birkaç dakika içinde.”</p>

  <p class="normal1">Casus sürekli Bay Lorry’yi tartışmanın içine çekmeye çalışıyordu:</p>

  <p class="normal1">“Ummuştum ki, siz, kız kardeşimin hatırı için...”</p>

  <p class="normal1">“Kardeşinizin hatırı için, onu sonunda kardeşinden kurtarmaktan daha iyi bir şey yapamam herhalde,” dedi Carton.</p>

  <p class="normal1">“Sizce de öyle değil mi, efendim?”</p>

  <p class="normal1">“Ben bu konudaki kararımı çoktan verdim.”</p>

  <p class="normal1">Casusun o kaba kıyafetleri ve büyük bir olasılıkla da normalde sergilediği tavırlarıyla çelişen yumuşak tavrı, çok daha akıllı ve dürüst insanlar için bile kapalı bir kutu olan Sydney Carton’ın ilgisini çekmişti; onu tereddütte bırakmış ve şaşırtmıştı. “O kaybededursun,” diye düşünerek aynı tavırla devam eden Carton kartlara bakıp, “Ve aslında tekrar düşündüm de, elimde henüz açıklanmamış başka bir kâğıt daha var sanırım. O arkadaşın ve hapishanelerde otladığından bahseden kuzu meslektaşın. Kimdi o?” diye sordu.</p>

  <p class="normal1">“Fransız. Onu tanımıyorsunuz,” diye cevapladı casus hemen.</p>

  <p class="normal1">“Fransız ha?” diye tekrar etti kendi kendine. Carton casusun verdiği cevabı tekrar etmesine rağmen, ne söylediğinin pek farkında değilmiş gibi görünüyordu. “Hımm, olabilir.”</p>

  <p class="normal1">“Evet, Fransız, sizi temin ederim. Her ne kadar önemli olmasa da...” dedi casus.</p>

  <p class="normal1">“Her ne kadar önemli olmasa da,” diye tekrarladı Carton aynı mekanik sesle, “Evet, her ne kadar önemli olmasa da… Hayır, önemli değil. Hayır. Hayır. Zaten adamın yüzünü biliyorum.”</p>

  <p class="normal1">“Zannetmiyorum. Emin değilim. Olamaz,” dedi casus.</p>

  <p class="normal1">“O-la-maz,” diye mırıltıyla tekrarladı Sydney Carton. Sonra bir bardak daha doldurdu (bu neyse ki daha küçük bir bardaktı). “O-la-maz,” diye iyi bir Fransızca’yla tekrarladı. “Ama yine de bir yabancı gibiydi, öyle değil mi?”</p>

  <p class="normal1">“Taşralıydı,” dedi casus.</p>

  <p class="normal1">“Hayır. Yabancı!” diye bağırdı Carton. Kafasında bir şimşek çakmış gibi elini masaya vurmuştu. “Cly! Kılık değiştirmişti, ama aynı adamdı. Old Bailey’de önümüzdeydi.”</p>

  <p class="normal1">“İşte orada acele ettiniz, efendim,“ dedi Barsad gülümseyerek. Gülümseyince zaten bir yana eğimli olan burnu daha da eğik gözükmüştü. “Böylece bana koz vermiş oldunuz. Saklamaya gerek yok, bir zamanlar Cly’ın ortağım olduğunu kabul ediyorum. Ama Cly yıllar önce öldü. Hastalığının son günlerinde ben baktım ona. Londra’da Saint Parcais Kilisesi mezarlığında gömülü. O zamanlar iyi bir ünü olmaması ve onu takip eden ürkütücü kalabalık, cenazesi kaldırılırken ona eşlik etmemi engelledi, ama naaşının tabuta yerleştirilmesine yardım ettim.”</p>

  <p class="normal1">O sırada Bay Lorry, oturduğu yerde, duvarın üstünde cine benzer çok belirgin bir gölgeyi fark etti. Kimin gölgesi olduğuna baktı ve bunun Bay Cruncher’ın birdenbire olağanüstü bir şekilde kabararak diken diken olan saçlarının gölgesi olduğunu gördü.</p>

  <p class="normal1">“Mantıklı ve de dürüst olalım,” dedi casus. “Size yanıldığınızı ve iddialarınızın ne kadar temelsiz olduğunu göstermek için Cly’ın her zaman cebimde taşıdığım ölüm belgesini göstereceğim.” Aceleyle kâğıdı çıkardı ve açtı. “İşte, burada, bakın! Elinize alıp inceleyebilirsiniz; uydurma değil.”</p>

  <p class="normal1">Konuşmanın bu noktasında Bay Lorry gölgenin uzadığını fark etti; Bay Cruncher ayağa kalkmış ve ileri doğru bir adım atmıştı. Boynuzları kırılmış bir ineğe bu saçlar takılsa, yine de bu kadar kötü durmazdı.</p>

  <p class="normal1">Casus görmüyordu, ama Bay Cruncher hemen onun yanında durdu ve bir hayalet mübaşir gibi adamın omzuna dokundu. Demir gibi sert bir ifadeyle, kısa ve öz cümlelerle, sakin bir havada konuştu.</p>

  <p class="normal1">“Şu Roger Cly’ı efendim, tabuta siz koydunuz, öyle mi?”</p>

  <p class="normal1">“Evet, ben koydum.”</p>

  <p class="normal1">“Peki kim çıkardı?”</p>

  <p class="normal1">Barsad sandalyesine yaslandı; kekeliyordu:</p>

  <p class="normal1">“Ne demek istiyorsunuz?”</p>

  <p class="normal1">“Şunu demek istiyorum, Cly hiçbir zaman o tabutun içinde olmadı. Hayır, olmadı! Eğer Cly o tabutun içine bir kere girdiyse benim kellemi uçursunlar.”</p>

  <p class="normal1">Casus diğer iki beyefendiye baktı; ikisi de şaşkınlıktan dilleri tutulmuş Jerry’ye bakıyorlardı.</p>

  <p class="normal1">“O tabutun içinde döşeme taşları ve toprak vardı. O yüzden şimdi bana Cly’ı gömdüğünü söyleme. O olay bir kandırmacaydı. Ben ve başka iki kişi daha bunu biliyoruz.”</p>

  <p class="normal1">“Nereden biliyorsunuz?”</p>

  <p class="normal1">“Bundan sana ne!” diye gürledi Bay Cruncher. “Tüccarlara yaptığın utanç verici zorlamalar yüzünden seninle görülecek eski bir hesabım var zaten! Bir gine için gırtlağına yapışır, boğardım seni.”</p>

  <p class="normal1">İşlerin geldiği noktayı şaşkınlık içinde izleyen Sydney Carton ve Bay Lorry, Bay Cruncher’dan sakin olmasını ve durumu açıklamasını istediler.</p>

  <p class="normal1">“Başka bir zaman, efendim,” diye kaçamak bir cevap verdi. “Şu an açıklamak için uygun bir zaman değil. Benim demek istediğim şu: Cly’ın o tabutun içinde olmadığını gayet iyi biliyor. Bırakalım da tabutta olduğuna dair tek kelime daha etsin, gırtlağına yapışır, yarım gine için boğarım onu.” Bay Cruncher sonra düşünüp daha makul bir öneride bulundu: “Ya da çıkıp ihbar ederim.”</p>

  <p class="normal1">“Aha! Bir şey daha görüyorum,” dedi Carton. “Elimde bir başka kâğıt daha tutuyorum, Bay Barsad. Burada, öfkeli Paris’te, havada kuşku dolaşırken ve ölmüş gibi yapıp sonra da dirilen, sizinle benzer geçmişe sahip asil bir casusla beraber çalışıyorken ihbardan yakayı kurtarmanız mümkün değil. Yabancılar tarafından hapishanelerde, cumhuriyete karşı çevrilen bir entrika. Güçlü bir kâğıt, kesin bir Giyotin kâğıdı! Oynuyor musunuz?”</p>

  <p class="normal1">“Hayır!” diye karşılık verdi casus. “Pes ediyorum. O saldırgan kalabalıkla aramız öyle kötüydü ki canımdan olmak riskinden ancak İngiltere’den kaçarak kurtuldum. O düzmece cenaze olmasaydı Cly da kurtulamazdı. Yine de bu adamın bunun bir düzmece olduğunu nasıl anladığını çok merak ediyorum.”</p>

  <p class="normal1">Öfkeli Bay Cruncher, “Kafanı benimle meşgul etme, yeterince sıkıntı ettin,” diye cevap verdi. “Bütün dikkatini şu beyefendiye versen daha iyi edersin. Buraya bak! Bir kere daha…” Bay Cruncher yapabilecekleri konusundaki özgürlüğünün abartılı bir gösterisini sunmaktan kendini geri alamıyordu. “Gırtlağına yapışır, yarım altına boğarım seni.”</p>

  <p class="normal1">Hapishane kuzusu tekrar Sydney Carton’a doğru döndü ve daha kararlı bir ifadeyle konuşmaya başladı.</p>

  <p class="normal1">“Sadede gelelim. Biraz sonra işimin başına gideceğim, daha fazla kalamam. Bir öneriniz olduğunu söylemiştiniz; nedir o öneri? Artık hakkımda daha fazla soru sormanın bir anlamı yok. Çalıştığım yerde, kafamı giyotine uçurtacak bir şey isterseniz, kabul etmektense reddederek gireceğim riski tercih ederim. Kısacası bir tercih yapmak zorundayım. Çaresizlikten bahsettiniz. Burada hepimiz çaresiziz. Unutmayın! Gerekli bulursam belki ben sizi ihbar ederim ve başkaları gibi ben de taş duvarlar arasında yemin edebilirim. Şimdi benden ne istiyorsunuz?”</p>

  <p class="normal1">“Çok fazla bir şey istemiyoruz. Conciergerie’de gardiyanlık yapıyorsunuz, öyle değil mi?”</p>

  <p class="normal1">“Bir kez daha söylüyorum, oradan kaçmanın mümkünü yok,” dedi casus sertçe.</p>

  <p class="normal1">“Niçin size sormadığım soruların cevabını verme ihtiyacı duyuyorsunuz? Conciergerie’de gardiyan mısınız?”</p>

  <p class="normal1">“Bazen.”</p>

  <p class="normal1">“Siz istediğiniz zaman gardiyanlık yapabiliyorsunuz, öyle mi?”</p>

  <p class="normal1">“İçeri istediğim zaman girip çıkabiliyorum.”</p>

  <p class="normal1">Sydney Carton bir bardak daha brendi doldurdu, sonra bardağı yavaş yavaş şömineye boşalttı ve brendinin damla damla akışını seyretti. Bardak boşalınca ayağa kalktı:</p>

  <p class="normal1">“Şimdiye kadar bu iki beyin yanında konuştuk çünkü kâğıtlarımızın niteliğini ikimizden başkaları da bilse iyi olurdu. Şimdi şu karanlık odaya geçelim de son noktayı koyalım.”</p>
</body>
</html>
