<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_48">XV<br class="chapter" />
  Ayak Sesleri Sonsuza Kadar Susuyor</h2>

  <p class="normal1">Ölüm arabaları Paris sokakları boyunca yankılanan korkunç bir ses çıkartarak gürültüyle ilerliyordu. Altı araba, günün şarabını taşıyordu Giyotin’e. Hayal gücünün bugüne dek ürettiği en doymak bilmez ve obur canavarlar tek varlıkta somutlaşmış, Giyotin’i oluşturmuşlardı. Zengin toprak ve iklim çeşitliliğiyle yine de Fransa’da bundan daha belirleyici olan koşulların, korkuyu üreten koşulların altında büyüyüp yetişecek tek bir filiz, tek bir yaprak, tek bir kök, tek bir biber tohumu yoktu. Aynı çekiçlerin altında bir kere daha dövülerek şekli bozulan insanlık, kendini yine eski işkence görmüş haline geri döndürecektir. Yine aynı aç gözlülük ve zulüm tohumlarını ekin toprağa ve yine aynı meyveleri toplayın.</p>

  <p class="normal1">Altı mahkûm arabası yollarda gürültüyle ilerliyor. Bu görüntüyü eski haline döndür, ey kudretli sihirbaz, ey Zaman! İşte o anda mutlak hâkimlerin arabaları, feodal, soylu takımı, göz kamaştıran kıyafetleriyle utanmaz kadınlar, Babamızın evi değil de hırsızların sığınağı olan kiliseler ve açlıktan kıvranan milyonlarca köylünün barakaları görülecektir! Hayır! Görkemli Yaratıcı’nın emri altında çalışan o azametli büyücü yaptığı değişiklikleri eski haline asla döndürmez. Arapların bilgece hikâyelerinde kâhinler büyü etkisi altındakilere, “Eğer Tanrı’nın isteğiyle bu hale geldiysen, o zaman öyle kal! Ama sadece geçici bir sihirle bu hale geldiysen o zaman eski haline geri dön!” derler. Arabalar sokak boyunca gürültüyle ilerlemeye devem ediyor; ne bir değişiklik ne de bir ümit var.</p>

  <p class="normal1">Altı arabanın kasvetli tekerleri dönüyor, sabanın toprakta bıraktığı kıvrımlı iz gibi kalabalığı yararak ilerliyor. Yüzler bir o tarafa bir bu tarafa savruluyor ve sabanlar yollarına durmaksızın devam ediyorlar. Oradaki evlerin sakinleri bu manzaraya o kadar alışkınlar ki pencerelerin çoğunda kimse yok. Gözler arabadakilerin yüzlerini merakla incelerken eller iş yapıyor, orada burada manzarayı seyretmek için gelen misafirler var. Biri, bir yetkilinin veya gönül destekçisinin rahatlığıyla parmağını uzatıp bir o arabayı, bir diğerini gösteriyor, dün ve ondan önceki gün o arabada kimin olduğunu söylüyor.</p>

  <p class="normal1">Arabadaki yolculardan bazıları son yolculukları boyunca bunları ve bütün yol boyunca gördüklerini umursamaz bakışlarla; diğer bazılarıysa hayatı ve insanları ilgiyle izliyorlar. Bazıları sessiz bir çaresizlik içinde kafası önüne düşmüş oturuyor; gene bazıları bakışlarına çok dikkat ederek kalabalığa resimlerde ya da tiyatrolarda gördüklerine benzer bakışlarla bakıyor. Birçoğu gözlerini kapatmış düşünüyor ya da oradan oraya uçuşan düşüncelerini toparlamaya çalışıyor. İçlerinden yalnızca bir tanesi, zavallı bir yaratık, öylesine yıkılmış ve korkudan öylesine sarhoş olmuş ki çılgın bir halde şarkı söylüyor, dans etmeye çabalıyor. Mahkûmlardan hiçbiri ne bakışlarıyla ne de bir el kol işaretiyle olsun kalabalıktan merhamet dilenmeye çalışmıyor.</p>

  <p class="normal1">Arabalarla bir hizada ilerleyen türlü türlü muhafızlar var ve bazıları yüzlerini sık sık onlardan yana çeviriyor ve sorular soruyorlar. Sorulan soruların hepsi sanki aynı; çünkü verilen cevabın ardından üçüncü arabaya doğru bir yığılma oluyor hep. Bu arabanın hizasındaki atlılar, kılıçlarıyla arabanın içindeki bir adamı işaret ediyorlar. Herkes onun kim olduğunu merak ediyor; o arabanın arkasında başını öne eğmiş, yanında oturan kızla konuşuyor ve kızın elini tutuyor. Etrafında olan bitenlerle hiç ilgilenmiyor, sürekli kızla konuşuyor. St. Honoré Caddesi’nin uzun yollarında, orada burada onu yuhalıyorlar. Onun dikkatini biraz çekseler dahi bu onda sadece, saçlarını yüzüne dağıtmak için kafasını şöyle bir sallarken hafif gülümsemeye neden oluyor. Elleri, bağlı olduğundan yüzüne kolay kolay yetişemiyor.</p>

  <p class="normal1">Bir hapishane kuzusu, bir casus, kilisenin basamaklarında durmuş, arabaların gelmesini bekliyor. İlk arabaya bakıyor, orada değil. İkincisine bakıyor, orada da değil. O sırada üçüncü arabaya bakıp gözleri parladığı sırada çoktan içinden, “Beni kurban mı etti acaba?” sorusunu geçirmiştir bile.</p>

  <p class="normal1">“Hangisi Evrémonde?” diye soruyor arkasından bir adam.</p>

  <p class="normal1">“Şu. Arkadaki.”</p>

  <p class="normal1">“Kızın elini tutan mı?”</p>

  <p class="normal1">“Evet.”</p>

  <p class="normal1">Adam bağırıyor:</p>

  <p class="normal1">“Aşağı, Evrémonde! Bütün aristokratlar Giyotin’e! Aşağı, Evrémonde!”</p>

  <p class="normal1">“Şişt!” diye susmasını rica ediyor casus ürkekçe.</p>

  <p class="normal1">“Neden, yurttaş?”</p>

  <p class="normal1">“Nasıl olsa cezasını çekecek; beş dakika sonra. Onu rahat bırak.”</p>

  <p class="normal1">Ama adam bağırmaya devam ediyor, “İn aşağı, Evrémonde!” Evrémonde’un yüzü bir an ona doğru dönüyor. Evrémonde o sırada casusu görüyor, ona dikkatle bakıyor ve yürümeye devam ediyor.</p>

  <p class="normal1">Saat üçü vurmak üzere ve kalabalığı yararak saban sürer gibi iz bırakan arabalar dönerek idam yerine gitmek üzere hareket ediyor ve duruyor. İnsanlar saban geçerken yanlara savrularak açılıyor ve son sabanın hemen arkasından tekrar toplanıyor; çünkü Giyotin’e kadar izliyorlar arabaları. Giyotin’in hemen önünde, kadınlar bir eğlencede oturur gibi sandalyelere oturmuş, harıl harıl örgü örüyorlar. En öndeki sandalyelerden birinde oturan İntikam arkadaşını bulmak için etrafına bakınıyor.</p>

  <p class="normal1">“Thérese!” diye sesleniyor tiz sesiyle. “Onu göreniniz oldu mu? Thérese Defarge!”</p>

  <p class="normal1">“Hiç kaçırmazdı,” diyor örgü ören kadınlardan biri.</p>

  <p class="normal1">“Evet, kaçırmadı. Şimdi de kaçırmayacak,” diye karşılık veriyor İntikam alınmış bir edayla. “Thérese!”</p>

  <p class="normal1">“Daha yüksek sesle bağır,” diyor kadın.</p>

  <p class="normal1">Oh! Daha yüksek, İntikam, çok daha yüksek. Seni bu şekilde dahi zor duyar. Daha da yüksek, İntikam, ufak bir iki tane de küfür ekle. Yine de bunlar onu zor getirir. Belki bir yerlere takılmıştır; gönder kadınları oraya buraya bakınsınlar; ulaklar daha önce korkunç işler yapmış olsalar da onu bulabilecek kadar uzağa gitmeye istekli olacaklar mı bakalım!</p>

  <p class="normal1">“Ne talihsizlik!” diye sandalyeyi tekmeleyerek söyleniyor İntikam. “Arabalar burada. Evrémonde’un işi şimdi görülecek ve o hâlâ ortada yok! İşte örgüsü elimde, sandalyesi de hazır. Şaşkınlıktan, sinirimden ağlayacağım.”</p>

  <p class="normal1">İntikam söylenirken arabalar da yüklerini boşaltıyorlar. Aziz Giyotin’in görevlileri giyinmiş, hazır bekliyorlar. Pat! Bir kelle kaldırılıyor ve az önce kafalarını zor fırsat bulup kaldıran örgücü kadınlar şimdi sayıyorlar: Bir!</p>

  <p class="normal1">İkinci araba boşalıyor ve hareket ediyor; üçüncüsü geliyor. Ve Pat! Ve işlerine bir an bile duraksamaksızın ya da ara vermeksizin devam eden kadınlar sayıyorlar: İki!</p>

  <p class="normal1">Sözde Evrémonde iniyor arabadan ve hemen arkasından da terzi kız. Dışarıya çıkarken bile kızın solgun elini bırakmamış, hâlâ söz verdiği gibi tutuyor. Kızı, gürültüyle durmaksızın inip kalkan makineye arkası gelecek şekilde yavaşça döndürüyor, kız onun yüzüne bakıyor ve teşekkür ediyor ona.</p>

  <p class="normal1">“Siz olmasaydınız, sevgili yabancı, doğuştan zayıf, dayanıksız ve zavallı küçük bir yaratık olduğumdan, şu an bu kadar sakin olamazdım. Siz olmasaydınız ölüme gönderilmiş olan Tanrı’yı ve bugün burada ümitli ve rahat olabileceğimizi düşünemezdim. Sanırım sizi bana Tanrı gönderdi.”</p>

  <p class="normal1">“Ya da seni bana gönderdi,” diyor Carton. “Gözlerini benden ayırma ve başka hiçbir şey düşünme, küçüğüm.”</p>

  <p class="normal1">“Elinizi tutarken başka bir şey düşünmüyorum zaten. Hızlı olurlarsa, elinizi bıraktığım zaman da düşünmeyeceğim.”</p>

  <p class="normal1">“Hızlı olacaklardır. Korkma!”</p>

  <p class="normal1">İkisi de hızla azalan bir kurban kalabalığının arasında duruyor ama yalnızmışlar gibi konuşuyorlar. Evrensel Ananın bu iki çocuğu, her ne kadar birbirlerinden farklı olsalar da, karanlık yollardan beraber gelmişlerdi ve beraber eve gidip ananın kucağında beraber dinleneceklerdi.</p>

  <p class="normal1">“Cesur ve cömert arkadaşım, size son bir soru daha sormama izin verecek misiniz? Ben çok cahilim ve bu mesele de kafamı biraz karıştırdı.”</p>

  <p class="normal1">“Söyle, nedir?”</p>

  <p class="normal1">“Benim gibi yetim olan bir kuzenim var; kendisi benim tek akrabamdır ve onu çok severim. Benden beş yaş küçük ve güneyde bir çiftçinin yanında yaşıyor. Yoksulluk bizi ayırdı ve yazamadığım için kötü talihimden habersiz. Ama yazsam bile bunu ona nasıl söyleyebilirim ki! En iyisi olduğu gibi kalsın.”</p>

  <p class="normal1">“Evet, evet, öyle kalması daha iyi.”</p>

  <p class="normal1">“Gelirken yolda ve şu an bana güç veren o kibar ve kararlı yüzünüze bakarken de hep aynı şeyi düşünüyorum: Eğer cumhuriyet gerçekten de yoksullara iyilik yapıyorsa ve çok aç olmayacaklarsa ve daha az acı çekeceklerse kuzenim daha uzun süre yaşayabilir: Hatta yaşlanabilir bile.”</p>

  <p class="normal1">“Bu ne anlama geliyor, benim iyi yürekli kız kardeşim?”</p>

  <p class="normal1">“Sizce,” –şikayet etmeyen metanet okunan gözleri yaşla dolarak ve titreyen dudakları konuşmaya başlamak üzere aralanarak– “her ikimizin de merhametle muamele göreceğimizi ümit ettiğim o güzel yerde onu çok uzun süre bekleyecekmişim gibi geliyor bana; sizce de öyle mi?”</p>

  <p class="normal1">“Hayır, uzun süremez, çocuğum; orada ne zaman ne de sıkıntı var.”</p>

  <p class="normal1">“Beni çok rahatlattınız! Ben çok bilgisizim... Şimdi sizi öpebilir miyim? Zamanı geldi mi?”</p>

  <p class="normal1">“Evet.”</p>

  <p class="normal1">Kız onu, o da kızı dudaklarından öperek birbirlerini Tanrı’ya emanet ediyorlar. Adamın ayrıldığı sırada bıraktığı el titremiyor; o solgun yüzde sevimli ve berrak bir ifade dışında bir şey yok. Kız, ondan hemen önce gidiyor ve gitti; örgü ören kadınlar sayıyorlar: Yirmi iki!</p>

  <p class="normal1">“Tanrı dedi ki: Diriliş de benim, hayat da. Bana inanmış olan kişi ölmüş olsa bile yaşayacaktır. Yaşayıp da bana inananlar ise asla ölmeyecekler.”</p>

  <p class="normal1">Mırıltılar ve yukarıya doğru bakan yüzler, kalabalığın gerisinde ayak uçlarına basanlar; büyük bir su dalgası gibi öne doğru kabarıp geriye doğru sönen bir kalabalık. Ve yirmi iki.</p>

  <p class="normal1">O gece şehirde, onun, orada gördükleri en huzurlu ifadeye sahip kişi olduğunu söylediler birbirlerine. Pek çoğu yüce ve kâhince bir görünümü olduğunu da ekledi.</p>

  <p class="normal1">Aynı baltanın altına başını uzatacak olan saygıdeğer kurbanlardan birine, bir kadına, giyotinin yanına getirildiğinde, hissettiklerini yazması için izin verilir. Eğer ona da böyle bir hak tanınsaydı, onunkiler şu kâhince cümleler olacaktı:</p>

  <p class="normal1">“Bu aletin kullanımdan kaldırılmadan önce Barsad’ı, Cly’ı, Defarge’ı, İntikam’ı, Jüri üyesini, Yargıcı ve eskinin yıkıntıları üzerinde yükselen yeni zalimler sürüsünü yok edeceğini görüyorum. Bu dipsiz kuyudan güzel bir ülkenin ve pırıl pırıl insanların yükseldiğini, gelecek uzun yıllar içinde, tamamıyla özgür olmak için verdikleri mücadelelerini, zaferlerini ve yenilgilerini görüyorum; bunun bir doğumun sancıları olduğunu; acıların, yani bu devrin ve önceki devirlerin acılarının yavaş yavaş azalacağını ve yok olacağını görüyorum.</p>

  <p class="normal1">“Onlar için kendimi feda ettiğim insanların orada, bir daha göremeyeceğim İngiltere’de huzurlu, varlıklı, mutlu ve faydalı bir hayat sürdüreceklerini görüyorum... Onu, kucağında benim adımı verdiği çocuğuyla görüyorum. Babasını yaşlı ve iki büklüm, ama iyileşmiş ve huzur içinde muayenehanesinde insanlara hizmet ederken görüyorum. Uzun zamandır onların arkadaşı olan iyi yürekli ihtiyarın ise on yıl daha her şeyiyle onlara eşlik edeceğini ve sonunda huzur içinde sessizce öleceğini görüyorum.</p>

  <p class="normal1">“Onların, torunlarının ve sonraki nesillerinin kalplerinde kutsal bir yere sahip olacağımı görüyorum. Onu, her yıl aynı tarihte benim için ağlayan yaşlı bir kadını görüyorum. O ve kocası bütün işlerini bitirmiş, bu dünyada son kez yan yana yatıyorlar ve biliyorum ki her ikisinin de bir diğerinin yüreğindeki yeri benim yerim kadar onurlu ve kutsal değil.</p>

  <p class="normal1">“Kucağında taşıdığı, benim adımı taşıyan o çocuğun benim bir zamanlar gittiğim yoldan gittiğini görüyorum. Onun çok başarılı olduğunu görüyorum; ışığıyla adımı yücelttiğini görüyorum. O yaptığım yanlışların silinip yok olduğu görüyorum. Onun önde gelen adaletli bir yargıç ve de onurlu bir adam olduğunu ve benim adımı taşıyan altın rengi saçları olan bir çocuğu buraya getirip –o zaman bugünün çirkinliğinden eser olmayan güzel bir görünümü var– ona ince ve titrek bir sesle benim hikâyemi anlattığını görüyorum.</p>

  <p class="normal1">“Bugüne kadar yaptıklarımdan çok, ama çok daha güzel bir iş yapıyorum; bugüne kadar gittiğim yerlerden çok, ama çok daha güzel bir yere gidiyorum.”</p>

  <div class="calibre1" id="calibre_pb_54"></div>
</body>
</html>
