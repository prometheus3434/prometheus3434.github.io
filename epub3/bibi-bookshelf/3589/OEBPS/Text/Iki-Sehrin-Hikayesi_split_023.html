<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_21">IX<br class="chapter" />
  Gorgo’nun Başı</h2>

  <p class="normal1">Mösyö Marki’nin şatosu, önündeki büyük taş avlusu ve ana kapının açıldığı taş terasta buluşan iki kavisli merdiveniyle büyük bir yapıydı. Ayrıca her şeyiyle taştan bir yapıydı; kalın taş tırabzanlar, taştan vazo, çiçek, insan yüzleri, aslan kafaları her taraftaydı. Sanki iki yüz yıl önce bittiği zaman Gorgo’nun başı buraya şöyle bir göz atmıştı.</p>

  <p class="normal1">Marki, ağaçların arasındaki ahırın damında duran bir baykuşun yüksek sesle yakınmasına neden olacak kadar ortalığı aydınlatan meşale eşliğinde arabadan inerek alçak basamaklı geniş merdiveni çıktı. Diğer her şey o kadar sakin ve durgundu ki, hem uşağın elindeki basamakları aydınlatan meşale hem de ana kapıdaki diğer meşale sanki gece vakti açık havada değil de, kapalı bir odada yanıyormuş gibiydiler. Fıskiyeden havuzun taş zeminine dökülen suyun sesini saymazsak baykuşun sesi dışında başka ses yoktu. Herkesin saat başı beraberce nefesini tutup, sonra alçak sesle uzun bir iç geçirip tekrar nefeslerini tuttukları o karanlık gecelerden biriydi.</p>

  <p class="normal1">Büyük kapı arkasından kapandı ve Mösyö Marki, eski bazı yabandomuzu mızrakları, kılıçlar ve av bıçaklarıyla dolu korkunç bir koridordan geçti. Binici kamçıları ve sopalar ile burası daha korkunç bir hale geliyordu. Birçok köylü, efendileri kızdığı zaman sırtında bunların ağırlığını hissetmiş ve kurtarıcıları ölüme gitmişti.</p>

  <p class="normal1">Mösyö Marki, gece karanlığının çabuk bastırdığı büyük odalara yanaşmadan, önünde giden meşale taşıyıcısıyla üst kata çıkıp, oradan koridordaki bir kapıya yöneldi. Bu kapı, onun üç odalı özel dairesine açılıyordu; yatak odası ve başka iki oda daha. Bunlar, yüksek kemerli tavanları olan, halısız, soğuk zeminli odalardı ve kışın odun yanan şöminelerinin önünde kocaman köpekler olurdu. Görkemli bir çağda ve ülkede yaşayan bir Marki’ye yakışan bütün şatafat vardı burada. Zengin mobilyalarda, sonu gelmeyecek gibi gözüken bir soyun; Louis’lerin, sona doğru olanlarından On Dördüncü Louis’nin tarzı göze çarpıyordu, bununla birlikte içerisi Fransa tarihinin eski yapraklarından örnekler sunan pek çok eşyayla çeşitlendirilmişti.</p>

  <p class="normal1">Şatonun dört kulesinden birinde bulunan, yuvarlak bir oda olan üçüncü odada iki kişi için akşam yemeği sofrası hazırlanmıştı. Pencereleri ardına kadar açık ve ufak bir odaydı burası. Odanın tahta panjurları kapalı olduğu için dışarıdaki akşam karanlığı siyah, ince, yatay çizgiler halinde görülüyordu.</p>

  <p class="normal1">“Yeğenimin,” dedi yemek hazırlığına bir göz atan Marki, “henüz gelmediğini söylediler.”</p>

  <p class="normal1">Gelmemişti ancak Monsenyör ile yeğeninin birlikte geleceklerini düşünmüşlerdi.</p>

  <p class="normal1">“Hımm! Bu gece gelmesi pek olası değil. Ama yine de sofrayı olduğu gibi bırakın. On beş dakikadan kısa bir sürede hazır olurum.”</p>

  <p class="normal1">Monsenyör on beş dakikada hazırdı. Yalnız başına görkemli ve mükemmel sofrasına oturmuştu. Sandalyesi pencerenin karşısındaydı. Çorbasını içmişti, Bordo şarabıyla dolu kadehini dudaklarına götürdüğünde bir an için irkilip kadehi masaya geri koydu.</p>

  <p class="normal1">Panjur tahtalarının arasından yatay çizgiler halinde görünen akşam karanlığına bakarak “Neydi o?” diye sordu soğukkanlılıkla.</p>

  <p class="normal1">“Hangisi Monsenyör?”</p>

  <p class="normal1">“Panjurların dışında. Açın şu panjurları!”</p>

  <p class="normal1">Panjurlar açıldı.</p>

  <p class="normal1">“Eee?”</p>

  <p class="normal1">“Hiçbir şey, efendim. Ağaçlar ve gecenin dışında bir şey yok efendim.”</p>

  <p class="normal1">Bunları söyleyen uşak, panjurları sonuna kadar açmış, dışarıdaki boş karanlığa bakmış ve bu boşluğun önünde durmuş emirleri bekliyordu.</p>

  <p class="normal1">“İyi,” dedi soğukkanlı efendi. “Tekrar kapatın!”</p>

  <p class="normal1">Söylediği yerine getirildi ve Marki yemeğine devam etti. Tekerleklerin sesini duyup tekrar durduğunda elindeki bardağı yarılamıştı. Araba hızla gelip şatonun önünde durdu.</p>

  <p class="normal1">“Kim gelmiş sorun.”</p>

  <p class="normal1">Gelen Monsenyör’ün yeğeniydi. Öğleden sonra aralarında birkaç mil vardı. Aradaki mesafeyi hızla azaltmıştı, ancak Monsenyör’ü yolda yakalayacak kadar hızlı olamamıştı. Mola yerlerinde Monsenyör’ün kendisinden önce geçmiş olduğunu duymuştu.</p>

  <p class="normal1">Monsenyör, yemeğin kendisini beklediğinin ve sofraya buyurmasının yeğenine iletilmesini emretti. Yeğeni az sonra Monsenyör’ün yanına geldi. İngiltere’de Charles Darnay olarak bilinen kişiydi bu.</p>

  <p class="normal1">Monsenyör onu kibar bir biçimde karşıladı, ama el sıkışmadılar.</p>

  <p class="normal1">Bay Darnay, Monsenyör’e, “Paris’ten dün mü ayrıldınız, efendim?” diye sordu masadaki yerini alırken.</p>

  <p class="normal1">“Dün. Ya sen?”</p>

  <p class="normal1">“Ben doğruca buraya geldim.”</p>

  <p class="normal1">“Londra’dan mı?”</p>

  <p class="normal1">“Evet.”</p>

  <p class="normal1">“Gelmen uzun sürdü,” dedi Marki, gülümseyerek.</p>

  <p class="normal1">“Tam tersine; doğruca buraya geldim.”</p>

  <p class="normal1">“Affedersin! Yolculuğunun değil, yolculuğa karar vermenin uzun sürdüğünü kastetmek istemiştim.”</p>

  <p class="normal1">“Bazı işler...” Yeğen bir an durakladı, “gelişimi geciktirdi.”</p>

  <p class="normal1">“Kuşkusuz,” dedi kibar amca.</p>

  <p class="normal1">Uşak yanlarında bulunduğu süre boyunca aralarında başka bir konuşma geçmedi. Kahve servisinin ardından yalnız kaldılar ve yeğen amcasının bir maskeye benzeyen yüzüne bakıp da onunla göz göze geldiğinde konuşmaya başladı.</p>

  <p class="normal1">“Tahmin ettiğiniz gibi, beni buradan uzaklaştıran nedenin peşine düşerek geri geldim, efendim. Beni büyük ve beklenmedik tehlikelerin içine soktu; ama bu kutsal bir amaç ve beni ölüme de götürse sanırım yılmazdım.”</p>

  <p class="normal1">“Ölüme değil,” dedi amca. “Ölüme demene gerek yok.”</p>

  <p class="normal1">“Bu beni ölümün kıyısına getirseydi, o noktada beni durdurma zahmetinde bulunup bulunmayacağınızdan şüpheliyim, efendim,” diye cevap verdi yeğen.</p>

  <p class="normal1">Alında belirginleşen izler ve zalim yüzdeki ince çizgilerin uzaması kötü bir durumun habercisi gibi görünüyordu. Amca zarif bir el hareketi ile bunu inkâr etti. Nezaket gereği yaptığı çok belliydi ve inandırıcı değildi.</p>

  <p class="normal1">“Açıkçası, efendim,” diye devam etti yeğen, “Hakkımdaki kuşkuları daha da artırmak için elinizden geleni yapabileceğinizi biliyorum.”</p>

  <p class="normal1">“Hayır, hayır, hayır,” dedi amca, tatlı bir şekilde.</p>

  <p class="normal1">“Ama ister şöyle ister böyle,” diye kaldığı yerden devam etti yeğen, ona yoğun bir güvensizlikle bakarak, “Biliyorum ki, diplomatik ilişkileriniz beni bir şekilde durdurabilirdi ve bunun için tereddüt etmezdiniz.”</p>

  <p class="normal1">“Dostum, sana bunu söylemiştim,” dedi amca. “Bana bir iyilik yap ve sana uzun zaman önce bunu söylemiş olduğumu hatırla.”</p>

  <p class="normal1">“Hatırlıyorum.”</p>

  <p class="normal1">“Teşekkür ederim,” dedi Marki, gerçekten de çok hoş bir sesle. Sesi, neredeyse bir müzik aletinden çıkan bir ses gibi, bir süre havada asılı kaldı.</p>

  <p class="normal1">“Aslında efendim,” diye devam etti yeğen. “Burada Fransa’da hapse girmemiş olmamın, sizin için bir şanssızlık, benim içinse bir şans olduğuna inanıyorum.”</p>

  <p class="normal1">“Pek anlayamadım,” diye cevap verdi amca, kahvesini yudumlarken, “Açıklamanı rica edebilir miyim?”</p>

  <p class="normal1">“Saray’ın gözünden düşmüş olmasaydınız ve geçmiş yıllar üzerinize bir bulut gibi gölgesini düşürmemiş olsaydı, gizli bir mektup, süresi belirsiz bir şekilde bir kaleye kapatılmamı sağlayabilirdi.”</p>

  <p class="normal1">“Olabilir,” dedi amca büyük bir sükûnetle. “Aile şerefi için seni böylesi sıkıntıya sokmaya karar verebilirdim. Lütfen beni bağışla!”</p>

  <p class="normal1">“Ne mutlu bana ki, önceki günkü davette her zamanki gibi soğuk karşılanmışsınız,” dedi yeğen.</p>

  <p class="normal1">“Ben olsam, ‘Ne mutlu ki,’ demezdim, dostum,” diye cevap verdi amca, ince bir kibarlıkla. “Bundan pek emin olmazdım. İyi bir ortamda yalnız başına düşünmek insanın geleceğini, kaderini olumlu yönde etkileyebilir. Ama bunu tartışmak faydasız. Senin de söylediğin gibi zayıf bir durumdayım. Ailelerin gücünü ve şerefini artırmak için yapılacak katkılar, nazik yardımlar, sana belki de çok sıkıntı verecek bu ufak ricalar artık sadece çıkar ve ısrarla elde ediliyor. Bu ayrıcalıklar pek çok kişi tarafından isteniyor, ama bunlar çok az kişiye bahşediliyor. Hem Fransa diğer her şeyde olduğu gibi bu konuda da kötüye gitti. Pek uzak olmayan atalarımız, çevremizdeki basit, bayağı insanların ölüm ve yaşam haklarını ellerinde tutarlardı. Bu odadan, bir sürü köpek, asılmak için götürüldüler. Yan odada, yani yatak odamda bir adam, bildiğimiz kadarıyla, kızıyla ilgili küstahça itiraflarda bulunduğu için hançerlendi. Kızıymış! Pek çok ayrıcalığı kaybettik, yeni bir anlayış yerleşti ve bugünlerde konumumuzla ilgili bir iddiada bulunmak başımıza büyük bir bela açabilir. Açar diyecek kadar ileri gitmiyorum, ama açabilir de. Her şey çok kötü, çok kötü!”</p>

  <p class="normal1">Marki küçük bir parça enfiye çekti ve içinde hâlâ yeniden doğuş gücünü barındıran bir ülke hakkında olabildiği kadar zarif bir umutsuzlukla başını salladı.</p>

  <p class="normal1">“Hem eski günlerde, hem yeni dönemde mevkimiz üzerine öyle çok hak iddia ettik ki, Fransa’da bizimkinden daha fazla nefret edilen bir başka isim olmadığına inanıyorum,” dedi yeğen hüzünlü bir sesle.</p>

  <p class="normal1">“Öyle olduğunu umalım,” dedi amca. “Yukarıdakilerin nefret ettiği, aşağıdakilerin ister istemez saygısını kazanır.”</p>

  <p class="normal1">“Bu ülkede, bana, korku ve köleliğin karanlık saygısından başka bir saygıyla baktığını görebileceğim bir tek yüz yok,” diye aynı ses tonuyla devam etti yeğen.</p>

  <p class="normal1">“Ailemizin büyüklüğüne yapılmış bir iltifat bu,” dedi Marki. “Büyüklüğünü sürdürmek için kullandığı yöntemlerle hak ettiği bir iltifat. Hah!”</p>

  <p class="normal1">Monsenyör küçük bir miktar enfiye daha çekti ve umursamaz bir tavırla bacak bacak üstüne attı.</p>

  <p class="normal1">Ama yeğeni dalgın ve üzüntülü bir şekilde bir dirseğini masaya dayayıp, eliyle gözlerini kapattığında o güzel maske, az önceki duygusuz tavırlarına uygun olarak ona göz ucuyla daha dikkatli, sert ve nefret dolu gözlerle baktı.</p>

  <p class="normal1">“Baskı, kalıcı tek felsefedir. Korku ve köleliğin karanlık saygısı, dostum,” dedi Marki. Sonra yukarı doğru bakarak, “Bu çatı göğü kapattığı sürece o köpekleri kamçıya boyun eğmek zorunda bırakacaktır,” diye devam etti.</p>

  <p class="normal1">Bu süre Marki’nin sandığı kadar uzun olmayabilirdi. O gece Marki’ye, şatosunun ve onunkine benzer elli tanesinin birkaç yıl sonraki hallerinin resmi gösterilebilseydi, bu, ateşten kömürleşmiş, yağmalanmış, korkunç harabelerin arasından kendi şatosunu tanımakta güçlük çekerdi. Çünkü bu resimde şatosunun o çok övündüğü kurşun kaplı çatısının mermi yapılmak için eritildiğini; bu kurşun kaplamaların yerini, yüzbinlerce tüfeğin mermisinden çıkan kurşunlarla öldürülenlerin sonsuza dek kapanan gözlerinin aldığını görürdü.</p>

  <p class="normal1">“Bu arada,” dedi Marki, “Sen korumazsan, ailenin şerefini ve huzurunu ben koruyacağım. Neyse, çok yorgun olmalısın. Konuşmamızı bu gecelik sona erdirelim mi?”</p>

  <p class="normal1">“Bir dakika daha.”</p>

  <p class="normal1">“İstersen bir saat olsun.”</p>

  <p class="normal1">“Efendim,” dedi yeğen. “Biz hata yaptık ve bu hatanın meyvelerini topluyoruz.”</p>

  <p class="normal1">“Biz hata yaptık!” diye tekrar etti Marki, soran bir gülümseyişle ve nazikçe önce kendisini, sonra yeğenini işaret ederek.</p>

  <p class="normal1">“Ailemiz; farklı şekillerde de olsa şerefli, her ikimiz için de çok önem taşıyan şerefli ailemiz. Babamın zamanında bile bir dünya hata yaptık ve zevklerimizle aramıza giren her insana zarar verdik. Babamın ikiz kardeşini, ortak mirasçısını ve yerine geçen kişiyi kendisinden ayırabilir miyim?”</p>

  <p class="normal1">“Bunu ölüm yaptı!” dedi Marki.</p>

  <p class="normal1">“Ve beni,” diye cevapladı yeğen, “Benim için korkunç olan, ondan sorumlu olduğum, ama içinde güçsüz kaldığım bir sisteme bağlı bıraktı. Bana merhamet sahibi olmam ve yanlışları düzeltmem için yalvaran sevgili annemin dudaklarından dökülen son arzusunu yerine getirmek, bana o son bakışına itaat etmek için boş yere yardım ve güç arıyorum, acı çekiyorum.”</p>

  <p class="normal1">İkisi de şöminenin yanında ayakta duruyorlardı. “Bunları bende arıyorsan, yeğenim,” dedi Marki işaret parmağıyla yeğeninin göğsüne dokunarak, “Boş yere sonsuza dek arayacaksın, buna emin ol.”</p>

  <p class="normal1">Elinde enfiye kutusu, sessizce yeğenine bakarak ayakta dururken yüzünün parlak beyazlığındaki her bir ince çizgi, zalim, kurnaz ve dikkatli bir ifadeyle belirginleşmişti.</p>

  <p class="normal1">Bir kez daha, parmağını sanki küçük bir kılıcın keskin ucu gibi kullanarak yeğeninin göğsüne dokundurdu ve ince bir ustalıkla bedeninde gezdirerek, “Bak dostum, içinde yaşadığım bu düzeni ölünceye dek sürdüreceğim,” dedi.</p>

  <p class="normal1">Bunu söyledikten sonra bir tutam enfiye daha aldı ve kutusunu tekrar cebine koydu.</p>

  <p class="normal1">Masanın üstünde duran küçük bir zili çaldıktan sonra da, “Aklını başına toplayıp, kaderini kabullensen iyi olur,” diye ekleyerek devam etti; “Ama görüyorum ki, Mösyö Charles, sen kendini kaybetmişsin.”</p>

  <p class="normal1">“Ben malımı mülkümü ve Fransa’yı kaybettim,” dedi yeğen üzgün bir ses tonuyla. “Onlardan feragat ediyorum.”</p>

  <p class="normal1">“İkisi de sana mı ait ki onlardan feragat ediyorsun? Fransa olabilir ama, ya hangi mal mülkten söz ediyorsun? Yani söylemeye gerek yok ama; henüz mal sahibi olmadın sen?”</p>

  <p class="normal1">“Kullandığım sözcüklerle, böyle bir iddiayı dile getirmek gibi niyetim yoktu. Yarın bir gün sizden bana geçerse...”</p>

  <p class="normal1">“Öyle olmayacağını umuyorum.”</p>

  <p class="normal1">“Veya yirmi yıl sonra...”</p>

  <p class="normal1">“Beni onurlandırdın, ama yine de bu son olasılığı tercih ederim,” dedi Marki.</p>

  <p class="normal1">“O zaman her şeyi bırakır, başka bir yerde, başka türlü yaşarım. Vazgeçtiğim küçük bir şey. Sefalet ve perişanlıktan başka ne var ki burada?”</p>

  <p class="normal1">“Hah!” dedi Marki, gözlerini lüks odasında gezdirerek.</p>

  <p class="normal1">“Burası göze oldukça güzel gözüküyor; ama bu gök kubbe altında gün ışığıyla bütüne bakıldığı zaman görünen; israf, yanlış yönetim, haraç, borç, ipotek, baskı, açlık, çaresizlik ve acıdan oluşmuş çökmekte olan bir kule.”</p>

  <p class="normal1">“Hah!” dedi Marki tekrar, memnun bir tavırla.</p>

  <p class="normal1">“Burası bir gün benim olursa, onu aşağıya çeken yükten yavaşça kurtaracak olan (eğer böyle bir şey mümkünse), daha vasıflı ellere teslim edeceğim. Böylece, buradan ayrılamayan ve dayanma güçlerinin sınırına gelmiş sefil insanlar bir sonraki nesilde belki daha az acı çekecekler. Ama bu iş bana göre değil. Buraya ve bütün bu topraklara sinmiş bir lanet var.”</p>

  <p class="normal1">“Ya sen?” dedi sordu amca. “Merakımı bağışla ama; sen bu yeni felsefenle mi hayatını kazanmayı düşünüyorsun?”</p>

  <p class="normal1">“Yurttaşlarımın, hatta sırtını soyluluğa dayamış olanların bile bir gün yapmak zorunda kalabilecekleri şeyi yaparak yaşamalıyım; yani yaşamak için çalışacağım.”</p>

  <p class="normal1">“Örneğin, İngiltere’de mi?”</p>

  <p class="normal1">“Evet. O ülkede, aile şerefimiz benim yüzümden zarar görmez, efendim. Başka bir yerde aile adımıza benden dolayı bir zarar gelmeyecektir; çünkü başka bir yerde bu ismi taşımayacağım.”</p>

  <p class="normal1">Zil çaldıktan sonra yandaki yatak odasının ışığı yanmıştı. Aradaki kapıdan parlak ışığı görülebiliyordu. Marki o tarafa baktı ve uzaklaşan uşağının ayak seslerini dinledi.</p>

  <p class="normal1">Sakin bir ifadeyle ve gülümseyerek yeğenine doğru dönerken, “Hiçbir şeyi umursamadan orada işlerini yoluna koyduğuna göre, İngiltere sana çok çekici geliyor olmalı,” dedi.</p>

  <p class="normal1">“Daha önce de söylediğim gibi, orada başarılı olmamı belki size borçlu olduğumun farkındayım, efendim. Her şeyden öte, orası bana bir sığınak oldu.”</p>

  <p class="normal1">“O kendini beğenmiş İngiltere’nin çok kişiye sığınak olduğunu söylüyorlar. Oraya sığınmış bir vatandaşımız var. Onu tanıyor musun? Bir doktor.”</p>

  <p class="normal1">“Evet.”</p>

  <p class="normal1">“Bir de kızı var, değil mi?”</p>

  <p class="normal1">“Evet.”</p>

  <p class="normal1">“Evet,” dedi Marki. “Çok yorgunsundur. İyi geceler!”</p>

  <p class="normal1">Başını çok kibar bir tavırla öne eğdiği sırada, gülümseyen yüzünde gizli bir ifade vardı; bu ifadenin biraz önceki sözlerine verdiği gizemli hava, oldukça güçlü bir şekilde yeğeninin gözlerinden okunuyordu. Ayrıca gözlerinin kenarındaki ince çizgiler, o incecik dudakları ve burun delikleri, yüzüne şeytani bir görünüm kazandıran bir alayla kıvrılmışlardı.</p>

  <p class="normal1">“Evet,” diye tekrarladı Marki, “Kızı olan bir doktor. Evet. Böylece yeni bir felsefeye başlangıç! Sen yorgunsun. İyi geceler!”</p>

  <p class="normal1">Onun maskeli yüzünü sorguya çekmenin, ancak şatonun dışındaki herhangi bir taştan yüzü sorguya çekmek kadar faydası olurdu. Yeğen kapıya doğru yönelirken boş yere ona baktı durdu.</p>

  <p class="normal1">“İyi geceler!” dedi amca. “Seni tekrar görme zevki için sabahı dört gözle bekleyeceğim. İyi uykular! Yeğenim Mösyö’ye odasına kadar ışık tutun!” Sonra kendi kendine ekledi: “İsterseniz, yeğenim Mösyö’yü yatağında yakıverin.” Tekrar küçük zilini çalıp uşağını kendi yatak odasına çağırdı.</p>

  <p class="normal1">Uşak geldi ve çıktı, Marki bu sıcak ve sakin gecede kendisini uykuya hazırlayan üstünde bol ropdöşambr, bir aşağı, bir yukarı gezindi. Odayı arşınlarken, yumuşak tabanlı terlikleri sayesinde ses çıkarmadan ve zarif bir kaplan gibi yürüyordu. Hikâyedeki gibi sürekli olarak, bir kaplana, bir insana dönüşen ve yaptıklarından pişman olmayan, büyülenmiş, kötü bir Marki’ye benziyordu.</p>

  <p class="normal1">O günkü yolculuğundan hatırladığı rastgele şeyler üzerine düşünürek odasının bir ucundan diğerine yürüyordu. Günbatımında yavaşça tepeyi tırmanışları, güneşin batışı, yokuş aşağı inişleri, değirmen, kayalığın üstündeki hapishane, çukurluktaki küçük köy, çeşmenin yanındaki köylüler ve mavi kasketiyle arabanın altındaki zinciri işaret eden yol işçisi. O çeşme, Paris’teki çeşmeyi hatırlatmıştı. Basamaklarda yatan küçük bohça, onun üstüne eğilen kadın, kolları yukarıda, “Öldü!” diyerek ağlayan uzun boylu adam.</p>

  <p class="normal1">“Artık serinledim ve yatabilirim,” dedi Marki.</p>

  <p class="normal1">Böylece, sadece büyük şöminenin üstünde yanan bir mum bırakarak, yatağının etrafındaki ince tülü indirdi ve kendini uykuya bırakırken gecenin uzun bir iç çekişle kendi sessizliğini bozduğunu duydu.</p>

  <p class="normal1">Dış duvarlardaki taştan yüzler üç uzun saat boyunca kör gibi kapkara geceye baktılar; üç uzun saat boyunca ahırlardaki atlar bulundukları kabinlerin kapılarını takırdattılar, köpekler havladı ve baykuş, şairler tarafından kendisine atfedilen sese pek az benzeyen bir sesle öttü. Ama bu tür yaratıkların onları bekleyen şeyler konusunda neredeyse inatla hiçbir şey söylememek gibi bir alışkanlıkları vardır.</p>

  <p class="normal1">Üç uzun saat boyunca, şatonun taştan aslan ve insan yüzleri kör gözlerle geceyi seyretti. Ölü karanlık, bütün manzaranın üzerine çökmüştü; ölü karanlık yollardaki sessiz tozlara kendi suskunluğunu da katmıştı. Mezarlık öyle bir hal almıştı ki birkaç ottan oluşan küçük yığınlar artık ayırt edilemiyordu; haçın üzerindeki heykel düşmüş olmalıydı, çünkü görünmüyordu. Köyün vergi toplayanları ve vergi ödeyenleri derin bir uykuya dalmışlardı. Rüya görüyorlardı, açlık çeken insanların genellikle gördüğü türden bir ziyafet rüyası belki; belki de zorla çalıştırılan kölelerin ya da boyunduruğa koşulmuş bir öküzünkü gibi rahatlık ve huzur rüyası; yani köyün bir deri bir kemik kalmış sakinleri derin uykularındaydılar ve hepsinin de karınları doyuruluyor, serbest bırakılıyorlardı.</p>

  <p class="normal1">Üç karanlık saat boyunca köyün çeşmesi görülmeksizin ve duyulmaksızın aktı; şatonun çeşmesi görülmeksizin ve de duyulmaksızın damladı ve her ikisi de zaman pınarından akıp giden dakikalar gibi eriyip kayboldular. Sonra ışıkla her ikisinin de gri suları birer hayalet gibi belirmeye başladı ve şatonun taş yüzlerindeki gözler açıldı.</p>

  <p class="normal1">Sonunda güneş yavaş yavaş durgun ağaçların tepelerine değdi ve ışınlarını tepeye akıttı. Parıltıda, şatonun çeşmesinin suyu kana, taş yüzlerse koyu kırmızıya dönüşmüş gibi gözüküyordu. Kuşların ilahileri pek yüksek sesli ve tizdi ve Marki’nin yatak odasının o rüzgârdan yıpranmış büyük penceresinin eşiğinde, küçük bir kuş bütün gücüyle en tatlı şarkısını söylüyordu. En yakınındaki taş yüz de buna hayretle bakıyor gibiydi ve aşağı doğru sarkık çenesi ve açık kalmış ağzıyla korkudan dehşete düşmüş gibi görünüyordu.</p>

  <p class="normal1">Güneş artık iyice yükselmişti ve köyde bir hareketlenme başlamıştı. Pencerelerin kanatları açılmış, kapıların sürgüleri çekilmişti; insanlar sabah ayazında titreyerek dışarı çıkıyorlardı. Sonra köy halkı hafiflediği çok nadir görülen her günkü işlerine koyuldu. Bazıları çeşmeye, bazılarıysa tarlaya gidiyordu; bir yerde toprağı kazıp belleyen erkek ve kadınlar; başka bir yerde az sayıda hayvandan oluşan sürülerine bakıyor ve sıska ineklerini yol kenarında bulunabilecek otlaklara götürüyorlardı. Kilisede, haçın önünde diz çökmüş bir ya da iki kişi; arkada da dua edenlere eşlik eden ayağının dibindeki otlar içinden kendine kahvaltılık bir şeyler arayan bir inek vardı.</p>

  <p class="normal1">Şato yüksek sosyal statüsüne yaraşır bir şekilde daha geç, ama yavaş yavaş ve dikkati çekecek bir şekilde uyanıyordu. Önce yaban domuzu mızrakları ve av bıçakları eskisi gibi kıpkırmızı oldular; sonra sabah güneşiyle parıldadılar; şimdi de, kapılar ve pencereler ardına kadar açılmış, ahırlardaki atlar omuzlarının üzerinden, kapı aralığından içeri sızan ışığa ve temiz havaya bakıyor, demir parmaklıklı pencerelerde parıldayan yapraklar hışırdıyor, salıverilmeleri için sabırsızlanan köpekler şahlanıyor, zincirlerini zorluyorlardı.</p>

  <p class="normal1">Bütün bu önemsiz olaylar, gündelik yaşamın rutinleri ve sabahın geri dönüşüydü. Şatonun büyük çanının çalması, merdivenlerdeki aşağı yukarı koşuşturmalar, terastaki telaşlı insanlar; orada, burada, her yerde dolanan çizmeli ayaklar; çabucak atlarını eyerleyerek binip gidenler de kesinlikle olağan mıydı?</p>

  <p class="normal1">Bu telaşı, köyün arkasındaki tepede çoktan işe koyulmuş, saçları grilenmiş yol işçisine hangi rüzgârlar taşımıştı? Adam kargaların bile didiklemeye tenezzül etmeyeceği günlük yemeğini (ki pek fazla da değildi) bir taş yığınının üstüne koymuştu. Onları gagalarında başka bir yere taşırken daha iyi taneler arayan kuşlar mı düşürmüştü işçinin önüne? Öyle veya değil, o sıcak sabah yol işçisi tepeden aşağıya, dizlerine kadar tozun içinde, canı için koşar gibi koşmuş ve çeşmenin yanına gelinceye kadar hiç durmamıştı.</p>

  <p class="normal1">Bütün köy halkı çeşmenin başında, sıkıntılı ve üzüntülü bir halde ayakta durmuş, amansız bir merak ve şaşkınlık dışında herhangi bir heyecan belirtisi göstermeksizin alçak sesle bir şeyler mırıldanıyorlardı. Aceleyle geri getirilmiş ve onları orada tutacak herhangi bir şeye bağlanmış olan inekler bön bön bakıyorlar veya yarıda kalan gezintilerinde topladıkları çabalarına değmeyecek otları çiğneyip geviş getirerek yatıyorlardı. Şatodan bazı insanlar, handan birkaç kişi ve bütün vergi memurları az çok silahlanmış ve amaçsız bir şekilde küçük sokağın öteki tarafında toplanmışlardı. Yol işçisi çoktan elli kadar arkadaşından oluşan topluluğun içine girmiş, mavi kasketiyle kendi göğsüne vurup duruyordu. Bütün bunlar neye işaret ediyordu? Bay Gabelle’in bir atın sırtında, önüne oturmuş bir uşakla –at iki kişiyi taşıdığı halde– Alman türküsü Leonora’nın yeni bir versiyonu gibi dörtnala gidişi de ne anlama geliyordu?</p>

  <p class="normal1">Bu, şatonun taştan yüzlerine bir yüz daha eklendiğinin habercisiydi.</p>

  <p class="normal1">Gorgo, gece binaya bir kez daha göz atmış ve eksik olan bir taş yüzü eklemişti; yaklaşık iki yüzyıl kadar beklediği yüzü.</p>

  <p class="normal1">Bu taş yüz Mösyö Marki’nin yastığında yatıyordu. Güzel bir maske gibiydi; aniden irkilmiş, kızmış ve taşlaşmıştı. Taş figürün tam kalbine bir bıçak saplanmıştı. Bıçağın kabzasına, üzerine şu sözlerin yazılı olduğu bir kâğıt sarılmıştı:</p>

  <p class="normal1">“Onu hemen mezarına götürün. JACQUES.”</p>
</body>
</html>
