<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_38">IV<br class="chapter" />
  Fırtınada Sessizlik</h2>

  <p class="normal1">Doktor Manette gidişinin dördüncü gününün sabahında döndü, ancak korkuyla geçen o süre boyunca neler olup bittiği Lucie’den gizli tutuldu. O, her yaştan, kadınlı erkekli, savunmasız bin yüz mahkûmun halk tarafından öldürüldüğünü, dört gün dört gece boyunca bu korkunç eylemin karanlığının şehrin üzerine çökmüş olduğunu ve kan kokusunun soluduğu havaya dahi sindiğini ancak Fransa’dan ayrıldıktan epey sonra öğrenebilmişti. Sadece, hapishanelere saldırıldığını, siyasi mahkûmların tehlikede olduklarını ve bazılarının kalabalıklar tarafından dışarı alınıp öldürüldüğünü biliyordu.</p>

  <p class="normal1">Doktor, diğerlerinden gizli tutması şartı ile Bay Lorry’ye çekinmeden, kalabalığın kendisini bu katliam görüntüleri arasından geçirerek La Force’a götürdüğünü anlatmıştı. Hapishanede halktan kişilerin kendi kendilerine kurdukları bir mahkeme vardı; mahkûmlar teker teker içeri alınıyor, alelacele ölmelerine ya da serbest bırakılmalarına karar veriliyor, nadiren de hücrelerine geri gönderiliyorlardı. Beraberindekiler onu mahkeme kurulunun önüne çıkarttıklarında adını, mesleğini, sonra da Bastille’de on sekiz yıl gizli mahkûm olarak kaldığını söylemişti. Kuruldakilerden biri ayağa kalkarak onu tanıdığını belirtmişti. Bu adam Defarge’dı.</p>

  <p class="normal1">Doktor Manette orada bulunduğu sırada, masanın üstündeki kayıtlardan damadının yaşayan mahkûmlar arasında olduğunu anlayarak, kimi üyesinin uyukladığı, kiminin uyanık olduğu, kiminin üstünde başında kan lekeleri, kimininse temiz olduğu, kiminin sarhoş, kiminin de ayık olduğu kurula, Charles’ın hayatının bağışlanması ve özgür bırakılması için yalvarmıştı. Alaşağı edilmiş eski düzenin bir mağduru olarak kendisine yapılan bu ilk coşkulu karşılamadan sonra Charles Darnay’ın –herhangi bir kanun tanımayan başıboş– mahkeme önüne çıkarılmasına ve durumunun incelenmesine izin verilmişti. Dalga Charles’ın lehinde ve artık serbest bırakılması an meselesi gibiyken, üyeler arasında geçen kısa bir gizli görüşme sonrasında doktorun da bilmediği ve de anlayamadığı bir sebepten ötürü geri adım atılmıştı. Daha sonra kurul başkanı olan adam, doktora mahkûmun gözaltında kalması gerektiğini, ama onun hatırı için güvende tutulacağını söylemişti. Hemen sonra bir işaretle mahkûm hücresine geri gönderilmişti. Fakat doktor damadının, bilerek ya da bilmeyerek, kapının dışındaki kalabalığın yargıyı alaşağı eden vahşi çığlıkları içine atılmayacağından emin olmak amacıyla orada kalma izni alabilmek için yalvarmış ve izni alarak tehlike geçinceye kadar o kanlı meydanda kalmıştı.</p>

  <p class="normal1">Bir iki lokma bir şey yiyip, arada bir uyuklayarak geçirdiği vakit süresince orada gördüğü şeyler anlatılmadan kalacaktı. Kurtulan mahkûmların çılgınca sevinçleri, parça parça edilenlere uygulanan vahşet kadar şaşırtmıştı onu. Bir de serbest bırakılıp sokağa çıktığında acımasız biri tarafından süngülenen bir mahkûmdan bahsetti. Doktor, aynı kapıdan dışarı çıkarak yarasına bakmak için yanına gittiğinde adamı, kurbanların cesetleri başında duran bir grup Samaritan gönüllüsünün<a href="../Text/Iki-Sehrin-Hikayesi_split_055.html#footnote-127975-71" id="footnote-127975-71-backlink">[71]</a> kollarında bulmuştu. Tutarsızlıklar ve vahşetle dolu bu korkunç kâbusta, bu gönüllüler adama yardım ederek yarasını şefkatle sarmışlar ve bir sedye yapıp onu oradan dikkatle uzaklaştırmışlardı. Sonra silahlarını kapıp yeniden öyle korkunç bir insan kasaplığına soyunup, kan dökmüşlerdi ki doktor eliyle gözlerini kapatıp bu sahnenin ortasında kendinden geçmişti.</p>

  <p class="normal1">Bay Lorry gizli tutması gereken bu olayları dinleyip de, şimdi altmış iki yaşında olan arkadaşının yüzüne baktığı zaman onun yaşadığı böylesi korkunç ve de talihsiz olayların, eski tehlikeyi yeniden uyandıracağından endişe etmişti. Ama arkadaşını hiç böyle görmemiş, onu bu yanıyla hiç tanımamıştı. Doktor şimdi, ilk defa acılarının güç, kuvvet demek olduğunu hissediyordu. İlk defa içindeki o kuvvetli ateşle kızının kocasının bulunduğu hapishanenin kapısını kıracak ve onu dışarıya çıkaracak olan demiri dövdüğünü fark etmişti.</p>

  <p class="normal1">“Hepsi iyi şeyler içinmiş dostum; çektiklerim boşa gitmemiş. Kızım nasıl beni hayata döndürdüyse, ben de onu Tanrı’nın yardımıyla en sevdiği varlığa kavuşturacağım. Bunu yapacağım!”</p>

  <p class="normal1">Böyle diyordu Doktor Manette. Jarvis Lorry, karşısında, alev alev yanan gözleri, o kararlı yüz ifadesini, soğukkanlı, güçlü bakışları ve bir saat gibi yıllarca kullanılmamış ve çalışmadığı süre boyunca biriktirdiği enerjiyle tekrar yola koyulmuş gibi gelen o duruşu görünce ona inandı.</p>

  <p class="normal1">Doktor Manette’in o kararlılığı karşısında o an hedeflediğinden çok daha büyük şeyler gerçekleşebilirdi. Mahkûm, özgür, zengin, fakir, iyi, kötü her tür insanla ilgilenen bir doktor olarak orada bulunduğu sürece kişisel nüfuzunu akıllıca kullanarak, çok geçmeden aralarında La Force’un da bulunduğu üç hapishanenin denetçi doktoru oldu. Artık Lucie’ye kocasının tek başına kalmadığını, diğer mahkûmlarla beraber kaldığını söyleyebiliyordu. Charles’ı her hafta görüyor ve doğrudan doğruya onun dudaklarından dökülen tatlı haberleri kızına iletiyordu. Bazen Lucie’ye mektup gönderebildiği de oluyordu (bu mektuplar asla doktor aracılığıyla ulaşmıyordu Lucie’ye); ama onun kocasına yazmasına izin verilmiyordu. Çünkü en çok yurt dışında arkadaşı olan ya da yurt dışıyla sürekli bağlantıda olan göçmenlerin olası entrikalarından şüpheleniyorlardı.</p>

  <p class="normal1">Doktorun bu yeni hayatı şüphesiz ki huzursuz bir hayattı; ama yine de zeki biri olan Bay Lorry bu huzursuzluğun içinde yeni bir gururlanma nedeni olduğunu görebiliyordu. Bu gurura, uygunsuz, yakışıksız hiçbir şey karışmamıştı; bu gurur yaradılıştan gelen kıymetli bir duyguydu, ama Bay Lorry bunu nadir bulunan bir şey olarak görüyordu. Doktor, mahkûmiyetinin, kızının ve arkadaşının zihninde o zamana dek kişisel bir sorun, mahrumiyet ve zayıflıkla ilişkilendirildiğinin farkındaydı. Artık bu değişmişti; her ikisinin de onun bu eski tecrübelerine, Charles’ın güvenliği ve kurtuluşunu sağlayacak şeyler olarak baktıklarını biliyordu. Değişim onu o kadar etkilemişti ki liderliği ele almıştı; zayıf olanın güçlü olana güvenmesi gerekiyordu ve artık güçlü olan kendisiydi. Kızı ile ilişkisindeki roller tersine dönmüştü. Bunu ancak hayati bir minnet duygusu ve şefkat tersine döndürmeyi başarabilirdi. Doktor, gururu bir kenara bırakmıştı; kendisi için onca şey yapan kızına iyiliklerinin karşılığını vermek için elinden geleni yapıyordu. Bay Lorry her zamanki sevimli ve kurnaz haliyle, “Ne kadar ilginç!” diye düşündü. “Ama her şey olması gerektiği gibi, yerli yerinde. O yüzden de başa geç ve lider ol sevgili arkadaşım, böyle ol, bu işin üstesinden gelmede kimse senden daha iyi olamazdı!”</p>

  <p class="normal1">Ama doktor her ne kadar Charles Darnay’ın serbest bırakılması, ya da en azından mahkemeye çıkarılması için uğraşsa da hayatın akışı ona göre daha hızlı ve kuvvetliydi. Yeni dönem başlamıştı; kral yargılanmış, suçlu bulunmuş ve kellesinden olmuştu; Özgürlük, Eşitlik, Kardeşlik veya Ölüm Cumhuriyeti, silahlı dünyaya karşı, “Ya zafer, ya ölüm!” diye haykırmıştı; kara bir bayrak Notre Dame’ın yüksek kulelerinde gece gündüz dalgalanıyordu; üç yüz bin insan, dünyanın zorbalarına başkaldırmak için davetle bir araya gelmişti, toprağa ekilen ejderha dişleri gibi Fransa’nın değişik yerlerinde ayaklanmışlardı.<a href="../Text/Iki-Sehrin-Hikayesi_split_055.html#footnote-127975-72" id="footnote-127975-72-backlink">[72]</a> Bu dişler derede, tepede, düzlükte, kayalıkta, çakıllıkta, verimli topraklarda, güneyin parlak göğünün ve kuzeyin bulutlarının altında, çorak yerlerde, ormanlarda, üzüm bağlarında, zeytinliklerde, ekinlerin arasında, büyük ırmakların kenarlarındaki verimli topraklarda ve sahildeki kumsallarda meyve vermişti. Cennet’in pencereleri kapalıyken, yukarılardan değil de aşağıdan yukarılara boşalan o büyük sele, bir yıllık özgürlüğe hangi güç karşı koyabilirdi ki?<a href="../Text/Iki-Sehrin-Hikayesi_split_055.html#footnote-127975-73" id="footnote-127975-73-backlink">[73]</a></p>

  <p class="normal1">Dur durak yoktu; gevşemelerine sebep olacak dinlenme anları, barış, acıma yoktu ya da zaman kavramı kaybolmuştu; gece ve gündüz birbirini izleyen her zamanki döngüsünü sürdürüyordu ama akşam ve sabah hep o ilk akşam ve sabahtı.<a href="../Text/Iki-Sehrin-Hikayesi_split_055.html#footnote-127975-74" id="footnote-127975-74-backlink">[74]</a> Zamanı ölçmeye yarayan diğer kavramlar da yok olmuştu. Zaman, ateşli bir hasta içinde nasıl kaybolursa, öfkesinden kudurmuş halkın ateşi içinde de öyle kayboluvermişti. Şimdi cellat, şehrin o alışılmadık sessizliğini bozarak halka kralın kellesini; az sonra da, sarışın karısının sekiz aylık dulluğu ve sıkıntılı geçen mahkûmiyeti boyunca kırlaşan kafasını gösteriyordu.</p>

  <p class="normal1">Ama yine de, böylesi durumları da içinde barındıran bir zıtlık yasasıyla her şeyin çok çabuk alevlenmesine rağmen, zaman çok ağır ilerliyordu. Başkentte bir devrim mahkemesi ve ülkenin her yerine yayılmış kırk ya da elli bin civarında devrim komitesi vardı; özgürlük ve yaşam adına bütün güvenliği yok eden, iyi ve masum bir insanı kötü ve suçlu birinin eline teslim eden bir Şüpheliler Yasası<a href="../Text/Iki-Sehrin-Hikayesi_split_055.html#footnote-127975-75" id="footnote-127975-75-backlink">[75]</a> çıkarılmıştı. Hapishaneler hiç suç işlememiş ve mahkeme huzuruna dahi çıkarılmamış insanlarla dolup taşıyordu. Bütün bunlar, kurulu düzenin doğal parçaları olan, olağan şeyler haline gelmiş ve birkaç hafta bile geçmeden, yüzyıllardır süren gelenekler gibi kabul görmeye başlamıştı. Her şeyin ötesinde, o keskin bıçak, bayan “Giyotin” dünya kurulalı beri varmış gibi tanıdıktı.</p>

  <p class="normal1">Giyotin, yapılan şakaların en gözde konusuydu; baş ağrılarının kesin çözümüydü, saçların ağarmasını önlüyordu, yüzünüze özel, zarif bir ifade veriyordu. Kökünden tıraş eden, ulusal bir usturaydı: Giyotini öpen kişi ufak bir pencereden bakıyor ve torbaya hapşırıyordu. Bu, insan soyunun yeniden dirilişinin işaretiydi. Haç’ın yerini almıştı. İstavroz çıkartmak için göğüs üzerinde asılı duran haçlar bir köşeye atılmıştı ve haçı inkâr edenler Giyotin’in önünde eğilmiş, ona inanmışlardı.</p>

  <p class="normal1">Giyotin o kadar çok kelleyi uçurmuştu ki kendisi de, altında kirlettiği toprak da kıpkızıldı. Küçük bir şeytan için yapılan yap boz gibi parçalara ayrılabiliyor ve istendiğinde parçaları bir araya getirilebiliyordu. İyi ve güzel konuşanları susturuyor, güçlüyü yere seriyor, güzeli ve iyiyi ortadan kaldırıyordu. Bir sabah birkaç dakika içinde, biri ölü, yirmi biri canlı, yirmi iki makam sahibinin kellesini almıştı. Eski Ahit’teki güçlü adam onun yardımcısı konumuna düşmüştü; adaşından daha güçlü, daha gözü kördü ve her gün Tanrı’nın tapınaklarının kapılarını koparıyordu.<a href="../Text/Iki-Sehrin-Hikayesi_split_055.html#footnote-127975-76" id="footnote-127975-76-backlink">[76]</a></p>

  <p class="normal1">Doktor, bu korkunç sahnelerin ve bu sahnelerin oyuncularının arasında kararlılıkla yürüyordu; gücüne inanıyor, hedefine ulaşmakta ısrar ederek en sonunda Lucie’nin kocasını kurtaracağından hiç şüphe etmiyordu. Yine de zaman öyle kuvvetli, derinden ve azılı bir şekilde akıyordu ki bu arada Charles’ın hapishanede bir yıl üç ayı geçmişti. Aralık ayında Devrim öyle şiddetlenmişti ki, güneydeki nehirler geceleyin vahşice boğazlananların cesetleriyle dolup taşmış; mahkûmlar kış güneşinin altında, sırayla kurşuna dizilmişlerdi. Doktor bu korkunç sahneler arasında her şeye rağmen kararlılıkla yürüyordu. O sırada Paris’te ondan daha çok tanınan başka kimse yoktu; aynı zamanda ondan daha tuhaf durumda olan da. Hastanede ve hapishanede, kurban katil ayırmadan herkes için sanatını eşit kullanan, sakin, insancıl ve vazgeçilmez biri olarak ayrı bir yer edinmişti. İşindeki becerisi ve bir zamanların ‘Bastille Mahkûmu’ görüntüsü ve öyküsü de onu diğerlerinden ayırıyordu. Ondan ne şüphe edilmiş ne de sorguya çekilmişti; gerçekten on sekiz yıldan sonra yaşama döndürülmüş müydü, yoksa ölümlüler arasında dolaşan bir hayalet miydi?</p>
</body>
</html>
