<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_18">VI<br class="chapter" />
  Yüzlerce İnsan</h2>

  <p class="normal1">Doktor Manette’in sessiz evi, Soho Meydanı’ndan pek uzak olmayan sakin bir sokağın köşesindeydi. Vatana ihanet davasının üzerinden geçen dört ayın dalgalarının, halkın konu üzerindeki ilgisini ve ondan hatırlarında kalanları açık denizlere sürüklediği çok güzel bir pazar günü öğleden sonra, Bay Jarvis Lorry yaşadığı yer olan Clerkenwell’in<a href="../Text/Iki-Sehrin-Hikayesi_split_055.html#footnote-127975-44" id="footnote-127975-44-backlink">[44]</a> güneşli sokaklarından yürüyerek Doktor Manette’e yemeğe gidiyordu. Bay Lorry birkaç defa birlikte iş yaptıktan sonra doktorun dostu olmuştu ve yaşadığı bu sakin köşe başı, onun hayatının güneşli kısmı haline gelmişti.</p>

  <p class="normal1">Bu güzel pazar günü, öğleden sonra erken saatte Bay Lorry’nin Soho’ya doğru yürümesinin üç nedeni olurdu; ilk olarak, havanın güzel olduğu pazar günleri yemekten önce doktor ve Lucie ile yürüyüşe çıkarlardı; sonra havanın kötü olduğu pazar günlerini de bir aile dostu olarak onlarla beraber konuşarak, okuyarak, pencereden dışarıyı izleyerek geçirmeye alışmıştı ve üçüncü olarak da, kafasına takılan küçük problemleri olduğunda doktorun ev ortamının bunların çözümlenmesinde kendisine nasıl yardımı dokunduğunu biliyordu.</p>

  <p class="normal1">Londra’da, doktorun yaşadığı bu köşeden daha tuhaf bir yer bulunamazdı. Ev çıkmaz bir sokaktaydı ve ön tarafındaki pencereleri huzur verici bir havası olan güzel bir sokağa bakıyordu. O zamanlar Oxford Yolu’nun kuzeyinde birkaç bina vardı ve buralarda sık ağaçlar, yabani çiçekler yetişir, şimdi yok olmuş olan bu kırlarda alıçlar çiçek açardı. Sonuç olarak kır rüzgârları Soho’da evsiz, başıboş dolaşan yoksullar gibi orada burada sürünmek yerine, hayat ve enerjiyle dolu olarak, özgürce eserlerdi; mevsimi geldiğinde üzerinde şeftalilerin olgunlaştığı, çok uzakta olmayan pek çok güney duvarı vardı.</p>

  <p class="normal1">Günün erken saatlerinde, yaz güneşi sokağın bu köşesine vuruyordu; ama sokaklar ısınmaya başladığında köşe gölgede kalıyordu. Yine de çok karanlık olmuyordu, uzaktan göz kamaştırıcı parlaklığı görülebiliyordu. Serin bir yerdi, sakin, ama neşeli, yankılar için harika ve de kalabalık sokaklardan uzak bir limandı.</p>

  <p class="normal1">Böyle bir limanda sessiz bir geminin olması gerekirdi; vardı da. Doktor büyük ve sessiz bir evin iki katında oturuyordu; gün boyunca birçok uğrayan olurdu, ama gelişleri gidişleri pek az duyulurdu; geceleri ise ne ziyaretçi ne de ses olurdu. Yeşil yapraklarının hışırdadığı bir çınar ağacının bulunduğu avludan geçilerek ulaşılan arkadaki binada, kilise orglarının yapıldığı, gümüş işlendiği ve de koridorun duvarından çıkan altın bir kolu olan gizemli bir dev tarafından altın dövüldüğü iddia ediliyordu; öyle ki, sanki kendini döverek değerini artırıyor ve tüm ziyaretçileri benzer bir dönüşümle tehdit ediyordu. Bu işlerin veya söylentiye göre yukarıda yaşayan yalnız kiracının ya da aşağıda muhasebe ofisi olduğu iddia edilen, araba süsü yapan adamın ne sesleri işitilmiş ne de kendileri görülmüşlerdi. Arada sırada ceketini giyen, yolunu şaşırmış bir işçi koridordan geçerdi veya bir yabancı buraya dikkatle bakardı ya da avlunun öteki tarafından bir şıngırtı veya o altın kollu devin bir vuruşu duyulurdu. Ancak bunlar istisnai durumlardı ve evin arkasında bulunan çınar ağacındaki serçelerle evin önündeki köşeden yankılanan sesler, pazar sabahından cumartesi gecesine dek kendi bildiklerini okurlardı.</p>

  <p class="normal1">Doktor Manette eski ününün ve kulaktan kulağa dolaşan hikâyesinin kendisine getirdiği hastalarını burada kabul ediyordu. Mesleki bilimsel birikimi, dikkati ve dâhice deneyler yürütmedeki yeteneğiyle ilgi görüyor ve de istediği kadar para kazanıyordu.</p>

  <p class="normal1">O güzelim pazar öğle sonrasında, Bay Jarvis Lorry sokağın köşesindeki bu sessiz evin zilini çaldığında aklından geçenler bunlardı.</p>

  <p class="normal1">“Doktor Manette evde mi?”</p>

  <p class="normal1">Birazdan evde olurmuş.</p>

  <p class="normal1">“Bayan Lucie evde mi?”</p>

  <p class="normal1">O da birazdan evde olurmuş.</p>

  <p class="normal1">“Bayan Pross evde mi?”</p>

  <p class="normal1">Evde olabilirmiş, ancak bir hizmetçinin Bayan Pross’un niyetini önceden tahmin etmesi mümkün olmadığı için kesin olarak bir şey söyleyemezmiş.</p>

  <p class="normal1">“Ben evde olduğuma göre yukarı çıkayım,” dedi Bay Lorry.</p>

  <p class="normal1">Doktorun kızı, doğduğu ülke hakkında hiçbir şey bilmemesine rağmen, bu ülkenin en yararlı ve en iyi özelliklerinden biri olan kısıtlı imkânlarla çok şey yaratma yeteneğini doğuştan almış gibi görünüyordu. Mobilyalar sadeydi, ama değerli olmadıkları halde zevkli ve yaratıcı birçok küçük süs eşyası ile güzellikleri öyle ortaya çıkarılmıştı ki yarattıkları etki çok hoştu. İnce, zarif eller, duru gözler ve güzel duygularla düzenlenmiş olan bu odalar, en büyüğünden en küçüğüne her eşyanın yerleştirilmesi, renklerin uyumu, ucuz ve basit çeşitli süs eşyalarından idareli davranılarak oluşturulmuştu. Birbirlerine zıt olmalarına rağmen öyle şık ve güzel görünüyorlardı ki, bu anlamda yaratıcısını da yansıtıyorlardı. Bay Lorry orada durmuş etrafına bakarken, sanki sandalye ve masalar ona artık çok iyi bildiği o bakışla bakıp, beğenip beğenmediğini soruyor gibiydiler.</p>

  <p class="normal1">Bir katta üç oda vardı; hepsi hava alabilsin diye kapıları açık bırakılmıştı. Bay Lorry odalar arasında gözlemlediği hoş benzerliğe gülümseyerek birinden diğerine geçti. En güzeli ilk odaydı; içinde Lucie’nin kuşları, çiçekleri, kitapları, çalışma masası ve suluboya kutusu vardı; ikincisi aynı zamanda yemek odası olarak da kullanılan doktorun muayenehanesiydi; avludaki çınar ağacının rüzgâr estikçe hışırdayan yapraklarının benek benek gölgelerinin düştüğü üçüncüsü ise, bir köşesinde Paris’in Saint Antoine mahallesindeki şarap dükkânının üstünde, beşinci kattaki kasvetli tavan arasında bulunan, şimdi ise kullanılmayan o ayakkabı tezgâhı ile alet kutusunun durduğu doktorun yatak odasıydı.</p>

  <p class="normal1">Bay Lorry, orada durarak, “Ona acısını hatırlatacak şeyi neden saklıyor ki?” dedi kendi kendine.</p>

  <p class="normal1">“Buna neden şaşırıyorsunuz?” diye karşılık veren beklenmedik soruyla irkildi.</p>

  <p class="normal1">Soru Bayan Pross’tan gelmişti. Kızıl saçlı, yabani, güçlü elleriyle, Dover’daki Royal George Oteli’nde tanıştığı ve o zamandan bu yana tanışıklıkları süren kadın.</p>

  <p class="normal1">“Düşünmüştüm ki...” diye söze başladı Bay Lorry.</p>

  <p class="normal1">“Pöh! Düşünmüşmüş!” diye tekrarladı Bayan Pross. Bunun üzerine Bay Lorry devam etmedi.</p>

  <p class="normal1">“Nasılsınız?” diye sordu kadın. Sert bir ses tonu kullanmıştı, ama yine de ona karşı kötü niyet beslemediğini göstermek ister gibiydi.</p>

  <p class="normal1">“Oldukça iyiyim, teşekkür ederim,” diye cevap verdi Bay Lorry kibarca. “Siz nasılsınız?”</p>

  <p class="normal1">“Pek iyiyim diyemem.”</p>

  <p class="normal1">“Öyle mi?”</p>

  <p class="normal1">“Ah! Öyle!” dedi Bayan Pross. “Küçükhanım için çok üzülüyorum.”</p>

  <p class="normal1">“Öyle mi?”</p>

  <p class="normal1">“Tanrı aşkına, ‘Öyle mi?’ dışında bir şey söyleyin, yoksa sıkıntıdan öldüreceksiniz beni,” dedi Bayan Pross. Boyunun aksine kısa konuşurdu.</p>

  <p class="normal1">Bir değişiklik olsun diye Bay Lorry, “O zaman, gerçekten mi?” diye karşılık verdi.</p>

  <p class="normal1">“‘Gerçekten mi?’ de yeterince kötü, ama yine de diğerinden daha iyidir. Evet, çok üzülüyorum,” diye cevap verdi Bayan Pross.</p>

  <p class="normal1">“Nedenini sorabilir miyim?”</p>

  <p class="normal1">“Benim küçük kuşuma kesinlikle layık olmayan düzinelerce adamın buraya gelip onunla ilgilenmesini istemiyorum,” dedi Bayan Pross.</p>

  <p class="normal1">“Bu amaçla düzinelerce adam mı geliyor?”</p>

  <p class="normal1">“Yüzlerce,” dedi Bayan Pross.</p>

  <p class="normal1">Onun zamanının öncesindeki ve sonrasındaki diğer bazı insanlarda da olduğu gibi bu hanımın da, söylediği şey şüpheyle karşılanınca abartma huyu vardı.</p>

  <p class="normal1">“Vay canına!” dedi Bay Lorry, bulabildiği en güvenli söz buydu.</p>

  <p class="normal1">“On yaşından beri sevgili küçüğümle birlikte yaşıyorum ya da o benimle yaşıyor. Bunun için bana para ödüyor ki kesinlikle ödememiş olması gerekirdi, yemin edebilirim ki, eğer bunu karşılayabilecek gücüm olsaydı on yaşından beri ona para almadan bakardım. Ancak bu gerçekten çok zor,” dedi Bayan Pross.</p>

  <p class="normal1">Neyin çok zor olduğunu tam olarak anlamasa da Bay Lorry başını salladı. Vücudunun bu önemli parçasını her şeye uyan bir çeşit sihirli pelerin gibi kullanırdı.</p>

  <p class="normal1">“Bebeğime hiç layık olmayan çeşit çeşit insanlar sürekli çıkıp geliyor,” dedi Bayan Pross. “Siz bunu başlattığınızda...”</p>

  <p class="normal1">“Başlattığımda mı, Bayan Pross?”</p>

  <p class="normal1">“Siz başlatmadınız mı? Babasını hayata kim geri döndürdü?”</p>

  <p class="normal1">“Ah! Eğer başlattığım şey buysa...” dedi Bay Lorry.</p>

  <p class="normal1">“Sanırım sona erdirmek değildi yaptığınız? Diyordum ki, bunu başlattığınızda durum yeterince kötüydü zaten; Doktor Manette’in herhangi bir kusuru olduğunu söylemiyorum, sadece böyle bir evlada layık değil. Onu suçlamıyorum, o koşullar altında kimse suçlanamaz. Onu bağışlayabilirdim ama onun peşinden gelen bir yığın insanın küçükhanımın sevgisini benden almaya çalışmaları iki kat, üç kat daha zor.”</p>

  <p class="normal1">Bay Lorry, Bayan Pross’un çok kıskanç biri olduğunu biliyordu. Ama artık onun bu tuhaflığının arkasında, sadece kadınlar arasında rastlanan, saf sevgi ve hayranlık için, kendilerini kaybettikleri gençliğe, asla sahip olamadıkları güzelliğe, asla elde edecek kadar şanslı olmadıkları başarılara, kendi kasvetli hayatları üzerinde asla parıldamamış parlak umutlara gönüllü kölelik eden o fedakâr yaratıklardan biri olduğunu da görüyordu. Bay Lorry, yürekten gelen bağlılıktan daha iyi hiçbir şey olmadığını bilecek kadar dünyayı tanıyordu; herhangi bir maddi çıkar gütmeden, karşılıksız sunulan şeye öyle büyük bir saygısı vardı ki kafasında yaptığı bir değerlendirme ile –aşağı yukarı hepimiz bu tür değerlendirmeler yaparız– Bayan Pross’u alt kademe meleklere, Tellson’da hesabı olan, Doğa’dan ve onun sanatından ondan çok daha fazlasıyla nasibini almış pek çok hanımdan daha yakın tutuyordu.</p>

  <p class="normal1">“Bir kişi dışında küçüğüme layık biri olmadı ve olmayacak da,” dedi Bayan Pross; “o da benim kardeşim Solomon’du, eğer bir hata yapmasaydı.”</p>

  <p class="normal1">İşte yine: Bay Lorry, Bayan Pross’un şahsi geçmişiyle ilgili soruşturması sonucu, erkek kardeşi Solomon’un, kadının sahip olduğu her şeyi kumarda kaybederek, onu ilelebet yoksulluğuyla baş başa bırakan ve sonra da en ufak bir vicdan azabı duymayan kalpsiz alçağın biri olduğu gerçeğini öğrenmişti. Bayan Pross’un Solomon’a duyduğu bağlılık Bay Lorry için önemliydi ve kadın hakkında olumlu düşüncelere sahip olmasında payı vardı.</p>

  <p class="normal1">Salona dönüp dostça bir hava içinde oturduklarında Bay Lorry, “Şu an için yalnız olduğumuza ve ikimiz de işadamı olduğumuza göre, sormama izin verin. Doktor, Lucie ile konuşurken ayakkabı yaptığı günlerden söz ediyor mu?” dedi.</p>

  <p class="normal1">“Asla.”</p>

  <p class="normal1">“Ama yine de o tezgâhı ve aletleri yanında tutuyor?”</p>

  <p class="normal1">“Ah!” diye karşılık verdi Bayan Pross, başını sallayarak. “Ama kendisinin bunu hiç düşünmediğini söylemedim.”</p>

  <p class="normal1">“Sizce bunu çok mu düşünüyor?”</p>

  <p class="normal1">“Evet.”</p>

  <p class="normal1">“Şey mi sanıyorsunuz...” diye söze başladı Bay Lorry, ama Bayan Pross onun sözünü kesti:</p>

  <p class="normal1">“Hiçbir şey sanmıyorum. Hiç hayal gücüm yoktur.”</p>

  <p class="normal1">“Pekâlâ, düzeltelim. Şeyi hiç düşünüyor musunuz… Arada sırada düşünüyorsunuzdur herhalde.”</p>

  <p class="normal1">“Arada sırada,” diye karşılık verdi Bayan Pross.</p>

  <p class="normal1">Bay Lorry, ışıltılı gözlerinde gülümser bir ifadeyle, nazikçe kadına bakarken devam etti: “Acaba Doktor Manette’in onca yıl tutuklu kalması ile ilgili bir bilgisi olduğunu, hatta belki bunu ona yapanın adını bildiğini düşünüyor musunuz?”</p>

  <p class="normal1">“Bu konuda küçüğümün bana söylediği dışında hiçbir şey bilmiyorum.”</p>

  <p class="normal1">“Nedir bu?”</p>

  <p class="normal1">“Babasının bu konuda bir şeyler bildiğini düşünüyor.”</p>

  <p class="normal1">“Bütün bu soruları sormama kızmayın; çünkü ben sadece can sıkıcı bir işadamıyım, siz de bir iş kadınısınız.”</p>

  <p class="normal1">“Can sıkıcı mı?” diye sordu Bayan Pross, sakin bir tavırla.</p>

  <p class="normal1">Bu alçakgönüllü sıfatı kullanmamış olmayı yeğleyen Bay Lorry, “Hayır, hayır. Kesinlikle hayır. İşimize dönelim... Hepimizin, suçsuz olduğunu tartışmasız kabul edip, bundan emin olduğumuz Doktor Manette’in bu konudan hiç bahsetmemesi dikkat çekici değil mi? Aramızda yıllar önce kurulmuş bir iş ilişkisi olmasına ve şimdi de samimi olmamıza rağmen bana söylememesini kastetmiyorum; kendisinin bu kadar içten bağlı olduğu ve ona bu kadar içten bağlı olan kızıyla konuşmamasından bahsediyorum. İnanın Bayan Pross, konuyu size açmamın nedeni merak değil, gerçek bir ilgi,” dedi.</p>

  <p class="normal1">“Pekâlâ! Anladığım kadarıyla bütün bunlar onu korkutuyor,” dedi Bayan Pross, adamın özür diler gibi bir tonda konuşması karşısında yumuşayarak.</p>

  <p class="normal1">“Korkmak mı?”</p>

  <p class="normal1">“Niye korktuğu çok açık bence. Dehşet verici bir anı. Üstelik kendini kaybetmesi bu yüzden oldu. Kendini nasıl kaybettiğini veya nasıl iyileştiğini bilmediği için tekrarlanıp tekrarlanmayacağından emin olamıyor. Bence sadece bu bile konuyu tatsız kılmak için yeterli.”</p>

  <p class="normal1">Bay Lorry’nin beklediğinden daha derin bir açıklamaydı bu. “Doğru,” dedi. “Düşüncesi bile korkutucu. Yine de zihnimde bir kuşku dolanıyor Bayan Pross. Acaba bu konuyu daima içinde tutması Doktor Manette için iyi mi? Aslında bu kuşku ve huzursuzluk beni konuyu sizinle konuşmaya itti.”</p>

  <p class="normal1">“Bir şey yapılamaz,” dedi Bayan Pross başını sallayarak. “Bu konudan bahsettiğiniz anda kötüleşiyor. Kendi haline bırakmak en iyisi. Kısacası, hoşumuza gitse de gitmese de, onu kendi haline bırakmalıyız. Bazen gecenin bir saatinde kalktığını, odasında bir aşağı bir yukarı yürüdüğünü duyuyoruz. Küçüğüm onun, kafasında eski hücresinde bir aşağı bir yukarı gezindiğini fark etti artık. Aceleyle onun yanına gidiyor ve sakinleşene dek beraber yürüyorlar. Ama huzursuzluğunun gerçek nedeni ile ilgili ona asla tek bir kelime dahi söylemiyor; kızı da ona bir şey sormamanın en iyisi olduğunu düşünüyor. Kızının sevgisi ve arkadaşlığı onu kendine getirene kadar konuşmadan birlikte bir aşağı, bir yukarı yürüyüp duruyorlar.”</p>

  <p class="normal1">Bayan Pross’un, hayal gücüm yoktur demesine rağmen, ‘bir aşağı bir yukarı’ sözcüklerini tekrarlaması, aklından çıkmayan üzücü bir düşüncenin göstergesiydi ve bu da onun da bir hayal gücü olduğunu kanıtlıyordu.</p>

  <p class="normal1">Bu köşenin yankılanmaya en uygun köşe olduğu söylenmişti; yaklaşan ayak sesleri öyle yankılanıyordu ki, bahsedilen şu yorucu aşağı yukarı gezinmeler başlamıştı sanki. “İşte geldiler!” dedi Bayan Pross ve konuşmayı keserek ayağa kalktı. “Birazdan yüzlerce insan gelir!”</p>

  <p class="normal1">Akustik özellikleri çok garip olan bir köşeydi bu, öyle ki ayak seslerini işittiği baba ve kızına bakmak için açık pencerenin önünde duran Bay Lorry hiç gelmeyeceklerini düşünmeye başladı. Sanki sadece yankılar kesilmemiş, onlara sebep olan ayak sesleri de gitmiş, duyulmaz olmuştu; ama onların yerine hiç gelmeyen başka ayak seslerinin yankıları duyulacak, yaklaşmış gibiyken de kesileceklerdi. Ancak sonunda baba ve kızı gözüktüler. Bayan Pross da onları karşılamak üzere sokak kapısında hazırdı.</p>

  <p class="normal1">Bayan Pross, kızıl, yabani, sert görünümüne rağmen, sevgili kızı yukarı geldiğinde onun şapkasını çıkarıp mendilinin ucuyla tozlarını silkeleyip pelerinini bir kenara kaldırmak üzere katlarken, kadınların en kendini beğenmişi ve de en güzelinin belki kendi saçını tararken duyabileceği kadar büyük bir gururla kızın gür saçlarını açıp havalandırırken çok sevimli görünüyordu. Sevgili kızı da ona sarılarak teşekkür edip onun kendisi için yorulmasına itiraz ederken hoş görünüyordu; genç kız bu itirazı ancak şaka yollu söylemeye cesaret edebilirdi, aksi halde Bayan Pross buna kırılabilir, odasına çekilip ağlayabilirdi. Doktor da onları seyrederken çok hoş ve mutlu görünüyordu; Bayan Pross’a Lucie’yi fazla şımarttığını söylüyordu, ama kendi ses tonu ve bakışları, Bayan Pross kadar, hatta mümkün olsa ondan daha da şımartıcıydı. Bay Lorry de yüzünde içten bir ifadeyle, bu yaşında kavuştuğu bu yuvada onu aydınlattıkları için bekârlık yıldızlarına teşekkür ederek bütün bu manzarayı seyrederken çok sevimli görünüyordu. Ama bu manzarayı görmeye yüzlerce kişi gelmedi ve Bay Lorry, Bayan Pross’un kehanetinin gerçekleşmesi için boşuna bekledi.</p>

  <p class="normal1">Yemek zamanı gelmişti, ama yüzlerce kişi hâlâ görünürlerde yoktu. Küçük evin işlerinin yürütülmesinde Bayan Pross alt katların sorumluluğunu üzerine almıştı ve bunu muntazam bir şekilde yerine getiriyordu. Yaptığı yarı İngiliz, yarı Fransız mütevazı yemekler o kadar iyi pişirilir ve o kadar güzel bir şekilde servis edilirdi ki hiçbir şey bundan daha iyi olamazdı. Kurduğu dostluklar hep bir amaca yönelik olan Bayan Pross, birkaç şilin karşılığında ona mutfak sırları verecek, yoksul düşmüş Fransızları<a href="../Text/Iki-Sehrin-Hikayesi_split_055.html#footnote-127975-45" id="footnote-127975-45-backlink">[45]</a> arayarak Soho’yu ve civar semtleri dolaşırdı. Galya’nın bu düşmüş kızları ve oğullarından öyle harika beceriler öğrenmişti ki ev işlerine bakan kadın ve genç kız Bayan Pross’a, kendilerini bir tavuk, bir tavşan, bahçeden birkaç sebze almaları için gönderip, onları istediği herhangi bir şeye çeviren bir büyücü veya Külkedisi’nin iyilik perisi gözüyle bakıyorlardı.</p>

  <p class="normal1">Bayan Pross, pazar günleri doktorun sofrasında yemek yerdi. Ama diğer günler yemeğini, belli olmayan saatlerde evin alt katında, kimi zaman da ikinci kattaki kendi odasında, yani küçükhanımından başka kimsenin girmesine izin olmayan mavi odasında yemekte ısrarcıydı. O gün küçükhanımın tatlı yüzünü ve kendisini memnun etme çabalarını geri çevirmeyen Bayan Pross fazlasıyla uysal davranmış, böylelikle yemek de çok güzel geçmişti.</p>

  <p class="normal1">Bunaltıcı bir gündü, yemekten sonra Lucie şarabın çınar ağacının altına getirilmesini ve orada açık havada oturmalarını önerdi. Her şey onun istediği gibi olduğu ve onun etrafında döndüğünden hep birlikte dışarıya çıkıp çınar ağacının altına geçtiler. Lucie de özellikle Bay Lorry için şarabı aşağıya taşıdı. Bir süredir kendisini Bay Lorry’nin şarap taşıyıcısı olarak atamıştı; çınar ağacının altında oturup konuşurlarken onun bardağını hep dolu tuttu. Konuştukları sırada evlerin gizemli arka yüzleri gizlice onlara bakıp duruyor, çınar ağacı da kendi diliyle başlarının üstünde onlara bir şeyler fısıldıyordu.</p>

  <p class="normal1">Yüzlerce kişi hâlâ ortaya çıkmamıştı. Onlar çınarın altında otururken Bay Darnay geldi, ama o da gelen tek kişiydi. Doktor Manette onu nazik bir biçimde karşıladı, Lucie de öyle. Ama Bayan Pross’un kafasını ve vücudunu birdenbire bir titreme almış ve hemen eve çekilmişti. Bu rahatsızlıktan pek sık musdarip olurdu ve samimi konuşmalarda bunu “bir sinir nöbeti” diye adlandırırdı.</p>

  <p class="normal1">Doktorun keyfi yerindeydi ve oldukça genç görünüyordu. Böyle zamanlarda Lucie ile arasındaki benzerlik çok belirginleşiyordu. Yan yana oturup da, genç kız onun omzuna yaslanıp, babası da onun sandalyesinin arkasına kolunu dayadığında, bu benzerliği seyretmek çok hoş oluyordu.</p>

  <p class="normal1">Doktor bütün gün pek çok konuda alışılmadık bir canlılıkla konuşmuştu. Ağacın altında otururlarken söz, Londra’nın eski binalarından açılınca Bay Darnay, “Söyleyin Doktor Manette, Kule’nin<a href="../Text/Iki-Sehrin-Hikayesi_split_055.html#footnote-127975-46" id="footnote-127975-46-backlink">[46]</a> tamamını gördünüz mü?” diye sordu.</p>

  <p class="normal1">“Lucie ile birlikte oraya tesadüfen gittik. Çok ilgi çekici bir yer olduğunu anlayacak kadar gördük, ama tamamını değil.”</p>

  <p class="normal1">“Hatırlarsanız, ben de orada bulundum,” dedi gülümseyerek Darnay, öfkeyle kızarmıştı. “Başka bir kimlikle, fazla bir şey görmeme izin verecek bir kimlikle değil. Oradayken bana garip bir şey anlattılar.”</p>

  <p class="normal1">“Neydi?” diye sordu Lucie.</p>

  <p class="normal1">“Binada bazı değişiklikler yaparken işçiler uzun yıllar önce inşa edilen, ama unutulan eski bir zindana rastlamışlar. İç duvarlarındaki her bir taş tutuklular tarafından kazınan yazılarla kaplıymış; tarihler, isimler, şikâyetler ve dualar. Duvarın bir köşesindeki taşta da idama gittiği anlaşılan bir mahkûm son olarak üç harf kazımış. Çok kötü bir aletle, aceleyle ve titreyen bir elle kazınmışmış bu harfler. Başlangıçta K.A.S. diye okumuşlar; ama daha dikkatli inceleyince son harfin Z olduğu anlaşılmış. İsmi bu harflerle başlayan bir mahkûmun kaydı veya hikâyesi yokmuş ve ismin ne olabileceğine dair pek çok işe yaramaz tahminde bulunulmuş. Sonunda bunların bir adın baş harfleri değil de KAZ kelimesinin kendisi olduğu öne sürülmüş. Yazının altındaki yer dikkatle incelenmiş ve bir taşın veya tuğlanın ya da parke taşının kalıntılarının altındaki toprakta küçük deri bir kutunun veya çantanın külleriyle karışmış kâğıt külleri bulmuşlar. Bilinmeyen mahkûmun ne yazdığı hiçbir zaman okunamayacak, ama bir şey yazdığı ve gardiyandan sakladığı açıkmış.”</p>

  <p class="normal1">“Babacığım!” diye bağırdı Lucie, “Sen hastasın!”</p>

  <p class="normal1">Doktor birden elini başına koyarak ayağa kalkmıştı. Davranışı ve bakışı hepsini çok korkuttu.</p>

  <p class="normal1">“Hayır, canım, hasta değilim. Düşen iri yağmur damlaları birden irkiltti. İçeri girsek iyi olur.”</p>

  <p class="normal1">Neredeyse hemen kendine gelmişti. Yağmur gerçekten de iri damlalarla yağıyordu. Doktor elinin tersi üzerindeki yağmur damlalarını gösterdi. Ama ortaya çıkarılanlarla ilgili anlatılanlara dair tek kelime dahi söylemedi ve içeri girerlerken Bay Lorry o işadamlarına özgü gözleriyle, doktorun yüzünde Charles Darnay’a doğru döndüğü sırada, adliye koridorlarında gene ona bakarkenki o aynı tuhaf bakışı yakaladı ya da yakaladığını sandı.</p>

  <p class="normal1">Ancak bu bakış o kadar çabuk kayboldu ki, Bay Lorry kendinden şüphe etti. Salondaki altın kollu devin altında durmuş, diğerlerine bu gibi küçük sürprizlere henüz pek alışamadığını, yağmurun kendisini irkilttiğini söylerken en az o dev kadar sapasağlamdı.</p>

  <p class="normal1">Çay saatinde, Bayan Pross her tarafının seyirdiği başka bir nöbet geçirirken çay yapmaya çalışıyordu ve hâlâ şu yüzlerce kişi ortada görünmemişti. Bay Carton gelmişti, ama o da Charles Darnay’la sadece iki kişi ederdi.</p>

  <p class="normal1">Gece o kadar sıcak ve nemliydi ki, kapı ve pencereler açık oturdukları halde sıcak onları alt etmişti. Çay sofrası kaldırıldıktan sonra hepsi bir pencerenin önüne geçip yoğun alacakaranlığı izlemeye koyuldular. Lucie babasının yanında, Darnay da onun yanında oturuyordu; Carton ise bir pencereye dayanmış duruyordu. Perdeler uzun ve beyazdı; zaman zaman ani bir rüzgâr köşeye doğru eserek perdeleri tavana doğru kaldırıyor ve hayalet kanatları gibi dalgalandırıyordu.</p>

  <p class="normal1">“Yağmur hâlâ yağıyor; iri, ağır ve seyrek düşen damlalarla,” dedi Doktor Manette. “Fırtına yavaş yavaş geliyor.”</p>

  <p class="normal1">“Geldiği kesin,” dedi Carton.</p>

  <p class="normal1">Bir şeyleri seyreden ve bekleyen insanların çoğunlukla yaptığı gibi alçak sesle konuşuyorlardı, karanlık bir odada şimşek çakmasını bekleyip seyredenlerin her zaman yaptığı gibi.</p>

  <p class="normal1">Sokaklarda, fırtına patlamadan sığınacak bir yere gitmek isteyen insanlar büyük bir telaşla koşturuyorlardı; yankılar bakımından harika olan köşede gelen geçenlerin ayak sesleri yankılanıyordu, ama yine de sadece ayak seslerinin yankısı duyuluyordu.</p>

  <p class="normal1">“Bir yığın insan ama yine de ıssız,” dedi Darnay bir süre dinledikten sonra.</p>

  <p class="normal1">“Sizce de etkileyici değil mi, Bay Darnay?” diye sordu Lucie. “Bazen hayal görene kadar bütün bir akşam burada oturuyorum. Ama o kadar karanlık ve kasvetli ki, bu gece aptalca bir hayalin gölgesi bile ürpertiyor beni; her şey o kadar kasvetli ve karanlık ki.”</p>

  <p class="normal1">“Anlatın da biz de ürperelim. Ne olduğunu anlayabiliriz belki.”</p>

  <p class="normal1">“Size anlamsız gibi gelebilir. Bu tür hayaller ancak yaratıldığı an etkileyici olurlar sanırım, anlatılmazlar. Bazen bütün bir akşam burada dışarıyı dinleyerek yalnız başıma oturup, ayak seslerinin yankılarının hayatlarımıza giren ayak sesleri olduklarını düşünürüm.”</p>

  <p class="normal1">“Eğer öyleyse, hayatımıza bir gün büyük bir kalabalık girecek demektir,” diye araya girdi Sydney Carton o ters tavrıyla.</p>

  <p class="normal1">Ayak seslerinin ardı arkası kesilmiyordu ve aceleleri gittikçe artıyordu. Köşe, ayak sesleriyle tekrar tekrar yankılanıyordu; bazen pencerenin altından, bazen odanın içinden geliyor; bazısı geliyor, bazısı gidiyor, bazısı mola veriyor ya da hepten duruyor gibiydiler. Hepsi onlara uzak sokaklardaydılar, bir tanesi bile gözükmüyordu.</p>

  <p class="normal1">“Bütün bu ayak sesleri hepimize birden mi geliyorlar, yoksa onları aramızda paylaşacak mıyız, Bayan Manette?”</p>

  <p class="normal1">“Bilmiyorum, Bay Darnay; aptalca bir hayal olduğunu söylemiştim, ama siz sordunuz. Ben kendimi buna kaptırdığımda yalnızdım. O zaman bunları benim ve babamın hayatına girecek insanların ayak sesleri olarak hayal etmiştim.”</p>

  <p class="normal1">“Ben onları hayatıma alıyorum!” dedi Carton. “Hiçbir soru sormuyorum ve şart koşmuyorum. Üzerimize doğru gelen büyük bir kalabalık var Bayan Manette ve onları şimşek çaktığında görüyorum.” Son sözleri pencerede oturduğu için onu aydınlatan kuvvetli bir şimşekten sonra eklemişti. “Ve onları duyuyorum!” diye ekledi tekrar bir gök gürültüsünden sonra. “İşte geliyorlar, hızla, şiddetle ve öfkeyle!”</p>

  <p class="normal1">Söz ettiği şey, yağmurun bastırması ve gürültüsüydü. Adam sustu çünkü gürültü bütün sesleri bastırıyordu. Boşanan yağmurla beraber gök gürültüsü ve şimşeklerle unutulmayacak bir fırtına koptu. Gece yarısı ay yükselene dek gök gürlemesi, şimşek ve yağmur bir dakika bile durmadı.</p>

  <p class="normal1">Hava açtığında ve Bay Lorry ayağında uzun çizmeler, elinde bir fenerle, ona eşlik eden Jerry’yle birlikte Clerkenwell’e dönüş yoluna çıktığında Saint Paul Kilisesi’nin büyük çanı gecenin birini vuruyordu. Soho ve Clerkenwell arasında ıssız yerler vardı ve yankesicilere dikkat eden Bay Lorry daima Jerry’yi yanına alırdı. Ancak genellikle bu dönüş iki saat önce olurdu.</p>

  <p class="normal1">“Ne geceydi! Neredeyse ölüleri mezarlarından çıkaracak bir gece, Jerry,” dedi Bay Lorry.</p>

  <p class="normal1">“Ben hiç böyle bir gece görmedim, efendim, göreceğimi de sanmıyorum,” diye karşılık verdi Jerry.</p>

  <p class="normal1">“İyi geceler, Bay Carton,” dedi işadamı. “İyi geceler, Bay Darnay. Birlikte tekrar böyle bir gece görür müyüz!”</p>

  <p class="normal1">Belki. Belki büyük kalabalığın, büyük bir akın halinde ve gürültüyle üzerlerine doğru gelişini de göreceklerdi.</p>
</body>
</html>
