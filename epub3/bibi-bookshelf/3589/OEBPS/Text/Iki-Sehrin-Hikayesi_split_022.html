<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_20">VIII<br class="chapter" />
  Monsenyör Taşrada</h2>

  <p class="normal1">Pek bol olmayan buğdaylarıyla parıldayan güzel bir manzaraydı. Mısır ekili olması gereken topraklarda cılız çavdar tarlaları, buğday yerine bezelye, fasulye ve en bayağı sebzelerin tarlaları. Onu ekip biçen kadın ve erkekler gibi, cansız doğada da bitkilere isteksizce hayat veriyormuş gibi bir görüntü vardı. Her şeyden vazgeçmek, kuruyup gitmek istiyordu sanki.</p>

  <p class="normal1">Marki dört at tarafından çekilen, iki arabacının sürdüğü yolculuk arabasında (ki daha hafif olmalıydı) dik bir yokuşu tırmanıyordu. Marki’nin yüzündeki kızarıklık asil kanından değildi; kontrolü dahilinde olmayan, dış kaynaklı bir nedenden dolayı batan güneşin rengi vurmuştu yüzüne.</p>

  <p class="normal1">Tepeye vardığında günbatımı arabayı öyle bir ışığa boğdu ki, arabanın içindeki yolcu koyu kırmızıya gömülmüştü. “Şimdi batacak,” dedi Marki ellerine bakarak, “Şimdi.”</p>

  <p class="normal1">Gerçekten de güneş öyle alçalmıştı ki, ansızın batıverdi. Arabanın tekerleğine ağır bir takoz yerleştirilip, araba bir toz bulutu içinde, külümsü bir kokuyla aşağıya doğru yavaşça kayınca kızıllık da birdenbire kayboldu. Güneş ve Marki beraberce batmışlardı. Takoz tekerlekten çıkarıldığında kızıllıktan eser kalmamıştı.</p>

  <p class="normal1">Geride taşlı, engebeli, geniş ve açık bir arazi kalmıştı. Tepenin dibinde küçük bir köy, engin bir düzlük ve onun da arkasında bir tepe, bir kilise kulesi, bir rüzgâr değirmeni, av için bir orman ve üzerinde hapishane olarak kullanılan bir kale olan sarp bir kayalık vardı. Marki evine yaklaşmakta olan biri edasıyla, gece bastırdıkça kararan bu siluetlere bakıyordu.</p>

  <p class="normal1">Köyün, yoksul bira imalathanesi, yoksul bir tabakhanesi, posta atları için yoksul bir ahırı, çeşmesi ve bilinen bütün yoksul şeylerin olduğu yoksul bir sokağı vardı; yoksul insanları da. Bütün insanları yoksuldu ve pek çoğu kapılarının önünde oturmuş, akşam yemeği için birkaç küçük soğan ya da benzeri şeyler doğruyorlardı. Bir kısmı ise çeşmede yaprak ve ot gibi topraktan gelip de yenebilecek en önemsiz ürünleri yıkıyorlardı. Onları yoksullaştıran şeylerin neler olduğunu gösteren işaretleri de eksik değildi; devlet için vergi, kilise için vergi, beye vergi, yerel ve genel vergi bu küçük köydeki resmi vergi levhalarına göre ödeniyordu. Bu köyün hâlâ nasıl yenilip yutulmadan kalabildiği, merak konusuydu.</p>

  <p class="normal1">Ortalıkta birkaç çocuk görünüyordu ve hiç köpek yoktu. Erkeklere ve kadınlara gelince, onlar için yeryüzündeki olasılıklar iki ile sınırlıydı: Küçük köyün aşağılarında, değirmenin altında katlanabilecekleri en kötü şartlarda bir yaşam; ya da yukarıda, kayalığın üstündeki hapishanede tutsaklık ve ölüm.</p>

  <p class="normal1">Akşam saatinde, önden gelen habercinin ve sanki Gorgolar<a href="../Text/Iki-Sehrin-Hikayesi_split_055.html#footnote-127975-51" id="footnote-127975-51-backlink">[51]</a> kendisine eşlik ediyormuş gibi, köylülerin başları üzerinde bir yılan misali kıvrılarak şaklayan kırbacının gelişini müjdelediği Marki, arabasıyla hanın kapısında durdu. Burası çeşmeye çok yakındı ve köylüler ona bakmak için işlerine ara verdiler. Marki de onlara baktı ve kendisinin ne olduğunu bilmediği bir şeyi, sefaletin ağır ağır yıpratıp tükettiği yüzleri ve bedenleri gördü. Fransızların zayıflığını, yüzyılın en iyi dönemleri boyunca İngilizlerin diline saracak olan şey, bu görüntüydü.</p>

  <p class="normal1">Marki bakışlarını, kendisi saraylı Monsenyör’ün önünde nasıl eğilmişse, onun da önünde öyle eğilen itaatkâr yüzlere çevirdi. Bunların tek farkı dalkavukluktan değil de acı çekmekten eğilmiş olmalarıydı. O sırada kır saçlı bir yol işçisi kalabalığa katıldı.</p>

  <p class="normal1">“Şu adamı bana getirin!” dedi Marki haberciye.</p>

  <p class="normal1">Adam kasketi elinde getirildi. Diğerleri Paris çeşmesindeki insanların yaptığı gibi, seyretmek ve duyabilmek için yaklaştılar.</p>

  <p class="normal1">“Yolda senin yanından geçmemiş miydim ben?”</p>

  <p class="normal1">“Geçtiniz, efendim. Bu şerefe nail oldum.”</p>

  <p class="normal1">“Hem tepeye çıkarken hem de tepenin üstünde, değil mi?”</p>

  <p class="normal1">“Doğru, efendim.”</p>

  <p class="normal1">“Öyle gözünü dikmiş neye bakıyordun?”</p>

  <p class="normal1">“Efendim, o adama bakıyordum.”</p>

  <p class="normal1">Biraz eğildi ve yıpranmış mavi kasketiyle arabanın altını işaret etti. Herkes arabanın altına bakmak için eğildi.</p>

  <p class="normal1">“Hangi adam, domuz herif? Ve neden oraya baktın?”</p>

  <p class="normal1">“Özür dilerim, efendim, takozun zincirine takılmış sallanıyordu.”</p>

  <p class="normal1">“Kim?” diye sordu yolcu.</p>

  <p class="normal1">“Adam, efendim.”</p>

  <p class="normal1">“Bu aptalları şeytan götürsün! Adamın adı ne? Buradaki bütün adamların adını bilirsin. Kimdi o?”</p>

  <p class="normal1">“Merhamet edin, efendim! Buralardan değildi. Onu hayatımda hiç görmedim.”</p>

  <p class="normal1">“Zincirde mi sallanıyordu? Boğulması için mi?”</p>

  <p class="normal1">“Yüksek izninizle efendim, işin garibi de buydu. Kafası işte böyle sallanıyordu!”</p>

  <p class="normal1">Arabanın yanına gelip sırtını arabaya dönerek yaslandı; yüzünü gökyüzüne dönüp, başını aşağı sarkıttı. Sonra toparlanarak kasketini yokladı ve selam verdi.</p>

  <p class="normal1">“Neye benziyordu?”</p>

  <p class="normal1">“Değirmenden daha beyazdı, efendim. Baştan aşağı tozla kaplanmıştı. Bir hayalet gibi beyaz ve uzundu.”</p>

  <p class="normal1">Bu benzetme küçük kalabalıkta büyük bir heyecan yarattı. Ama bütün gözler hiçbir yorumda bulunmayan Marki’ye dönmüştü. Belki de bir hayaleti var mı yok mu diye incelemek için.</p>

  <p class="normal1">“Gerçekten çok iyi yapmışsın,” dedi Marki, bu sıçanların, rahatını bozamayacakları kadar aklı başındaydı. “Arabama asılan bir hırsız görüyorsun ve o koca ağzını açmıyorsun. Pöh! Onu bir kenara çekin, Bay Gabelle!”</p>

  <p class="normal1">Bay Gabelle hem posta müdürüydü hem de bazı vergi işlerine bakardı. Sorgulamaya yardımcı olmak için büyük bir dalkavuklukla çıkagelmiş ve sorgulananın kolunu resmi bir tavırla tutmuştu.</p>

  <p class="normal1">“Hadi! Çekil kenara!” dedi Bay Gabelle.</p>

  <p class="normal1">“Bu gece köyünüzde kalmaya kalkışırsa o yabancıyı yakalayın ve yaptığı işin amacını bir öğrenin, Gabelle.”</p>

  <p class="normal1">“Emrinize amade olmaktan şeref duyarım, efendim.”</p>

  <p class="normal1">“Kaçtı mı bu adam? Nerede bu lanet herif?”</p>

  <p class="normal1">Lanet herif yarım düzine arkadaşıyla beraber çoktan arabanın altına girmiş, mavi kasketiyle zinciri gösteriyordu. Yarım düzine kadar arkadaşı tarafından aniden çekip çıkarıldı ve nefes nefese Marki’nin huzuruna getirildi.</p>

  <p class="normal1">“O adam, biz takozu yerleştirmek için durduğumuzda mı kaçıp gitti, ahmak herif?”</p>

  <p class="normal1">“Tepenin yamacında, nehre balıklama dalan biri gibi kafası önde kendini bırakıverdi, efendim.”</p>

  <p class="normal1">“Gabelle, bu işle ilgilen. Gidelim!”</p>

  <p class="normal1">Zincire bakan o yarım düzine adam, koyunlar gibi hâlâ tekerleklerin arasındaydılar. Tekerlekler o kadar ani döndü ki, kemiklerini ve derilerini kurtarabildikleri için şanslıydılar; başka kurtaracak pek bir şeyleri yoktu, yoksa bu kadar şanslı olamayabilirlerdi.</p>

  <p class="normal1">Hızla öne doğru atılıp köyden çıkan arabayı, tepeye doğru ilerlerken bayırın dikliği yavaşlattı. Araba yavaş yavaş, bir yaz gecesinin hoş kokuları arasında yukarı doğru sallanarak, ağır ağır ilerledi. Arabacılar etraflarında dolaşan binlerce minik sinek eşliğinde, sakin sakin kamçılarının uçlarını düzeltiyorlardı. Uşak atların yanında yürüyordu; önden giden haberci belli belirsiz görünüyor, ama dörtnala giden atının nal sesleri net olarak duyuluyordu.</p>

  <p class="normal1">Bayırın en dik yerinde küçük bir mezarlık belirdi. Burada bir haç ve üzerinde Kurtarıcımız’ın yeni, büyük bir heykeli vardı; tahtadan yapılmış kötü bir heykeldi ve acemi bir tahta oyucusu tarafından yapılmıştı. Ama figür gerçek hayattan esinlenerek yapılmıştı –kendi hayatından belki– çünkü korkunç derecede zayıf ve yoksul görünüyordu.</p>

  <p class="normal1">Büyük bir acıyı –çoktandır büyüyen ve büyümeye devam edecek bir acıyı– simgeleyen bu Haç’ın önünde bir kadın diz çökmüştü. Araba yaklaştığında kadın başını çevirdi, çabucak ayağa kalkarak arabanın kapısına doğru yöneldi.</p>

  <p class="normal1">“Demek sizsiniz, Monsenyör! Bir dileğim var Monsenyör.”</p>

  <p class="normal1">Monsenyör’ün yüzündeki ifade değişmemişti, ama sabırsızlıkla dışarı dönerek bağırdı:</p>

  <p class="normal1">“Neymiş bakalım! Ne var? Hep bir şeyler dilersiniz zaten!”</p>

  <p class="normal1">“Monsenyör. Yüce Tanrı aşkına! Kocam, ormancı.”</p>

  <p class="normal1">“Ne olmuş kocana, yani ormancıya? Hep aynısınız. Borcunu mu ödeyemiyor?”</p>

  <p class="normal1">“Hepsini ödedi, Monsenyör. O öldü.”</p>

  <p class="normal1">“Ya! Artık huzura kavuşmuş. Onu sana geri getirebilir miyim ki?”</p>

  <p class="normal1">“Yazık ki hayır, efendim! Yalnız kocam şurada, küçük bir ot yığınının altında yatıyor.”</p>

  <p class="normal1">“Eee?”</p>

  <p class="normal1">“Bu küçük ot yığınlarından o kadar çok var ki, efendim.”</p>

  <p class="normal1">“Yani?”</p>

  <p class="normal1">Kadın genç olmasına rağmen yaşlı gibi görünüyordu. Davranışları, çok şiddetli bir acı içinde olan birinin davranışlarıydı. Damarlı, boğum boğum olmuş ellerini bazen delice bir güçle ovuşturuyor, bazen de bir elini arabanın kapısına koyuyor, sanki bir insan göğsüymüş de bu yalvaran dokunuşları hissedebilirmiş gibi yumuşakça okşuyordu.</p>

  <p class="normal1">“Monsenyör, dinleyin beni! Şu dileğime kulak verin, Monsenyör! Kocam yoksulluktan öldü, birçok kişi yoksulluktan ölüyor ve daha pek çoğu da ölecek.”</p>

  <p class="normal1">“Eee, yani? Onları besleyeyim mi?”</p>

  <p class="normal1">“Tanrı biliyor ki ben bunu istemiyorum, Monsenyör. Benim isteğim; üzerinde kocamın adı yazan, nerede yattığını gösterebilecek bir taş ya da tahta parçası. Yoksa yeri hemen unutulup gidecek ve ben de aynı illetten öldüğüm zaman başka bir ot yığınının altına gömüleceğim. Monsenyör, o kadar çoklar, o kadar hızla artıyorlar ki, o kadar yoksulluk var ki. Monsenyör! Monsenyör!”</p>

  <p class="normal1">Uşak kadını kapıdan uzaklaştırdı. Araba kamçıların hızlandırmasıyla birden hareket ederek ilerlemeye başladı. Kadın çok geride kalmıştı ve gene Gorgoların eşlik ettiği Monsenyör, şatosuna kalan iki millik mesafeyi hızla kapatıyordu.</p>

  <p class="normal1">Yaz gecesinin güzel kokuları Monsenyör’ün etrafını sarmıştı. Aynı kokular ayrım yapmaksızın, üzerlerindeki toz içinde kalmış paçavralarıyla çalışmaktan yorgun düşmüş pek uzakta olmayan çeşmenin etrafındaki insanlar üzerine de yağmur gibi inmişti. Yol işçisi, onsuz bir hiç olduğu mavi kasketinin yardımıyla dinleyenlere, dayanabildikleri yere kadar, daha ayrıntılı olarak hayalete benzeyen adamı anlatmaya devam ediyordu. Zamanla, daha fazla dayanamayacağını anlayan dinleyiciler birer birer dağıldılar ve küçük pencerelerde ışıklar pırıldadı; pencereler kararıp gökyüzünde daha çok yıldız belirdiğinde, bu ışıklar sönmek yerine hızla gökyüzüne yükselmiş gibi göründüler.</p>

  <p class="normal1">İşte o zaman Monsenyör, yüksek çatılı bir şatonun ve dallı budaklı birçok ağacın üzerine düşen gölgesi içinde kaybolmuştu. Arabası durup, şatosunun büyük kapısı ona açıldığında bu gölge yerini bir meşalenin ışığına bırakmıştı.</p>

  <p class="normal1">“İngiltere’den gelmesini beklediğim kişi, Bay Charles geldi mi?”</p>

  <p class="normal1">“Henüz gelmediler, Monsenyör.”</p>
</body>
</html>
