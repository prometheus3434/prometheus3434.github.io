<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_43">IX<br class="chapter" />
  Oyun Başlıyor</h2>

  <p class="normal1">Sydney Carton ve hapishane kuzusu yandaki karanlık odada duyulamayacak kadar sessiz konuşurlarken Bay Lorry de Jerry’ye büyük bir kuşku ve güvensizlikle bakıyordu. Bu dürüst tüccarın, üzerine yöneltilmiş bu bakış karşısındaki tavrı hiç de bakanda güven duygusu uyandıracak nitelikte değildi; sanki elli tane bacağı varmış ve ellisini de kullanıyormuş gibi üzerine ağırlığını verdiği bacağını ikide bir değiştiriyor; tırnaklarını da kuşku uyandıracak bir şekilde çok yakından inceliyor; Bay Lorry’yle göz göze geldiği zaman eliyle ağzını perdelemesine sebep olan, tuhaf kesik kesik öksürmeye başlıyordu, ki bu davranış da öyle pek açık, samimi insanlarda rastlanan türden bir rahatsızlık olarak bilinmez.</p>

  <p class="normal1">“Jerry, buraya gel,” dedi Bay Lorry.</p>

  <p class="normal1">Bay Cruncher bir omzu önde, yanlamasına ileri doğru yürüdü.</p>

  <p class="normal1">“Sen ulaklık dışında ne iş yaptın?”</p>

  <p class="normal1">Cruncher yoğun ve sabit bakışlarını patronuna yöneltmiş, kafasında vereceği cevabı düşünüyordu ve hemen sonra parlak bir fikir buldu:</p>

  <p class="normal1">“Çiftçilikle uğraştım.”</p>

  <p class="normal1">Bay Lorry işaret parmağını öfkeyle ona doğru sallayarak, “Bana daha fazlası varmış gibi, sanki… sanki saygıdeğer ve yüce Tellson Bankası’nı paravan olarak kullanarak, kanunsuz ve kötü bir iş yapmışsın gibi geliyor. Eğer böyleyse, İngiltere’ye döndüğümüzde bu sırrını saklayacağımı sanma. Tellson’dan böyle bir şey beklenemez.”</p>

  <p class="normal1">Bay Cruncher mahcup bir ifadeyle rica etti:</p>

  <p class="normal1">“Saçlarım ağarıncaya kadar yanında sadakatle çalıştığım sizin gibi bir beyefendinin bana zarar verecek bir şeyi yapmadan önce bir kez daha düşüneceğini umuyorum, efendim. Yani olaylar öyle gerektirirse, şu an öyle bir durum var demek istemiyorum; ama diyelim ki gerektiriyor. Böyle bir durumda dahi, olayın tek taraflı olmadığı da hesaba katılmalı. Şu saatte öyle doktorlar vardır ki dürüst bir tüccar değil bir çeyrek peni, çeyrek mi dedim, ne çeyreği onun yarısını, hatta yarısının çeyreğini kazanmak için can atarken, gineleri çuvalla toplayan doktorlar var. Bu doktorlar paralarını Tellson’a getirip yatırırlar. Banka’ya kendi arabalarıyla girip çıkarken de o tüccara sinsice bakış atarlar. Ah! Tıpkı bir duman gibi, eğer öyle değilse… Böyle bir şey Tellson’ı bile etkiler. Ama insan dişi kazı istiyorsa erkeğini de beraber almak zorundadır.<a href="../Text/Iki-Sehrin-Hikayesi_split_055.html#footnote-127975-87" id="footnote-127975-87-backlink">[87]</a> Bir de Bayan Cruncher’ı düşünün. Kadıncağızın üstü başı perişan. Ama o doktorların karıları hiçbir şey için sıkıntı çekmezler; çekseler dahi bu daha fazla hasta anlamına gelir. Biri olmadan diğeri nasıl olsun ki? Hem o cenaze levazımatçıları, kilise memurları, zangoçlar ve özel gözcüler varken bir adam ne kadar kazanabilir ki? Eline geçen parayla da zavallı adamcağız zengin olamaz ki, Bay Lorry. O paradan da zaten faydalanamaz. Bir kere işin içine girdikten sonra çıkmak için fırsat kollayacaktır. Yani durum öyle olduğu takdirde demek istiyorum…”</p>

  <p class="normal1">Bay Lorry her şeye rağmen biraz yumuşamıştı.</p>

  <p class="normal1">“Of, seni gördükçe içim bunalıyor,” dedi.</p>

  <p class="normal1">“Şimdi, efendim, sizden isteyeceğim, naçizane ricam, eğer öyle bir durum doğar da gerekli olursa tabii, yoksa şu an öyle bir durum olduğunu söylemiyorum…”</p>

  <p class="normal1">“Kaçamak konuşup lafı dolandırma,” dedi Bay Lorry.</p>

  <p class="normal1">“Yo, yo, lafı dolandırmayacağım efendim,” diye sanki aklında ve söylediği şeyin altında bir şey yatmıyormuş gibi cevap vererek devam etti: “Şu an öyle bir durumun söz konusu olduğunu söylemiyorum, ama olsaydı size alçakgönüllülükle şunu önerirdim, efendim. O Temple Bar’ın önünde iskemlenin yanında benimle birlikte duran oğlum var ya, işte o çocuk artık büyüdü ve neredeyse koca bir adam oldu; sizin ayak işlerinizi görür, size ulaklık yapar, her türlü ıvır zıvır işinize bakar. Eğer öyle bir durum söz konusu olursa, ki hâlâ öyle olduğunu söylemiyorum, çünkü size kaçamak cevap vermiyor, olanı söylüyorum, bırakın orada duran o çocuk babasının yerini alsın ve annesine baksın. Çocuğun babasını da silip atmayın, sırtınızı dönmeyin ona, bunu yapmayın. Bırakın o da her zamanki gibi kazma işine devam etsin. Kazamadıklarının yerine kazsın da ailesini kollayıp gözetsin.” Bay Cruncher koluyla alnını sildi; bu, konuşmanın sonuna geldiğini gösteriyordu. “İşte, efendim, size saygılarımla, böyle bir öneride bulunurdum. Bir insan etrafında olan biten bütün bu korkunç şeyleri böyle neyin ne olduğu açıkça ortaya koyulmadan göremez ve inanın bana doğru düzgün düşünmeden pek çok şeyin hamallığını yapar. Şunu da unutmayın ki ben anlatmasam bunları bilmeyecektiniz.”</p>

  <p class="normal1">“En azından bu doğru,” dedi Bay Lorry. “Artık daha fazla konuşma. Eğer söylediklerini lafta bırakmaz gerçekleştirirsen ve de bunu hak edersen belki seninle dost kalırım. Artık tek kelime duymak istemiyorum.”</p>

  <p class="normal1">Sydney Carton ve casus karanlık odadan çıktıklarında Bay Cruncher’ın alnı kırıştı. Carton, “Güle güle Bay Barsad. Anlaşmamızı yaptık; artık benden korkmanız için bir sebep kalmadı,” dedi.</p>

  <p class="normal1">Şöminenin önündeki sandalyeye, Bay Lorry’nin hemen karşısına oturdu. Yalnız kaldıklarında Bay Lorry ona ne yaptığını sordu.</p>

  <p class="normal1">“Çok fazla bir şey değil. Mahkûmla ilgili bir sorun olursa bir defalığına yanına girebilmemi sağlayacak.”</p>

  <p class="normal1">Bay Lorry’nin yüz ifadesi değişmiş, bozulmuştu.</p>

  <p class="normal1">“En fazla bunu yapabilirdim. Daha çok şey istemek adamın kafasını baltanın altına itmek olurdu ve kendisinin de söylediği gibi ihbar edilmesi durumunda başına bundan daha kötü bir şey gelemez. Bu da durumun güçlüğü. Yapılabilecek bir şey yok,” dedi Carton.</p>

  <p class="normal1">“Ama mahkeme karşısında işler kötü giderse ona ulaşmış olmak işe yaramayacaktır.”</p>

  <p class="normal1">“Ben yarayacağını söylemedim.”</p>

  <p class="normal1">Bay Lorry bakışlarını yavaş yavaş ateşe doğru çevirdi; sevdiği bir dostuna duyduğu acıma ve bu ikinci tutuklamanın sebep olduğu büyük hayal kırıklığı artık onu bitkin düşürmüştü; son zamanlarda yaşadığı şeyler, korku ve endişe onu daha da yaşlandırmıştı ve gözünden yaşlar dökülmeye başladı.</p>

  <p class="normal1">“Siz iyi bir insan, iyi bir dostsunuz,” dedi Carton; sesi değişmişti. “Üzüldüğünüzü fark ettim de; beni affedin. Babam ağladığında ona bakamaz, yanında öylece kayıtsızca oturamazdım. Babam olsaydınız, katlandıklarınızla size şu an duyduğumdan daha fazla saygı duyamazdım. Bununla birlikte Tanrı sizi babam olma talihsizliğinden korumuş.”</p>

  <p class="normal1">Carton bu son sözlerini her ne kadar her zamanki tavrıyla söylemişse de sesinde ve konuşma tarzında gerçek bir hassasiyet ve saygı vardı; onun hiçbir zaman bu iyi yanını görmemiş olan Bay Lorry böyle bir şey için çok hazırlıksızdı ve ona elini uzattı; Carton da Bay Lorry’nin elini kibarca sıktı.</p>

  <p class="normal1">“Zavallı Darnay konusuna gelince; Lucie’ye bu konuşmalardan ve kararlaştırdığımız şeylerden bahsetmeyin. Bu, onun kocasını görmesini sağlamayacak. En kötü ihtimali, yani onun ölüm cezasına katlanabilmesi için böyle bir şey planladığımızı düşünebilir.”</p>

  <p class="normal1">Bay Lorry bunu düşünmemişti; Carton’ın da aynı şeyi düşünüp düşünmediğini anlamak için hemen ona baktı. Öyle görünüyordu; Carton bakışlarına karşılık vermiş ve ne olduğunu anlamıştı.</p>

  <p class="normal1">“Lucie aklına binlerce şey getirebilir. Düşündüğü her şey sadece sıkıntısını artıracaktır. Ona benden de bahsetmeyin. Size geldiğim ilk gün de söylediğim gibi onu görmemem daha iyi olacaktır. Onu görmeden onun için elimden gelen her şeyi yapabilirim. Sanırım şimdi onun yanına gideceksiniz, değil mi? Bu gece yıkılmış olmalı.”</p>

  <p class="normal1">“Hemen şimdi, doğruca oraya gidiyorum.”</p>

  <p class="normal1">“Buna çok sevindim. Size çok bağlı ve çok güveniyor. Nasıl görünüyor?”</p>

  <p class="normal1">“Endişeli ve mutsuz, ama yine de çok güzel.”</p>

  <p class="normal1">“Ah!”</p>

  <p class="normal1">Bu, uzun, iç çekiyormuş gibi, hatta ağlar gibi, acı dolu bir sesti. Bay Lorry’nin ateşe doğru bakan gözleri Carton’ın yüzüne dönmüştü. Bir ışık ya da bir gölge (bu yaşlı beyefendi hangisi olduğunu söyleyemezdi) çok parlak, güneşli bir günde yamacı yalayıp geçen bir değişiklik gibi adamın yüzünden gelip geçmişti. Öne doğru düşen küçük odunlardan bir tanesini ayağıyla geriye doğru itti. Beyaz kabanını ve o zamanlar moda olan uzun çizmelerini giydi; ateşin kabanın ve çizmelerin üzerine vuran ışığı, omuzlarının üzerine dökülmüş uzun kestane rengi saçlarıyla Carton’ı daha da solgun gösteriyordu. Yanan odun ayağının ağırlığı altında kırıldıktan sonra da çizmesi hâlâ odunun korları üzerindeydi ve ateşe olan bu kayıtsızlığı Bay Lorry’nin onu uyarmasına sebep oldu.</p>

  <p class="normal1">“Unutmuşum,” dedi Carton.</p>

  <p class="normal1">Bay Lorry’nin gözleri yine Carton’ın yüzüne takılmıştı. Aslında doğal bir güzelliği olan yüzünü gölgeleyen harap ve kasvetli havayı fark etti; mahkûm simaları hâlâ zihninde taze durduğu için bu yüz ona çok güçlü bir şekilde o mahkûmları anımsatmıştı.</p>

  <p class="normal1">Carton, Bay Lorry’ye dönerek, “Buradaki görevleriniz de bitti değil mi, efendim?” diye sordu.</p>

  <p class="normal1">“Evet, dün akşam Lucie’nin birden çıkıp geldiği o zaman sana burada yapabileceğim her şeyi yaptığımı söylemek üzereydim. Onları tamamen güven içinde bırakıp Paris’ten çıkabileceğimi umuyordum. Çıkış belgem var. Gitmeye hazırdım.”</p>

  <p class="normal1">İkisi de sustular.</p>

  <p class="normal1">“Oldukça uzun bir geçmişiniz var, öyle değil mi?” diye sordu Carton, üzgün ve özlem dolu bir sesle.</p>

  <p class="normal1">“Yetmiş sekiz yaşındayım.”</p>

  <p class="normal1">“Ömrünüz boyunca hep faydalı işler yaptınız; sabırla sürekli çalıştınız; güvenilen, saygı duyulan ve örnek alınan bir insan oldunuz, değil mi?”</p>

  <p class="normal1">“Kendimi bildim bileli işadamıyım. Aslında çocukluğumdan beri işadamı olduğumu söyleyebilirim.”</p>

  <p class="normal1">“Bakın yetmiş sekiz yıl boyunca nasıl bir yer doldurmuşsunuz. O yeri boş bırakıp gittiğinizde ne kadar çok kişi özleyecek sizi!”</p>

  <p class="normal1">“Yalnız ve yaşlı bir bekâr,” diye karşılık verdi Bay Lorry başını sallayarak. “Benim için ağlayacak kimse yok.”</p>

  <p class="normal1">“Bunu nasıl söyleyebilirsiniz? Lucie arkanızdan ağlamaz mıydı? Ya kızı?”</p>

  <p class="normal1">“Evet, evet, tabii ki. Tanrı’ya şükürler olsun. Tam olarak öyle demek istememiştim.”</p>

  <p class="normal1">“Tanrı’ya şükretmek için güzel bir sebep bu, öyle değil mi?”</p>

  <p class="normal1">“Kesinlikle.”</p>

  <p class="normal1">“Eğer bu gece o yalnız yüreğinizle gerçekten ‘Ben hiçbir insanın sevgisini, bağlılığını, minnetini ya da saygısını kazanamadım; kendime ait değerli bir yerim olmadı; hatırlarda kalacak iyi ya da faydalı işler yapmadım,’ diyebiliyor olsaydınız, o yetmiş sekiz yıl yetmiş sekiz tane büyük lanete dönüşürdü, öyle değil mi?”</p>

  <p class="normal1">“Doğru söylüyorsunuz Bay Carton, sanırım öyle olurdu.”</p>

  <p class="normal1">Sydney gözlerini tekrar ateşe çevirdi ve kısa süren bir sessizliğin ardından, “Size şunu sormak istiyorum: Çocukluğunuz çok uzakta kalmış gibi geliyor mu size? Annenizin dizinin dibinde oturduğunuz o günlerin çok gerilerde kaldığını düşünüyor musunuz hiç?” dedi.</p>

  <p class="normal1">Bay Lorry, Carton’ın bu uysal, yumuşak tavırla sorulmuş sorularına cevap verdi.</p>

  <p class="normal1">“Yirmi yıl önce, evet, uzak geliyordu; ama şimdi, hayır. Sona yaklaştıkça bir dairenin içinde yolculuk yapıyorum ve giderek başlangıca daha da çok yaklaşıyorum. Bana bu işi kolaylaştırmanın, hazırlık yapmanın bir çeşit yoluymuş gibi geliyor. Şimdi yüreğim, annemin genç ve güzel zamanlarının uzun süredir içimde uykuda olan anılarıyla ve de şu dünya dediğimiz şeyin benim için daha henüz pek gerçek olmadığı ve hatalarımı kabul etmediğim günlerle ilgili çağrışımlarla dolu.”</p>

  <p class="normal1">“Bunun nasıl bir duygu olduğunu bilirim!” dedi Carton, yüzü kızarmıştı. “Artık daha iyisiniz, değil mi?”</p>

  <p class="normal1">“Sanırım.”</p>

  <p class="normal1">Carton, Bay Lorry’nin kabanını giymesine yardım etmek için ayağa kalkarak konuşmayı bitirdi.</p>

  <p class="normal1">“Ama siz gençsiniz,” diye Bay Lorry tekrar konuya döndü.</p>

  <p class="normal1">“Evet,” dedi Carton. “Yaşlı değilim, ama benim gençliğim yaşlanmaya giden bir yol olmadı hiçbir zaman. Benden bu kadar konuşmak yeter.”</p>

  <p class="normal1">“Kuşkusuz benden de. Çıkıyor musunuz?”</p>

  <p class="normal1">“Sizinle kapıya kadar yürüyeyim. Benim avare ve huzursuz tavırlarımı, alışkanlıklarımı bilirsiniz. Uzun bir süre sokaklarda dolaşırsam, endişelenmeyin; sabah yine gelirim. Yarın duruşmaya gideceksiniz, öyle değil mi?”</p>

  <p class="normal1">“Evet, ne yazık ki.”</p>

  <p class="normal1">“Ben de orada olacağım; ama kalabalığın arasında sıradan biri olarak. Casusum benim için bir yer bulacaktır. Koluma girin, efendim.”</p>

  <p class="normal1">Bay Lorry, Carton’ın koluna girdi, birlikte merdivenleri inip sokağa çıktılar. Birkaç dakika içinde Bay Lorry’nin gideceği yere varmışlardı. Carton, onu kapıda bıraktı; yalnız kısa süre evin az ötesinde oyalandı ve kapı kapandıktan sonra geriye dönüp kapıya dokundu. Lucie’nin her gün hapishaneye gittiğini duymuştu. Etrafına bakınıp, “Buradan dışarıya çıkmış, şu tarafa dönmüş ve şu taşların üstünden geçmiş olmalı. Adımlarını takip etmeliyim,” dedi kendi kendine.</p>

  <p class="normal1">Lucie’nin yüzlerce defa geldiği La Force Hapishanesi önünde durduğunda saat ondu. Dükkânını kapatmış olan bıçkıcı, kapısının önünde piposunu içiyordu. Adam merakla kendisine baktığı için geçerken duraklayarak, “İyi akşamlar, yurttaş,” dedi Carton.</p>

  <p class="normal1">“İyi akşamlar, yurttaş.”</p>

  <p class="normal1">“Cumhuriyet nasıl işliyor?”</p>

  <p class="normal1">“Giyotini kastediyorsun herhalde. Fena değil. Bugün altmış üç. Yakında yüze kadar çıkacağız. Samson<a href="../Text/Iki-Sehrin-Hikayesi_split_055.html#footnote-127975-88" id="footnote-127975-88-backlink">[88]</a> ve adamları bazen yorulduklarından şikâyet ediyorlar. Hah hah ha! Şu Samson çok tuhaf adam doğrusu. Ne berber ama!”</p>

  <p class="normal1">“Onu sık sık görmeye gider misin?”</p>

  <p class="normal1">“Tıraş olmaya mı? Daima. Her gün. Ne berber ama! Onu çalışırken gördün mü hiç?”</p>

  <p class="normal1">“Hayır.”</p>

  <p class="normal1">“Müşterisi çokken git izle onu. Düşün, yurttaş; iki pipo içiminden daha az bir sürede altmış üç kişi tıraş etti bugün! İki pipo içiminden daha da az, şerefsizim!”</p>

  <p class="normal1">Sırıtan adam piposunu ağzından almış, uzatarak cellada nasıl zaman tuttuğunu gösteriyordu ki Carton’ın içinden adamı boğazlamak geldi ve arkasını döndü.</p>

  <p class="normal1">“Ama siz bir İngiliz değilsiniz,” dedi bıçkıcı. “Yine de bir İngiliz gibi giyinmişsiniz.”</p>

  <p class="normal1">Carton bir müddet durup omzunun üzerinden şöyle bir baktı ve “Hayır, İngilizim,” dedi.</p>

  <p class="normal1">“Bir Fransız gibi konuşuyorsun.”</p>

  <p class="normal1">“Eskiden burada öğrenciydim.”</p>

  <p class="normal1">“Ohoo, mükemmel bir Fransız! İyi geceler, İngiliz!”</p>

  <p class="normal1">“İyi geceler, yurttaş.”</p>

  <p class="normal1">Bıçkıcı arkasından sesleniyor ve hâlâ ısrar ediyordu:</p>

  <p class="normal1">“Ama muhakkak git ve gör o tuhaf herifi. Yanına da pipo al!”</p>

  <p class="normal1">Sydney gözden kaybolacak kadar uzağa gitmeden sokağın ortasında, zayıf ışık veren bir lambanın altında durdu ve bir parça kâğıda bir şeyler karaladı. Sonra saptığı yolları gayet iyi hatırlayan birinin kararlılığıyla bir sürü karanlık ve pis sokaktan –her zamankinden daha pistiler, çünkü bu terör günlerinde çok kullanılan işlek sokaklar temizlenmeden bırakılıyordu– geçti ve kapanmakta olan bir eczanenin önünde durdu. Bir yokuşta bulunan, kısa boylu, karanlık yüzlü, sahtekâr bir adamın küçük, karanlık ve yıkık dökük dükkânı.</p>

  <p class="normal1">Bu yurttaşa da iyi akşamlar diledi ve tezgâhın önüne geçip elindeki kâğıdı tezgâha koydu. Kâğıtta yazılanı okuyan eczacı hafif bir ıslık çaldı ve “Vay be!” dedi.</p>

  <p class="normal1">Sydney Carton aldırış etmedi.</p>

  <p class="normal1">“Sizin için mi, yurttaş?” diye sordu eczacı.</p>

  <p class="normal1">“Benim için.”</p>

  <p class="normal1">“Bunları birbirinden ayrı tutmaya dikkat edin, yurttaş. Birbirine karıştığında ne olduğunu biliyorsunuz, değil mi?”</p>

  <p class="normal1">“Çok iyi biliyorum.”</p>

  <p class="normal1">İstedikleri ayrı ayrı küçük paketler halinde kendisine verildi. Sydney bu paketleri ayrı ayrı ceketinin iç cebine koydu, ödeyeceği parayı sayıp eczacıya vererek dükkândan ayrıldı. “Yarına kadar yapacak başka bir şey yok,” dedi kafasını kaldırıp aya bakarak. “Uyuyamam.”</p>

  <p class="normal1">Hızla kayıp giden bulutların altında yüksek sesle söylediği bu sözler ne umursamaz bir tavrın ne de karşı konulmayan bir kayıtsızlığın göstergesiydi. Dolanıp durmuş, mücadele etmiş ve kaybolmuş, ama sonunda yolunu bulup girdiği yolun sonunu görebilmiş, yorgun bir adamın söyleyeceği tavırla söylemişti bu sözleri.</p>

  <p class="normal1">Uzun zaman önce; gelecek vaat eden biri olarak ilk rakipleri arasında ünlü olduğu o zamanlarda, babasının cenazesinin arkasından mezarına kadar yürümüştü. Annesi yıllar önce ölmüştü. Üzerinde ay ve bulutlar, karanlık sokakların ve koyu gölgelerin arasından geçerken, babasının mezarı başında okunan o önemli sözleri anımsadı: “Tanrı dedi ki: Diriliş de benim, hayat da. Bana inanmış olan kişi ölmüş olsa bile yaşayacaktır. Yaşayıp da bana inananlar ise asla ölmeyeceklerdir.”<a href="../Text/Iki-Sehrin-Hikayesi_split_055.html#footnote-127975-89" id="footnote-127975-89-backlink">[89]</a></p>

  <p class="normal1">Baltanın hükmü altındaki bir şehirde, gecenin bir vakti tek başına, içinde o gün ölüme gönderilen altmış üç kişi ve hapishanede sonlarını bekleyen ertesi günün, daha sonraki günün ve ondan da sonrasının kurbanları için duyduğu kederle, paslı bir gemi çapasının derinlerdeki zinciri gibi, bu sözleri dile getirten çağrışım zincirine de kolaylıkla ulaşmış olabilirdi. Bunun için özellikle çabalamamıştı; sözleri tekrar etti ve yoluna devam etti.</p>

  <p class="normal1">İnsanların etraflarını saran terörü birkaç dingin geçen saat boyunca unutarak dinlenecekleri evlerinin ışıklı pencerelerine; sahtekâr papazlar, yağmacılar ve düzenbazlar sayesinde yıllardır süren çürümüşlüğün neden olduğu tiksintiden duaların okunmadığı kiliselerin kulelerine; kapısında ebedi uykuya yatanlar için ayrıldığı yazılı olan mezarlıklara; tıka basa dolu hapishanelere; üzerinden altmış kişinin toptan ölüme yollandığı sokaklara uzun uzun baktı. Ölüm o kadar alışıldık ve sıradan bir iş olmuştu ki Giyotinin başında çalışan insanlardan başka orada yükselen ruhların akıllardan çıkmayacak acı dolu hikâyelerini yazacak kimse yoktu. Öfkesine bir gece molası verip sakinleşen şehrin bütün ölüm ve hayatını düşünerek tekrar Seine’i geçti ve ışıklı sokaklara daldı.</p>

  <p class="normal1">Arabada yolculuk edenler şüpheli görülebileceğinden sokaklarda birkaç tane araba vardı ve kibar sınıfından olanlar kafalarını kırmızı gece başlıklarıyla saklamış, ayaklarında külçe gibi ağır ayakkabılarla güçlükle yürüyorlardı. Ama tiyatroların çoğu ağzına kadar doluydu; o geçerken de tiyatrodan dışarı dökülen neşeli bir kalabalık sokakları doldurmuş, konuşa konuşa evlerine dağılıyorlardı. Tiyatrolardan birinin kapısının önünde, çamur içindeki yoldan karşıya geçecek bir yer arayan küçük bir kız çocuğu ve annesi duruyordu. Sydney çocuğu kucağına alıp karşıya geçirdi ve çocuğun boynuna dolanan çekingen kolları gevşeyip ayrılmadan ondan bir öpücük istedi.</p>

  <p class="normal1">“Tanrı dedi ki: Diriliş de benim, hayat da. Bana inanmış olan kişi ölmüş olsa bile yaşayacaktır. Yaşayıp da bana inananlar ise asla ölmeyeceklerdir.”</p>

  <p class="normal1">Artık sokaklar sessizdi, gece ağır ağır sabaha dönüyordu ve sözler, yankılanan ayak seslerinde ve de havada tekrarlanıyordu. Tam bir sakinlik ve kararlılık içinde yürürken bu sözcükleri aralıklarla tekrar etti; ama kulağında sürekli yankılandı.</p>

  <p class="normal1">Şafak sökmek üzereydi. Köprünün üstünde durup suyun Paris adasının duvarlarına vururken çıkardığı sesi dinledi. Ayışığı altında evlerin ve kiliselerin o muhteşem karmaşası pırıl pırıl parlıyor ve gece yerini, gökyüzünden dışarı bakan bir ölünün yüzü gibi soğuk bir güne bırakıyordu. Sonra, ay ve yıldızlarıyla birlikte gece rengini kaybederek öldü ve kısa bir süre için Yaratılış, Ölümün hâkimiyeti altına girmiş gibi oldu.</p>

  <p class="normal1">Fakat, bütün görkemiyle yükselen güneş, doğruca gecenin o ağır yükü üzerine; söylediği o sözler üzerine vurmuş, ona uzanan parlak ışınlarıyla yüreğini ısıtmışlardı sanki. Sydney, gölgedeki gözleriyle güneşin ışıklarına bakarken kendisiyle güneş arasında ışıktan bir köprü belirdi; nehir bu köprünün altında ışıl ışıl parlıyordu.</p>

  <p class="normal1">Sabahın sessizliği içinde o hızlı, derinden ve güçlü akan nehir, ona içten bir arkadaş olup çıkıvermişti. Evlerin uzağında, akıntı boyunca yürüdü; güneşin ışığı ve sıcaklığında bir bankın üzerinde uykuya daldı. Uyandıktan sonra gitmesi gerektiği halde bir süre daha oralarda oyalandı; akıntı onu içine alıp, denize götürünceye kadar kendi etrafında bir gayesi olmaksızın dönüp duracak olan bir girdaba takıldı gözü. “Benim gibi!” dedi kendi kendine.</p>

  <p class="normal1">Kuru yaprak renginde yelkeni olan bir mavna bu manzaranın kenarında belirdi, önünden geçti ve sonra da kayboldu. Mavnanın sessiz izi suda kaybolurken, bütün kusurları ve yanlışları adına yüreğinden kopup gelen dua şu sözcüklerle sonlandı: “Diriliş de benim, hayat da.”</p>

  <p class="normal1">Geri döndüğünde Bay Lorry evden çoktan çıkmıştı, ama yaşlı adamın nereye gittiğini kestirmek kolaydı. Carton sadece biraz kahve içip biraz da ekmek yedi ve sonra da duş alıp üzerini değiştirerek duruşmaya gitmek üzere çıktı.</p>

  <p class="normal1">Mahkeme salonu doluydu ve içerde bir uğultu vardı. Pek çok kişinin korkudan yanına yanaşmadığı kara kuzu onu kalabalığın arasında kuytu bir köşeye soktu. Bay Lorry ve Doktor Manette oradaydılar. Lucie de babasının yanında oturuyordu.</p>

  <p class="normal1">İçeri getirildiğinde kocasına öylesine cesaretlendirici, öylesine güç verici, öylesine saygıyla dolu bir sevgi ve şefkatle baktı ki; bu bakışla birlikte Darnay’ın yüzüne renk gelerek, bakışlarında bir parıldama belirdi ve yüreği canlılıkla doldu. Eğer o sırada bu bakışların Sydney Carton üzerinde oluşturduğu etkiyi fark edecek bir başka göz olsaydı, onun üzerinde de tamamıyla aynı etkiyi yarattığını görürdü.</p>

  <p class="normal1">Bu adaletsiz mahkeme önüne çıkartılmış herhangi bir sanığa makul bir duruşma temin edecek bir düzen, bir yol yoktu. Bütün kanunlar, kurallar ve törenler başlangıçta bu kadar vahşice çiğnenmemiş olsaydı, böyle bir devrim de gerçekleşemez ve devrimin ölümcül intikam ateşi de onları savurup yele vermezdi.</p>

  <p class="normal1">Bütün gözler jürinin üzerine çevrilmişti. Jüriyi dün, dünden önceki gün jüride olanlar ve yarın ve yarından sonraki gün de olmaya devam edecek olan kararlı yurtseverler ve iyi cumhuriyetçiler oluşturuyordu. Aralarında, bir şeyi şiddetle arzuluyormuşçasına, aç bir ifadeyle parmakları sürekli dudaklarında gezinen ve bu görüntüsüyle de izleyicilere büyük zevk veren bir adam vardı. Yamyam görünüşlü, aklı fikri kan dökmekte olan bu jüri üyesi, Saint Antoine’lı Jacques Üç’tü. Bütün jüri, avlanacak geyiği yakalamak için çabalayan bir av köpeği topluluğuydu sanki.</p>

  <p class="normal1">Sonra bütün gözler beş kişilik yargıç grubuna ve başkana çevrildi. Bugünkü duruşmada sanık lehine bir destek yoktu. Alçak, tavizsiz ve kanlı bir iş havası vardı salonda. Her göz kalabalıkta bir başka göz yakalıyor ve bir şeyleri onaylar anlamda işaret ediyordu; dikkat kesilip öne doğru eğilmeden önce kafalar birbirlerine onaylar anlamda işaret edercesine sallanıyordu.</p>

  <p class="normal1">Darnay olarak bilinen Charles Evrémonde. Dün serbest bırakılmış. Sonra yeniden suçlanarak tutuklanmış. Hakkındaki suçlama kendisine dün gece bildirilmiş. Cumhuriyet düşmanı, aristokrat ve despot ailelerden birinden olmak, yürürlükten kaldırılmış olan ayrıcalıklı konumlarını, halk üzerinde alçakça baskı kurmak yoluyla kötüye kullandıkları için hakları elinden alınmış bir aileden olmak suçuyla itham ve ihbar edilmiş. Darnay olarak bilinen Charles Evrémonde da ailesinin bu yasaklı durumundan dolayı bütün yasal haklarını kaybetmiş durumda.</p>

  <p class="normal1">Başkan buna benzer birkaç şey daha söyledikten sonra, sanığın açıkça mı yoksa gizliden mi ihbar edildiğini sordu.</p>

  <p class="normal1">“Açıkça, başkan.”</p>

  <p class="normal1">“Kim tarafından?”</p>

  <p class="normal1">“Üç kişi tarafından. Saint Antoine’ın şarapçısı Ernest Defarge.”</p>

  <p class="normal1">“Güzel.”</p>

  <p class="normal1">“Thérese Defarge, karısı.”</p>

  <p class="normal1">“Güzel.”</p>

  <p class="normal1">“Alexandre Manette, doktor.”</p>

  <p class="normal1">Salonda büyük bir uğuldama başladı ve Doktor Manette’in beti benzi solmuş, eli ayağı titrer bir halde kalabalığın içinden doğrulduğu görüldü.</p>

  <p class="normal1">“Başkan, şiddetle itiraz ediyorum, bu bir aldatmaca. Sanığın kızımın kocası olduğunu biliyorsunuz. Kızım ve onun için değerli olan her şey benim hayatımdan daha değerlidir. Kızımın kocasını ihbar ettiğimi söyleyen yalancı kimdir ve nerededir!”</p>

  <p class="normal1">“Yurttaş Manette, sakin olun. Mahkemenin otoritesini tanımamak sizi kanunlara karşı bir konuma sokacaktır. Sizin için canınızdan daha da değerli olan şeye gelince, iyi bir vatandaş için cumhuriyetten daha değerli bir şey yoktur.”</p>

  <p class="normal1">Bu sert uyarı mahiyetindeki sözleri bir alkış furyası izledi. Başkan çıngırağını çaldı ve hararetle konuşmasına devam etti.</p>

  <p class="normal1">“Cumhuriyet sizden kendi evladınızı feda etmenizi isterse bunu yapmak dışında bir seçeneğiniz yoktur. Şimdi söylenecekleri dinleyin ve sessiz olun.”</p>

  <p class="normal1">Çılgınca bir alkış fırtınası daha yaşandı. Doktor Manette titreyen dudaklarıyla etrafına bakınarak yerine oturdu. Kızı ona daha da sokuldu. Jürideki, bir şeylere aç görünümlü adam ellerini ovuşturdu ve yine elini ağzına götürerek dudakları üzerinde gezdirdi.</p>

  <p class="normal1">Defarge, salon yeterince sessizleştikten sonra ifadesi dinlenmek üzere çağrıldı ve mahkemeye hızla doktorun mahkûmiyetinin hikâyesini anlatarak küçük bir çocukken doktorun yanında çalıştığından ve serbest bırakılmasının ardından kendisine teslim edildiğinden bahsetti. Mahkeme, işinde hızlı olduğu için, şu kısa sorgulamaya geçildi hemen.</p>

  <p class="normal1">“Bastille’in alınışı esnasında iyi hizmet ettin mi yurttaş?”</p>

  <p class="normal1">“Ettiğime inanıyorum.”</p>

  <p class="normal1">O sırada kalabalıktan heyecanlı bir kadın sesi yükseldi:</p>

  <p class="normal1">“Oradaki en iyi yurtseverlerden biriydin. Neden öyle olduğunu söylemiyorsun? O gün topçuydun ve lanet olası kale düştüğünde oraya ilk girenlerden biri de sendin. Yurtseverler gerçekleri söylüyorum!”</p>

  <p class="normal1">İzleyicilerin hararetli övgüleri arasında sıyrılıp gelen bu sözleri İntikam söylemişti. Başkan çıngırağını çaldı. Ama İntikam, izleyicilerden aldığı destekle, “Çıngırağına meydan okuyorum!” diye acı acı bağırdı; salondan yine alkışlar yükselmişti.</p>

  <p class="normal1">“Mahkemeye o gün Bastille’de neler olduğunu anlat, yurttaş.”</p>

  <p class="normal1">Defarge, merdivenlerin alt tarafında oturan karısına baktı; karısı da gözünü ondan ayırmıyordu.</p>

  <p class="normal1">“Bahsettiğim bu mahkûmun Kuzey Kulesinde yüz beş numaralı hücrede kaldığını biliyordum. Bunu kendisinden öğrenmiştim. Zaten, benim ona baktığım, o ayakkabı yaptığı zamanlarda kendi adını Kuzey Kulesi Yüz Beş numara olarak biliyordu. O gün silah başındayken kale düştüğünde gidip o hücreyi görmeye karar vermiştim. Kale ele geçirildi ve bir gardiyanın eşliğinde, yanımda şu an jüride olan bir arkadaşımla birlikte bu hücreye çıktım. Hücreyi iyice inceledim. Bacanın içinde, duvar oyularak dışarı çıkartılmış ve sonra yeniden yerine konmuş bir taş fark ettim, bu taşın altında yazılı bir kâğıt buldum. Doktorun elyazısından örnekler alıp bununla karşılaştırdım. Yazı Doktor Manette’e aitti. Onun elyazısıyla yazılmış olan bu kâğıdı başkanın ellerine teslim ediyorum.”</p>

  <p class="normal1">“Yazı okunsun.”</p>

  <p class="normal1">Üzerlerine ölü toprağı serpilmiş gibi sessiz ve hareketsiz kalmıştı herkes; mahkûm sevgi dolu gözlerle karısına bakıyordu; karısı ise bir ona bakıyor, sonra endişeyle babasına dönüyordu; babası gözlerini kâğıttakileri okumakta olan adamın üzerine dikmişti; Bayan Defarge mahkûmdan, kocası da zevkten gözleri parlayan karısından başkasına bakmıyordu. Diğer bütün gözler doktorun üzerinde toplanmıştı; o ise kimseyi görmüyordu. Kâğıtta şunlar yazılıydı:</p>
</body>
</html>
