<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_41">VII<br class="chapter" />
  Kapı Vuruluyor</h2>

  <p class="normal1">“Kurtardım onu.” Bu sık sık gördüğü o geri dönüş rüyalarından biri değildi; Charles gerçekten de buradaydı. Ama yine de karısı titriyordu; üzerinde belli belirsiz ama yoğun bir korku vardı.</p>

  <p class="normal1">Etrafı saran hava basık ve karanlık, insanlar kin ve nefret doluydu; masum insanlar azıcık bir şüphe üzerine ölüme gönderiliyorlar, kocası kadar suçsuz ve değerli insanlar, Charles’ın eşiğinden döndüğü ölümün pençesine düşüyorlardı. O yüzden de Lucie’nin yüreği bir türlü hafifleyemiyordu. Buz gibi öğleden sonralarının gölgeleri düşmeye başlamıştı; o korkunç arabalar hâlâ sokaklarda gidip geliyordu. Aklı o arabalardaydı, hükümlülerin arasında kocasını aradı; sonra da onun gerçekten yanında olduğunu görüp daha da ürperdi.</p>

  <p class="normal1">Onu neşelendirmeye çalışan babası, bu kadın zayıflığı karşısında büyük bir kuvvet sergiliyordu ve bunu görmek muhteşem bir şeydi. Artık ne tavan arası, ne ayakkabıcılık ne de Kuzey Kulesi yüz beş numara vardı! Kendisi için koyduğu hedefe ulaşmış, verdiği sözü tutmuş, Charles’ı kurtarmıştı. Artık hepsi ona güvenebilirdi.</p>

  <p class="normal1">Evde oldukça tutumlu bir yaşantı sürdürüyorlardı; sadece insanların öfkesini çekmeden daha güvenli yaşayabilmek için değil, aynı zamanda zengin olmadıkları için de tutumlu olmaya çalışıyorlardı. Charles hapishanede bulunduğu süre boyunca o berbat yemeklere, onu koruyan muhafızlara epey para harcamıştı; kendisinden daha yoksul olanlara da yardım etmişti. Biraz bu yüzden, biraz da eve bu yolla bir casusun girmesinden çekindiklerinden uşak tutmamışlardı; avlu kapısında duran biri kadın, biri erkek iki kapıcı yurttaş arada sırada işlerine yardım ediyordu, ayrıca Bay Lorry’nin neredeyse devamlı onların yanına bıraktığı Jerry de günlük işlerini gören yardımcıları olmuştu ve geceleri orada kalıyordu.</p>

  <p class="normal1">Özgürlük, Eşitlik, Kardeşlik ya da Ölüm’ün Tek ve Bölünmez Cumhuriyeti’nin kurallarından biri de şuydu; her evin kapısında ya da girişinde, yerden uygun bir yüksekliğe, evde oturanların adları belirli büyüklükteki harflerle yazılıp asılmış olmalıydı. Bu yüzden Jerry Cruncher’ın adı da gerektiği üzere listenin altına eklenmişti. İkindi gölgeleri iyice karardığında Jerry, Charles Evrémonde’un, Darnay’ın adını listeye ekleyecek olan boyacıyla birlikte görünmüştü.</p>

  <p class="normal1">Zamanın üstüne kara bir bulut gibi çöken korku ve güvensizlik içinde alışılmış ve zararsız bütün hayat tarzları da değişmişti. Diğer birçoklarında olduğu gibi doktorun küçük evinde de, günlük gerekli olan alışverişler akşamları, az miktarlarda, değişik küçük dükkânlardan yapılıyordu. İstedikleri, dikkat çekmemek, insanların eline dedikoduya ve düşmanlığa sebebiyet verecek fırsat vermemekti.</p>

  <p class="normal1">Geçen birkaç ay boyunca dışardan gerekli şeyleri edinme işini Bayan Pross ve Bay Cruncher üstlenmişlerdi; Bayan Pross parayı, Bay Cruncher ise sepeti taşıyordu. Her gün, sokak lambaları yandığı zaman alışverişe dışarı çıkıyor ve evin ihtiyacı olan şeyleri alıp getiriyorlardı. Uzun süredir bir Fransız aileyle yaşayan Bayan Pross azıcık aklı olsa Fransızca’yı ana dili gibi öğrenebilirdi ama öyle bir niyeti hiç olmamıştı. Yani bu “aptalca” şeye –böyle demekten zevk alıyordu– Bay Cruncher’dan daha çok basmıyordu kafası. Bu yüzden de alışveriş yaparken dükkân sahibine sadece alacağı şeyin adını söylüyordu. Eğer alacağı şeyin Fransızca nasıl telaffuz edildiğini bilmiyorsa dükkânda alacağı şeyi arayıp buluyor, eline alıyor ve pazarlık bitinceye kadar da elinden bırakmıyordu. Bayan Pross her zaman pazarlık ederdi ve dükkân sahibinin söylediği fiyat ne olursa olsun mutlaka ondan biraz daha eksiğinde ısrar ederdi.</p>

  <p class="normal1">Gözleri mutluluktan ışıl ışıl olan Bayan Pross, “Bay Cruncher, hazırsanız ben de hazırım, çıkabiliriz,” dedi.</p>

  <p class="normal1">Jerry boğuk bir sesle Bayan Pross’un emrine amade olduğunu söyledi. Ellerindeki pas lekeleri çoktan yok olup gitmişti, ama diken gibi dimdik duran saçlarını hiçbir şey yatıramazdı.</p>

  <p class="normal1">“Alınacak çok şey var,” dedi Bayan Pross. “Ve vaktimiz de çok kıymetli. Her şey bir kenara, şarap almamız lazım. Nereden alırsak alalım, alacağımız yerde bu kırmızı kafalar şerefe kadeh tokuşturuyor olacaktır.”</p>

  <p class="normal1">“Sanırım sizin sağlığınıza ya da yaşlı bunağınkine içiyor olmaları sizin için çok da fark etmez,” diye karşılık verdi Cruncher.</p>

  <p class="normal1">“O da kim?” dedi Bayan Pross.</p>

  <p class="normal1">Bay Cruncher biraz değiştirerek “Yaşlı Bunak”ın<a href="../Text/Iki-Sehrin-Hikayesi_split_055.html#footnote-127975-83" id="footnote-127975-83-backlink">[83]</a> anlamını açıkladı.</p>

  <p class="normal1">“Hah! Bu yaratıkların ne olduklarını açıklamak için bir yorumcuya gerek yoktur. Hepsi de aynı kapıya çıkar: Gece yarısı cinayetleri ve kötülük.”</p>

  <p class="normal1">“Şişt, lütfen, yalvarırım dikkatli olun!” dedi Lucie.</p>

  <p class="normal1">“Evet, evet, dikkatli olacağım,” dedi Bayan Pross. “Ama aramızda kalsın, umarım sokaklarda soğan ve tütün kokulu kucaklaşmalar olmaz. Şimdi minik kuşum, ben dönene kadar ateşin başından kalkma. Kavuştuğun sevgili kocana iyi bak ve ben gelinceye kadar o sevimli başını kocacığının omzuna yasla ve kaldırma! Gitmeden önce bir şey sorabilir miyim, Doktor Manette?”</p>

  <p class="normal1">Doktor Manette gülümseyerek, “Sanırım öyle bir özgürlüğünüz var,” diye cevap verdi.</p>

  <p class="normal1">“Tanrı aşkına özgürlükten bahsetmeyin, yeterince edildi,” dedi Bayan Pross.</p>

  <p class="normal1">“Şişt, yine mi?” diye sözünü kesti Lucie.</p>

  <p class="normal1">“Peki tatlım,” diye başını sallayarak söyleyeceği şeye geçti. “Uzun lafın kısası, ben Kral III. George Hazretlerinin uyruğuyum.” Bunu söyledikten sonra hafifçe eğilerek reverans yaptı. “Bildiğim bir şey varsa, o da onların ‘politikalarını allak bullak et, hileli oyunlarını boz’dur. Biz ona umutlarımızı bağlarız, Tanrı Kralı korusun!”</p>

  <p class="normal1">Bay Cruncher da sadakatini gösterip, kilisede dua eder gibi Bayan Pross’un söylediklerini hırıltılı sesiyle tekrar etti.</p>

  <p class="normal1">Bayan Pross da onu onaylayarak, “Ses tellerini hiç üşütmemiş olsaydın keşke, ancak yine de damarlarında tam bir İngiliz kanının akıyor olması beni memnun etti. Ama soracağım bir şey var, Doktor Manette.” O iyi yürekli yaratık, aslında hepsini gerçekten endişelendiren bir şeyin çok da önemli olmadığı hissini vermek için bu yöntemi kullanır, o an aklına gelmiş gibi birdenbire söylerdi. “Bizim buradan çıkmamızın imkânı var mı acaba, Doktor Manette?”</p>

  <p class="normal1">“Korkarım henüz yok. Şimdilik Charles için tehlikeli olabilir.”</p>

  <p class="normal1">Bayan Pross biricik Lucie’nin ateşin ışığında altın gibi parlayan saçlarına bakıp içinde kabaran duyguları bir iç çekmesiyle geri bastırarak, “Öyleyse yapmamız gereken sabredip beklemek; hepsi bu. Kardeşim Solomon’un her zaman dediği gibi, başımızı dik tutup, bir yandan savaşmaya devam etmeliyiz. Hadi Bay Cruncher! Yerinden kalkmayacaksın, değil mi minik kuşum?” dedi.</p>

  <p class="normal1">Lucie’yi, Darnay’ı, Doktor Manette’i ve küçük Lucie’yi ateşin parlak alevleriyle baş başa bırakıp çıktılar. Evdekiler, Bay Lorry’nin bankadan dönmesini bekliyorlardı. Bayan Pross lambayı yakmış, ama ateşin keyfini çıkartırken lambanın ışığıyla rahatsız olmasınlar diye bir köşeye koymuştu. Küçük Lucie dedesinin koluna sıkı sıkı sarılmış, yanında oturuyordu. Dedesi ise ona fısıltıyla, hapishanenin duvarını yıkarak bir zamanlar kendisine yardım etmiş olan bir mahkûmu kurtaran, büyük ve güçlü bir perinin hikâyesini anlatıyordu. Her şey sessiz ve sakindi. Lucie de hiç olmadığı kadar rahattı.</p>

  <p class="normal1">“O da ne?” diye irkilerek bağırdı Lucie birdenbire.</p>

  <p class="normal1">“Bir tanem! Kendine hâkim ol,” diye ona döndü babası, hikâyeyi yarıda kesip kızının ellerini tutarak. “Ne kadar da huzursuzsun! En ufak bir şey, hatta olmayan bir şey bile seni ürkütüyor! Oysa sen, babanın kızısın!”</p>

  <p class="normal1">Lucie beti benzi solmuş bir halde sesi titreyerek kendini savundu:</p>

  <p class="normal1">“Babacığım, merdivenlerde yabancı ayak sesleri duyduğumu zannettim.”</p>

  <p class="normal1">“Bir tanem, merdivenler ölüm kadar sessiz.”</p>

  <p class="normal1">Bu kelimeleri söyler söylemez kapıya vuruldu.</p>

  <p class="normal1">“Baba, baba! Ne olabilir ki bu? Charles’ı sakla. Kurtar onu!”</p>

  <p class="normal1">“Yavrum,” doktor ayağa kalkarak elini kızının omuzuna koydu. “Ben onu kurtardım. Bu ne zayıflık böyle, bir tanem! Kapıya bakayım.”</p>

  <p class="normal1">Lambayı aldı, dışarıya giden iki odayı da geçti ve kapıyı açtı. Paldır küldür ayak sesleri duyuldu ve kırmızı şapkalı, kılıç ve tüfek kuşanmış dört kaba adam odaya girdi. İlki, “Yurttaş Evrémonde, nam-ı diğer Darnay,” dedi.</p>

  <p class="normal1">“Kim arıyor?” diye sordu Darnay.</p>

  <p class="normal1">“Ben arıyorum. Biz arıyoruz. Seni tanıyorum Evrémonde, seni bugün duruşmada görmüştüm. Tekrar cumhuriyet mahkûmusun.”</p>

  <p class="normal1">Karısı ve çocuğu ona sarılmış, yanında duruyorlardı. Dört muhafız Charles’ın etrafını sardılar.</p>

  <p class="normal1">“Bana neden ve nasıl tekrar mahkûm olduğumu söyleyin!”</p>

  <p class="normal1">“Doğruca Conciergerie’e geri döndüğünü bilmen yeterli, gerisini yarın öğreneceksin. Yarın duruşman yapılacak.”</p>

  <p class="normal1">Doktor Manette bu ziyaret karşısında elindeki lambayı taşıması için yapılmış bir heykel gibi öylece kalakalmış, taş kesilmişti ve söylenen bu son sözlerin ardından kımıldayarak lambayı yere bıraktı. Konuşan adamın karşısına geçerek adamı kırmızı gömleğinin yakasından kibarca tuttu:</p>

  <p class="normal1">“Onu tanıdığını söyledin. Peki beni de tanıyor musun?” dedi.</p>

  <p class="normal1">“Evet, sizi tanıyorum, yurttaş doktor.”</p>

  <p class="normal1">“Hepimiz seni tanıyoruz, yurttaş doktor,” diye tekrarladı diğer üçü de.</p>

  <p class="normal1">Doktor hepsini birer birer dalgın bakışlarla süzdü ve kısa bir sessizliğin ardından daha alçak bir sesle, “O zaman onun sorduğu sorunun cevabını alabilir miyim? Bu nasıl olur?” diye sordu.</p>

  <p class="normal1">“Yurttaş doktor,” diye isteksizce konuşmaya girdi ilk muhafız, “Evrémonde, Saint Antoine bölgesi tarafından suçlanıyor,” dedi. “Bu yurttaş,” eliyle ikinci adamı göstererek, “Saint Antoine’dan.”</p>

  <p class="normal1">“Saint Antoine tarafından suçlanıyor.”</p>

  <p class="normal1">“Ama neyle suçlanıyor?” diye sordu doktor.</p>

  <p class="normal1">İlk adam yine aynı isteksizlikle, “Yurttaş doktor, daha fazla soru sormayın. Eğer cumhuriyet sizden fedakârlık istiyorsa, siz de iyi bir yurtsever olarak şüphesiz bu fedakârlıkları yapmaktan mutlu olmalısınız. Cumhuriyet her şeyden önce gelir. Halk her şeyden üstündür. Evrémonde, bunu yapmak zorundayız.”</p>

  <p class="normal1">“Bir şey daha,” diye rica etti doktor. “Kimin onun aleyhinde suç duyurusunda bulunduğunu söyler misiniz?”</p>

  <p class="normal1">“Bu kurallara aykırı,” diye cevap verdi ilki. “Ama bunu şu Saint Antoine’lıya sorabilirsiniz.”</p>

  <p class="normal1">Doktor bakışlarını adama yöneltti. Saint Antoine’lı yerinde huzursuzca kıpırdanıyordu. Sakallarını kaşıdı ve sonunda, “Eeee! Aslında bu gerçekten de kurallara aykırı ama. Yurttaş Defarge ve karısı tarafından ağır bir suçla itham edildi ve bir başkası tarafından da suçlandı,” diye cevap verdi.</p>

  <p class="normal1">“Başka biri daha mı?”</p>

  <p class="normal1">“Bunu siz mi soruyorsunuz, yurttaş doktor?”</p>

  <p class="normal1">“Evet.”</p>

  <p class="normal1">Saint Antoine’lı doktora tuhaf tuhaf baktı:</p>

  <p class="normal1">“O zaman yarın öğrenirsiniz. Artık dilsizim!”</p>
</body>
</html>
