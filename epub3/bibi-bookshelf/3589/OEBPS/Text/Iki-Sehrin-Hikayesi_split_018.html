<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_16">IV<br class="chapter" />
  Kutlama</h2>

  <p class="normal1">Gün boyu insan kaynayan adliyenin loş koridorlarından kalan son tortular da süzülürken Doktor Manette, kızı Lucie Manette, Bay Lorry ve savunma avukatı Bay Stryver az önce serbest bırakılan Bay Charles Darnay’ın etrafına toplanmış, onun ölümden kurtuluşunu kutluyorlardı.</p>

  <p class="normal1">Çok daha aydınlık bir ışık altında bile yüzünün aydınlığı ve dimdik duruşu ile Doktor Manette’te, Paris’teki tavan arasındaki ayakkabıcıyı görmek zor olurdu. Yine de, zayıf, kederli sesinin alçalıp yükselmeleri ve görünürde bir neden olmaksızın ara ara onu bir bulut gibi saran dalgınlığı fark edilemese bile, yüzüne ikinci bir defa bakmadan geçip gitmek olanaksızdı. Bir dış neden, uzun süren ıstırabına dair bir söz her zaman, bu ruh halini mahkemede olduğu gibi ruhunun derinliklerinden yüzeye çıkarabilirdi. Zaten bu ruh halinin doğasında da, kendi kendine belirme ve onu hüzne boğma vardı; bu durum, hikâyesini bilmeyenler için anlaşılmaz bir şeydi, ama üç yüz kilometre uzakta olmasına rağmen yaz güneşinin bu adamın üzerine Bastille’in<a href="../Text/Iki-Sehrin-Hikayesi_split_055.html#footnote-127975-39" id="footnote-127975-39-backlink">[39]</a> gölgesini düşürdüğünü görür gibi olurlardı.</p>

  <p class="normal1">Sadece kızı bu kara düşünceleri aklından uzaklaştırmayı başarma gücüne sahipti. Kızı onu acılarının gerisindeki geçmişe ve berisindeki bugüne bağlayan altın bir iplikti ve sesinin tonunun, yüzündeki ışıltının, dokunuşunun babasının üzerinde hemen hemen her zaman iyileştirici bir etkisi oluyordu. Kesinlikle her zaman böyle olduğu söylenemezdi, çünkü gücünün yetmediği kimi anlar da vardı. Ama bunlar pek az ve önemsizdi. Bunların geçmişte kaldığına inanıyordu.</p>

  <p class="normal1">Bay Darnay genç kızın elini minnetle öptü ve Bay Stryver’a dönüp sıcak bir şekilde teşekkür etti. Otuzunu biraz geçmiş, ama olduğundan yirmi yaş yaşlı gözüken; şişman, gürültücü, kırmızı yüzlü ve her türlü incelikten yoksun, kaba saba biri olan Bay Stryver’ın, kendisini her çevreye ve de sohbete, etrafındakileri omuzlaya omuzlaya geride bırakarak (hem fiilen hem de manevi olarak) sokma huyu vardı. Bu huyu, hayatta yolunu nasıl omuzlaya omuzlaya açarak yükseldiğini gayet güzel açıklıyordu.</p>

  <p class="normal1">Peruğu ve cüppesi hâlâ üzerindeydi. Müşterisine öyle bir sokuldu ki, zavallı Bay Lorry’nin sıkışarak grubun dışında kalmasına neden oldu. “Sizi şerefinizle kurtardığım için mutluyum, Bay Darnay. Bu alçakça bir kovuşturmaydı, çok alçakça. Ama yine de üstesinden gelinemeyecek gibi değildi.”</p>

  <p class="normal1">Elini tutarak, “Hayatım boyunca kendimi size karşı borçlu hissedeceğim, her iki anlamda da,” dedi müşterisi.</p>

  <p class="normal1">“Sizin için elimden gelenin en iyisini yaptım, Bay Darnay ve bunu bir başkası da olsa yapardı, sanıyorum.”</p>

  <p class="normal1">Açıkça birisinin, “Daha fazlasını yaptınız,” demesini gerektirecek bir durum doğmuştu; Bay Lorry de öyle yaptı. Belki çok içtenlikle söylenmiş bir söz değildi, ama kendini tekrar topluluğa sokmak için yapmıştı bunu.</p>

  <p class="normal1">“Öyle mi düşünüyorsunuz?” dedi Bay Stryver. “Evet, bütün gün buradaydınız ve bilmeniz gerekir. Siz de bir işadamısınız.”</p>

  <p class="normal1">Şimdi, avukatın az önce dışarı ittiği şekilde kendini grubun içine sokan Bay Lorry, “Doktor Manette’ten bu görüşmeyi bitirmesini ve hepimizden evlerimize gitmemizi istemesini rica ediyorum. Bayan Lucie hasta görünüyor, Bay Darnay berbat bir gün geçirdi, hepimiz bitkiniz,” dedi.</p>

  <p class="normal1">“Kendi adınıza konuşun, Bay Lorry. Daha gece yapacak işlerim var. Siz kendi adınıza konuşun,” dedi Stryver.</p>

  <p class="normal1">“Kendi adıma konuşuyorum,” diye karşılık verdi Bay Lorry. “Bay Darnay ve Bayan Lucie için ve... Bayan Lucie hepimiz adına konuşabilirim, öyle değil mi?” Genç kıza bu soruyu, anlamlı bir ifadeyle babasını da işaret ederek sormuştu.</p>

  <p class="normal1">Doktor Manette donmuş gibi tuhaf bir bakışla Darnay’a bakıyordu. Bakışları hoşnutsuzluk ve güvensizlik, hatta korku yansıtıyordu. Yüzündeki bu garip ifade ile düşüncelere dalıp gitmişti.</p>

  <p class="normal1">“Baba,” dedi Lucie, yavaşça elini onun elinin üstüne koyarak.</p>

  <p class="normal1">Adam yavaşça gölgeyi savdı ve kızına döndü.</p>

  <p class="normal1">“Eve gidelim mi, baba?”</p>

  <p class="normal1">Babası iç geçirip, “Evet,” diye cevap verdi.</p>

  <p class="normal1">Beraat eden tutuklunun arkadaşları o gece serbest bırakılmayacağı izlenimiyle –bu izlenimi tutuklu kendisi yaratmıştı– dağılmışlardı. Koridorlardaki ışıkların neredeyse hepsi sönmüştü, demir kapılar zangırdayarak kapatılıyordu. Bu kasvetli yer, yarın sabahki darağacı, teşhir direği, kamçı ve dağlama demirlerine olan ilginin getireceği insan yığınlarıyla dolana dek boş kalacaktı. Babası ve Bay Darnay arasında yürüyen Lucie Manette açık havaya çıktı. Bir araba çağrıldı ve babayla kız yola çıktılar.</p>

  <p class="normal1">Bay Stryver omuzlarıyla yol açarak soyunma odasına doğru gitmek için koridorda onlardan ayrılmıştı. Topluluğa katılmayarak içlerinden herhangi biriyle tek kelime konuşmamış, en kuytu köşeye çekilip duvara yaslanmış başka birisi de sessizce kalanların peşinden gidip araba uzaklaşana kadar onları seyretmişti. Sonra da kaldırımda Bay Lorry ve Bay Darnay’ın yanına gelmişti.</p>

  <p class="normal1">“Evet, Bay Lorry! İşadamları artık Bay Darnay ile konuşabiliyorlar mı?”</p>

  <p class="normal1">Hiç kimse günün gelişmelerinde Bay Carton’ın payından söz etmemişti; kimse bunu bilmiyordu. Cüppesini çıkarmıştı, ama yine de daha iyi görünmüyordu.</p>

  <p class="normal1">“İyi niyetli davranışlarla iş meseleleri arasında kaldığında, bir işadamının kafasında ne çelişkiler yaşandığını bilseydiniz çok eğlenirdiniz Bay Darnay.”</p>

  <p class="normal1">Bay Lorry kızardı ve hararetle, “Bunu daha önce de söylemiştiniz, bayım. Bir kuruma hizmet eden biz işadamları kendi kendimizin efendileri değiliz. Kendimizden çok kurumu düşünmek zorundayız,” dedi.</p>

  <p class="normal1">“Biliyorum, biliyorum,” diye cevap verdi Bay Carton umursamazca. “Kızmayın, Bay Lorry. Siz de diğerleri kadar iyisiniz, kuşkum yok; hatta daha da iyisiniz.”</p>

  <p class="normal1">Ona aldırmayan Bay Lorry devam etti: “Üstelik bayım, sizin bu meseleyle ne ilginiz var, gerçekten bilmiyorum. Büyüğünüz olarak böyle söylediğim için beni bağışlayın, ama bunun sizin işiniz olduğunu sanmıyorum.”</p>

  <p class="normal1">“İş mi? Tanrı korusun, benim işim yok,” dedi Bay Carton.</p>

  <p class="normal1">“Olmaması yazık, bayım.”</p>

  <p class="normal1">“Ben de öyle düşünüyorum.”</p>

  <p class="normal1">“Eğer işiniz olsaydı, belki onunla ilgilenirdiniz,” diye devam etti Bay Lorry.</p>

  <p class="normal1">“Tanrı sizi korusun, hayır! İlgilenmezdim,” dedi Bay Carton.</p>

  <p class="normal1">Bu aldırmazlığa öfkelenen Bay Lorry, “Evet, bayım,” dedi. “İş çok iyi ve çok saygın bir şeydir. Ve bayım, eğer iş bazı kısıtlamalar, sessizlikler ve engeller gerektiriyorsa, anlayışlı bir genç beyefendi olan Bay Darnay bunu takdir edecektir. Bay Darnay, iyi geceler. Tanrı sizi kutsasın, efendim! Umarım bugün hayatınız size başarılı ve mutlu bir yaşam için bağışlanmış olsun. Hey, arabacı!”</p>

  <p class="normal1">Avukata olduğu kadar belki biraz kendine de kızan Bay Lorry, arabaya koştu ve Tellson’a doğru yola çıktı. Porto şarabı kokan ve pek de ayık görünmeyen Carton güldü ve Darnay’a döndü.</p>

  <p class="normal1">“Sizi ve beni yan yana getiren tuhaf bir rastlantı. Bu kaldırım taşlarına düşen suretinizle baş başa kalmış gibisiniz, sizin için ilginç bir gece olsa gerek?”</p>

  <p class="normal1">“Tekrar bu dünyaya döndüğüme inanamıyorum henüz,” diye cevap verdi Charles Darnay.</p>

  <p class="normal1">“Buna şaşmam. Başka bir dünyaya doğru epey yol aldığınızdan beri aradan pek zaman geçmedi. Bayılacakmış gibi konuşuyorsunuz.”</p>

  <p class="normal1">“Baygın olduğumu düşünmeye başlayacağım.”</p>

  <p class="normal1">“O zaman niye yemek yemiyorsunuz? O budalalar buna mı yoksa başka bir dünyaya mı ait olmanız gerektiğini tartışırken ben yemek yedim. Size iyi bir yemek yiyebileceğiniz en yakın yeri göstereyim.”</p>

  <p class="normal1">Darnay’ın koluna girip onu Ludgate Tepesi’nden Fleet Sokağı’na götürdü. Üstü kapalı bir geçitten geçip bir lokantaya girdiler. Burada Charles Darnay’ın iyi bir yemek ve iyi bir şarapla hızla gücünü topladığı küçük bir odaya alındılar. Bu arada Carton ise aynı masada, başka bir şişe Porto şarabıyla, aynı yarı küstah tavrıyla karşısında oturuyordu.</p>

  <p class="normal1">“Artık tekrar bu dünyaya ait olduğunuza inandınız mı, Bay Darnay?”</p>

  <p class="normal1">“Zaman ve yer konusunda aklım korkunç derecede karışık. Ama bunun farkında olacak kadar kendime geldim.”</p>

  <p class="normal1">“Bu çok büyük bir mutluluk olmalı!”</p>

  <p class="normal1">Bunu söylerken sesi acı doluydu. Tekrar bardağını doldurdu; bu büyük bir bardaktı.</p>

  <p class="normal1">“Benimse en büyük arzum bu dünyaya ait olduğumu unutmaktır. Bu şarap hariç bu dünyanın bana verebileceği iyi bir şey yok, benim de ona verebileceğim. Bu yüzden bu ayrıntıda pek sizinle benzeşmiyoruz. Daha doğrusu, sizin ve benim hiçbir konuda pek benzeşmediğimizi düşünmeye başladım.”</p>

  <p class="normal1">Günün olaylarıyla kafası karışmış olan ve kaba tavırlı ikiziyle otururken kendini bir rüyada gibi hisseden Darnay nasıl cevap vereceğini bilemiyordu; sonunda hiçbir şey söylemedi.</p>

  <p class="normal1">“Şimdi yemeğiniz bittiğine göre,” dedi Carton, “neden sağlığına kadeh kaldırmıyorsunuz Bay Darnay; niye onun şerefine içmiyorsunuz?”</p>

  <p class="normal1">“Neyin sağlığına, neyin şerefine?”</p>

  <p class="normal1">“Neyin mi? Dilinizin ucunda. O olsa gerek, o olmalı, olduğuna yemin edebilirim.”</p>

  <p class="normal1">“Öyleyse Bayan Manette’e!”</p>

  <p class="normal1">“Öyleyse Bayan Manette’e!”</p>

  <p class="normal1">Carton şerefine içtikten sonra arkadaşının yüzüne bakarak elindeki bardağı fırlattı; bardak Darnay’ın omzunun üzerinden geçerek duvara çarpmış ve paramparça olmuştu. Sonra zili çaldı ve bir tane daha istedi.</p>

  <p class="normal1">“Gece yarısı arabaya bindirilecek bir genç hanım o, Bay Darnay!” dedi yeni kadehini doldururken.</p>

  <p class="normal1">Aldığı cevap hafif bir kaş çatılması ve kısa bir “Evet” oldu.</p>

  <p class="normal1">“Öyle güzel ve genç bir hanımın size acıması ve sizin için ağlaması! Nasıl bir duygu? Böyle bir yakınlık ve şefkat, sizin açınızdan üstünde düşünmeye değmez mi?”</p>

  <p class="normal1">Darnay yine tek kelime söylemedi.</p>

  <p class="normal1">“Sözlerinizi ilettiğimde mesajınızı aldığı için çok memnun oldu. Bunu belli etmedi, ama öyle olduğunu sanıyorum.”</p>

  <p class="normal1">Bu huysuz masa arkadaşının imalı sözleri Darnay’a, o sıkıntılı gününde kendisine isteyerek nasıl yardımcı olduğunu hatırlattı. Konuşmayı bu noktaya getirerek ona yardımları için teşekkür etti.</p>

  <p class="normal1">“Ne teşekkür istiyorum ne de teşekkürü hak ettim,” şeklinde umursamazca bir karşılık aldı. “Birincisi, önemli bir şey değildi. İkincisi de neden yaptığımı bilmiyorum. Bay Darnay, size bir soru sormama izin verin.”</p>

  <p class="normal1">“Elbette, yaptıklarınızın ufak bir karşılığı olsun bu.”</p>

  <p class="normal1">“Sizden hoşlandığımı mı sanıyorsunuz?”</p>

  <p class="normal1">“Doğrusu Bay Carton, kendime bu soruyu hiç sormadım,” diye cevap verdi diğeri şaşırarak.</p>

  <p class="normal1">“Şimdi sorun öyleyse.”</p>

  <p class="normal1">“Benden hoşlanırmış gibi davrandınız, ama hoşlandığınızı sanmıyorum.”</p>

  <p class="normal1">“Ben de sanmıyorum,” dedi Carton. “Anlayışınızı takdir etmeye başladım.”</p>

  <p class="normal1">“Yine de ortada hesabı ödememi ve birbirimize karşı kötü duygular duymaksızın ayrılmamızı engelleyecek bir durum yoktur umarım,” diye devam etti Darnay zili çalmak için ayağa kalkarken.</p>

  <p class="normal1">“Evet, yok!” diye karşılık verdi Carton. Darnay zili çaldı. “Bütün hesabı mı ödeyeceksiniz?” diye sordu Carton. Darnay’dan aldığı olumlu yanıt üzerine garsona dönerek, “Öyleyse aynı şaraptan bir şişe daha getir ve gelip beni saat onda uyandır,” dedi.</p>

  <p class="normal1">Hesabı ödedikten sonra Charles Darnay ayağa kalktı ve ona iyi geceler diledi. Karşılık vermeyen Carton da ayağa kalktı, tavırlarında meydan okurcasına bir eda vardı: “Son bir söz Bay Darnay: Sarhoş olduğumu mu düşünüyorsunuz?”</p>

  <p class="normal1">“Çok fazla içtiğinizi sanıyorum, Bay Carton.”</p>

  <p class="normal1">“Sanmak mı? İçtiğimi biliyorsunuz.”</p>

  <p class="normal1">“Söylemem gerekiyorsa öyle, bunu biliyorum.”</p>

  <p class="normal1">“Öyleyse nedenini de öğreneceksiniz. Ben hayal kırıklığına uğramış; istemediği, sevmediği işlerde köle gibi çalışan biriyim bayım. Yeryüzünde hiç kimse benim umurumda değil ve ben de hiç kimsenin umurunda değilim.”</p>

  <p class="normal1">“Çok üzücü bir durum. Yeteneklerinizi daha iyi kullanabilirdiniz.”</p>

  <p class="normal1">“Belki öyle, Bay Darnay, belki de değil. Ancak ayık yüzünüzün sizi mutlu etmesine izin vermeyin, daha sonra neye döneceğini bilemezsiniz. İyi geceler!”</p>

  <p class="normal1">Yalnız kaldığında bu garip adam bir mum aldı, duvarda asılı bir aynanın yanına giderek kendini dikkatlice inceledi.</p>

  <p class="normal1">“Bu adamdan gerçekten hoşlanıyor musun?” diye mırıldandı kendi görüntüsüne bakarak. “Sana benzeyen bir adamdan niye hoşlanasın ki? Sende beğenilecek hiçbir şey yok; bunu biliyorsun. Ah, Tanrı cezanı versin! Kendini ne hale soktun! Ne kadar değiştiğini ve ne olmuş olabileceğini göstermek için iyi bir neden! Onunla yer değiştir! O mavi gözler ona baktığı gibi sana da bakar mıydı? Haydi, açıkça söyle! O adamdan nefret ediyorsun.”</p>

  <p class="normal1">Avuntuyu şarap şişesinde aradı. Birkaç dakikada hepsini içip bitirdi ve başı kollarının üzerinde, masaya dağılmış saçlarına eriyen mumlar damlarken uykuya daldı.</p>
</body>
</html>
