<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_15">III<br class="chapter" />
  Bir Hayal Kırıklığı</h2>

  <p class="normal1">Bay başsavcı, karşılarında duran tutuklunun genç yaşına rağmen, bedelini hayatıyla ödeyeceği vatana ihanet suçunda deneyimli olduğunu jüriye bildirmek durumundaydı. Onun, düşmanla kurduğu bu ilişkiler bugünün, dünün veya geçen yılın, hatta daha önceki yılın işi değildi. Tutuklunun çok daha uzun süredir açıkça izah edip, bir neden gösteremediği gizli işleri nedeniyle Fransa ve İngiltere arasında gidip geldiği biliniyordu. Bu tür ihanet işlerinde, her şey yolunda gidecek diye bir şey olsa, (ne mutlu ki asla öyle olmamıştı) yaptıklarının gerçek kötülüğü ve suçu hiç ortaya çıkmayabilirdi. Ancak Tanrı, korkusuz ve lekesiz bir kulunun kalbine, tutuklunun planlarını araştırıp ortaya çıkarma, majestelerinin dışişleri bakanına ve özel meclisine açıklama gücü vermişti. Bu yurtsever az sonra kendilerine tanıtılacaktı. Kendisi konumu ve tavırları açısından oldukça saygın biriydi. Tutuklunun arkadaşıydı, ama bir an gelmiş, alçaklığını fark etmiş ve artık dostum diye kucaklayıp bağrına basamayacağı bu haini, vatanının kutsal sunağında kurban etmeye karar vermişti. Eğer Britanya’da da antik Yunan veya Roma’da olduğu gibi topluma yararlı kişilerin heykeli dikilseydi bu parlak yurttaşın da mutlaka bir heykeli olurdu. Ancak böyle olmadığından muhtemelen bir heykeli olmayacaktı. Şairlerin de belirttiği gibi ‘erdem’ bulaşıcıdır, özellikle de yüce bir erdem olan yurtseverlik ya da vatan aşkı daha da bulaşıcıdır. (Jürinin, alıntıladığı şeyleri kelimesi kelimesine bildiğinden, dillerinin ucunda olduğundan emindi, ama jüri üyelerinin yüzlerinden, bu metinlere dair hiçbir şey hatırlamadıkları için mahcup oldukları anlaşılıyordu.) Adını söylemenin bile onur sayılacağı, kraliyet adına tanıklık yapacak bu lekesiz ve sözüne güvenilir kişi, tutuklunun uşağı ile ilişki kurmuş ve onda, efendisinin çekmeceleri, cepleri ve gizli kâğıtlarını incelemek için kutsal bir niyetin belirmesine neden olmuştu. Bay başsavcı bu takdire şayan uşak hakkında küçük düşürücü birtakım şeyler söylenmesine karşı hazırlıklıydı; ama genel anlamda onu kardeşlerine tercih eder ve ana babasından daha fazla saygı duyardı. Jürinin de aynı şekilde davranmasını istiyordu. Daha sonra sunulacak olan evraklarla birlikte bu iki tanığın ifadeleriyle, tutuklunun, majestelerinin hem karadaki hem de denizdeki kuvvetlerinin konumları ve hazırlıklarıyla ilgili bir listeye sahip olduğu ve düşman bir güce bu tür bilgileri düzenli olarak naklettiğine dair en ufak bir kuşku dahi bırakılmayacaktı. Bu listelerin tutuklunun kendi elyazısı ile yazıldığı kanıtlanamamıştı, ama fark etmezdi; aslında bu, tutuklunun aldığı önlemlerde nasıl kurnazca davrandığını göstermek açısından savcılık için daha iyi bir durumdu. Eldeki kanıt beş yıl öncesine, İngiliz birlikleri ile Amerikalılar arasındaki ilk çarpışmalardan birkaç hafta öncesine dayanıyordu; bu da tutuklunun çoktan kötü emelleri için girişimde bulunduğunu gösteriyordu. Bu nedenlerden dolayı jüri; ülkesine sadık olan ve ona karşı sorumluluk taşıyan bir jüri olarak (ki öyle olduklarını biliyordu) onu kesinlikle suçlu bulmalı ve hoşlansa da hoşlanmasa da onun sonunu getirmeliydi. Tutuklunun kafası koparılana dek hiçbiri başını rahatça yastığa koyamamalı, eşlerinin ya da çocuklarının başını yastığa koyduğu fikrine dahi dayanamamalıydılar. Bay başsavcı sözlerini bitirirken tekrar tekrar, aklına getirebildiği her şey adına adamın başını istedi ve kendisinin, onu çoktan ölmüş ve yok olmuş saydığını belirtti.</p>

  <p class="normal1">Başsavcı sustuğu zaman mahkeme salonunda bir uğultu başladı. Mavi bir sinek bulutu, onun başına gelecekleri önceden sezmiş gibi tutuklunun etrafında vızıldayarak dönüyordu. Sessizlik tekrar sağlanınca kendisinden kuşku duyulamaz, dürüst yurtsever kişi tanık sandalyesinde gözüktü.</p>

  <p class="normal1">Avukat, şefinin yönlendirmesiyle yurtseveri sorguya çekti: John Barsad adındaki beyefendiyi. Bu temiz kalbin öyküsü aynen bay başsavcının anlattığı gibiydi. Belki, varsa birkaç küçük hata olabilirdi. Asil göğsünü bu yükten kurtardıktan sonra alçakgönüllü bir şekilde geri çekilecekti, ama Bay Lorry’ye yakın oturan, önünde kâğıtlar olan peruklu beyefendi birkaç soru sormak için izin istedi. Karşısında oturan diğer peruklu bey ise hâlâ mahkeme salonunun tavanına bakıyordu.</p>

  <p class="normal1">Kendisi hiç casusluk yapmış mıydı? Hayır diyerek bu üstü kapalı suçlamayı reddetti. Geçimini nasıl sağlıyordu? Mülkleri vardı. Neredeydi bu mülkler? Nerede olduğunu tam olarak hatırlamıyordu. Ne çeşit bir mülktü bu? Bu kimseyi ilgilendirmezdi. Ona miras mı kalmıştı? Evet, mirastı. Kimden? Uzak bir akrabadan. Çok mu uzak? Oldukça. Hiç hapse girmiş miydi? Elbette ki hayır. Hiç borçlular hapishanesinde yatmamış mıydı? Bunun davayla olan ilgisini anlamamıştı. Hiç borçlular hapishanesine girmemiş miydi? Haydi, bir daha. Hiç mi? Evet girdim. Kaç sefer? İki veya üç sefer. Beş veya altı defa değil mi? Belki. Mesleği neydi? Beyefendiydi. Hiç tekmelenmiş miydi? Olabilir. Sık sık mı? Hayır. Hiç tekmeyle merdivenden aşağı yuvarlanmış mıydı? Kesinlikle hayır, bir keresinde bir merdivenin başında tekme yemişti, ama aşağıya kendi sakarlığından düşmüştü. O zaman hileli zar kullandığı için mi tekmelenmişti? Kendisine saldıran sarhoş yalancı böyle bir şey söylemişti ama bu doğru değildi. Doğru olmadığına yemin eder miydi? Kesinlikle. Kumarda dahi hiç hile yaparak para kazanmış mıydı? Asla. Kumardan para kazanmış mıydı? Diğer beyefendilerin kazandığından fazla değil. Hiç tutukludan borç para almış mıydı? Evet. Hiç ödemiş miydi? Hayır. Tutukluyla yakınlığı aslında arabalarda, hanlarda ve gemilerde karşılaşmaktan ibaret değil miydi? Hayır. Tutukluyu bu kâğıtlarla gördüğüne emin miydi? Kesinlikle. Bu listeler hakkında daha fazla bir şeyler biliyor olabilir miydi? Hayır. Örneğin, bunları kendisi ele geçirmemiş miydi? Hayır. Bu kanıtlar sayesinde bir şeyler elde etmeyi umuyor muydu? Hayır. Tuzak kurmak için devletten düzenli olarak ödeme almıyor muydu? Ooo, Tanrım hayır. Ya da herhangi başka bir şey yapmak için? Ooo, Tanrım hayır. Buna yemin eder miydi? Tekrar tekrar. Sadece ve sadece yurtseverlik miydi, bundan başka onu harekete geçiren bir sebep yok muydu? Hiçbir şey.</p>

  <p class="normal1">Dürüst ve erdemli uşak Roger Cly, tanıklığı süresince birçok defa yemin etti. Dört yıl önce iyi niyet ve saflıkla tutuklunun hizmetine girmişti. Calais gemisinde tutukluya, elinden her iş gelen bir yardımcı isteyip istemediğini sormuş; o da kendisini işe almıştı. Tutuklunun bunu bir hayır işlemek adına yapmasını istememişti. Böyle bir şeyi hiç düşünmemişti. Kısa süre sonra tutukludan kuşkulanmaya başlamış ve onu izlemişti. Seyahat esnasında onun giysilerini düzeltirken ceplerinde bunlar gibi daha başka birçok listeyi defalarca gördüğü olmuştu. Bu listeleri tutuklunun masasının çekmecesinden almıştı. Bu belgeleri oraya önceden kendisi yerleştirmemişti. Tutukluyu, bu listelerin aynısını Calais’de Fransız beylere, benzerlerini de hem Calais hem de Boulogne’de Fransız beylere gösterirken görmüştü. Vatanını seviyormuş, buna dayanamazmış ve bu yüzden bildiklerini açıklamış. Gümüş bir çaydanlık çaldığından hiç kuşkulanılmamıştı; bir keresinde bir hardal çanağı ile ilgili iftiraya uğramış; ama o da kaplama çıkmıştı. Bir önceki tanığı yedi ya da sekiz yıldır tanırmış; bu da tamamen tesadüfmüş. Bunun özellikle tuhaf bir tesadüf olduğunu söyleyemezmiş; zaten tesadüflerin çoğu tuhaf olurmuş. Gerçek vatanseverliğin onu harekete geçiren yegâne sebep olmasına da tuhaf bir rastlantı demezmiş. O gerçek bir İngiliz’miş ve kendi gibi pek çok kişi olduğunu ümit ediyormuş.</p>

  <p class="normal1">Mavi sinekler tekrar vızıldadılar ve bay başsavcı Bay Jarvis Lorry’yi çağırdı.</p>

  <p class="normal1">“Bay Jarvis Lorry, Tellson Bankası’nda görevlisiniz, değil mi?”</p>

  <p class="normal1">“Öyleyim.”</p>

  <p class="normal1">“Bin yedi yüz yetmiş beş yılı kasım ayında bir cuma gecesi iş nedeniyle posta arabasıyla Londra ile Dover arasında seyahat ettiniz mi?”</p>

  <p class="normal1">“Evet.”</p>

  <p class="normal1">“Posta arabasında başka yolcular var mıydı?”</p>

  <p class="normal1">“İki kişi.”</p>

  <p class="normal1">“Bu kişiler gece yolda indiler mi?”</p>

  <p class="normal1">“Evet.”</p>

  <p class="normal1">“Bay Lorry, tutukluya bakın. Tutuklu o iki yolcudan biri miydi?”</p>

  <p class="normal1">“Kesin olarak söyleyemem.”</p>

  <p class="normal1">“Peki onlardan birine benziyor mu?”</p>

  <p class="normal1">“İkisi de öyle sarınıp sarmalanmıştı ve gece öyle karanlıktı ki... Hiçbirimiz de konuşmuyorduk. Bu yüzden onu bile söyleyemeyeceğim.”</p>

  <p class="normal1">“Bay Lorry, tekrar tutukluya bakın. O geceki iki yolcu gibi sarınmış olduğunu varsayın. Boyunda ve cüssesinde ikisinden biri olma ihtimalini dışarda bırakacak herhangi bir şey var mı?”</p>

  <p class="normal1">“Hayır.”</p>

  <p class="normal1">“Onlardan biri olmadığına da yemin etmezsiniz öyle değil mi, Bay Lorry?”</p>

  <p class="normal1">“Hayır, edemem.”</p>

  <p class="normal1">“Öyleyse en azından onlardan biri olabileceğini söylüyorsunuz?”</p>

  <p class="normal1">“Evet. Ama ikisinin de, benim gibi, haydutlardan korktuğunu hatırlıyorum, oysa tutuklu korkacak birine benzemiyor.”</p>

  <p class="normal1">“Siz hiç gerçek olmayan korkaklık nasıl olur gördünüz mü, Bay Lorry?”</p>

  <p class="normal1">“Kesinlikle gördüm.”</p>

  <p class="normal1">“Bay Lorry, bir kez daha tutukluya bakın. Daha önce onu gördünüz mü?”</p>

  <p class="normal1">“Gördüm.”</p>

  <p class="normal1">“Ne zaman?”</p>

  <p class="normal1">“Birkaç gün sonra Fransa’dan dönüyordum, Calais’de tutuklu geri döndüğüm yolcu gemisine bindi ve benimle birlikte seyahat etti.”</p>

  <p class="normal1">“Saat kaçta gemiye bindi?”</p>

  <p class="normal1">“Gece yarısından az sonra.”</p>

  <p class="normal1">“Gece geç saatte yani. Bu uygunsuz saatte gemiye binen tek yolcu o muydu?”</p>

  <p class="normal1">“Tesadüf bu ya, tek yolcu oydu.”</p>

  <p class="normal1">“Tesadüfleri boş verin Bay Lorry. Gecenin o saatinde gemiye binen tek yolcu o muydu?”</p>

  <p class="normal1">“Evet.”</p>

  <p class="normal1">“Siz yalnız mı seyahat ediyordunuz Bay Lorry, yoksa yol arkadaşınız var mıydı?”</p>

  <p class="normal1">“İki yol arkadaşım vardı. Bir beyefendi ve bir de hanımefendi. Buradalar.”</p>

  <p class="normal1">“Demek buradalar. Tutukluyla hiç konuştunuz mu?”</p>

  <p class="normal1">“Çok az. Fırtına vardı. Yolculuk uzun ve zordu ve neredeyse diğer kıyıya geçene kadar, tüm yolculuk boyunca bir kanepede uzandım.”</p>

  <p class="normal1">“Bayan Manette!”</p>

  <p class="normal1">Herkes az önce bütün gözlerin çevrili olduğu genç hanıma tekrar baktı. Oturduğu yerde doğruldu. Babası da kızının elini kolunda tutmaya devam ederek onunla birlikte kalktı.</p>

  <p class="normal1">“Bayan Manette, tutukluya bakın.”</p>

  <p class="normal1">Tutuklu için böylesine acıma hissiyle dolu, böylesine içten bir gençlik ve güzellikle yüzleşmek bütün o kalabalıkla yüzleşmekten çok daha dayanılmazdı. Kızla beraber sanki diğerlerinden ayrılmış, kendi mezarının başında duruyordu ve ona yönelmiş bu meraklı bakışlar bir an olsun cesaretini toplayarak sakin kalmasına izin vermiyordu. Telaşlı hareket eden sağ eli önündeki otları hayali bir bahçedeki tarhlara ayırırmışçasına dağıttı. Tüm gayretine rağmen düzenli nefes alamıyor, dudaklarının titremesini engelleyemiyordu. Büyük sineklerin vızıltısı tekrar yükseldi.</p>

  <p class="normal1">“Bayan Manette, tutukluyu daha önce gördünüz mü?”</p>

  <p class="normal1">“Evet, efendim.”</p>

  <p class="normal1">“Nerede?”</p>

  <p class="normal1">“Az önce sözü geçen yolculuk sırasında, gemide gördüm, efendim, aynı yolculukta.”</p>

  <p class="normal1">“Biraz önce sözü geçen genç hanım siz misiniz?”</p>

  <p class="normal1">“Ah! Ne yazık ki benim.”</p>

  <p class="normal1">Kızın merhametinin sesine verdiği dokunaklı ton, yargıcın pek de hoş olmayan sesinin içinde eridi: “Size sorulan sorulara cevap verin ve yorum yapmayın.”</p>

  <p class="normal1">“Bayan Manette, Manş’ı geçerken tutukluyla aranızda hiç konuşma geçti mi?”</p>

  <p class="normal1">“Evet, efendim.”</p>

  <p class="normal1">“O konuşmayı anımsamaya çalışın.”</p>

  <p class="normal1">Derin bir sessizliğin içinden, zayıf sesiyle anlatmaya başladı:</p>

  <p class="normal1">“Beyefendi gemiye bindiği zaman...”</p>

  <p class="normal1">“Tutukluyu mu kastediyorsunuz?” diye sordu yargıç kaşlarını çatarak.</p>

  <p class="normal1">“Evet, efendim.”</p>

  <p class="normal1">“O zaman tutuklu deyin.”</p>

  <p class="normal1">“Tutuklu gemiye bindiği zaman… (sevgi dolu bakışlarla yanında duran babasına dönerek) babamın bitkinliğini ve sağlık durumunun bozuk olduğunu fark etmişti. Babam öyle bitkin bir durumdaydı ki onu açık havaya çıkarmaya korkuyordum. Bu yüzden ona güvertede, kamaralara giden merdivenlerin yanında bir yatak yapmıştım. Kendisiyle ilgilenmek için güvertede yanında oturuyordum. O gece biz dördümüz hariç başka yolcu yoktu. Tutuklu izin isteyerek babamı rüzgârdan ve soğuktan nasıl daha iyi koruyabileceğimi göstermek inceliğinde bulundu; öyle ki benim yaptığımdan daha iyi olmuştu. Limandan ayrıldıktan sonra rüzgârın hangi yönden eseceğini kestiremediğimden yerini pek iyi ayarlayamamıştım. O benim için bunu yaptı. Babamın durumuna da büyük incelik ve nezaketle yaklaştı; eminim babam da bunu hissetmiştir. Konuşmamız bu şekilde başladı.”</p>

  <p class="normal1">“Bir dakika sözünüzü kesmeme izin verin. Gemiye yalnız mı bindi?”</p>

  <p class="normal1">“Hayır.”</p>

  <p class="normal1">“Yanında kaç kişi vardı?”</p>

  <p class="normal1">“İki Fransız bay vardı.”</p>

  <p class="normal1">“Hiç konuştular mı?”</p>

  <p class="normal1">“Son dakikaya kadar konuştular, Fransız bayların sandallarına geçmeleri gerekene dek.”</p>

  <p class="normal1">“Aralarında bu listelere benzer kâğıt alışverişi oldu mu?”</p>

  <p class="normal1">“Evet, ama ne olduklarını bilmiyorum.”</p>

  <p class="normal1">“Biçimleri ve büyüklükleri bunlara benziyor muydu?”</p>

  <p class="normal1">“Olabilir, çok yakınımda durup fısıldaştıkları halde aslında bilmiyorum. Çünkü, orada asılı olan lambanın ışığından faydalanmak için kamaraya inen merdivenin başında duruyorlardı, lambanın ışığı çok azdı ve çok alçak sesle konuşuyorlardı, bu yüzden ne konuştuklarını duymadım, sadece kâğıtlara baktıklarını gördüm.”</p>

  <p class="normal1">“Şimdi, tutukluyla olan konuşmanıza dönelim, Bayan Manette.”</p>

  <p class="normal1">“Yardıma muhtaç durumumdan kaynaklanan bir açık yüreklilikle konuştu benimle. Nazik ve iyiydi, babama yardımcı oldu. Umarım...” dedi gözyaşlarına boğularak, “yaptıklarının karşılığı olarak ona bugün zarar vermem.”</p>

  <p class="normal1">Mavi sinekler tekrar vızıldadılar.</p>

  <p class="normal1">“Bayan Manette, tutuklu, göreviniz olduğundan konuşmak durumunda bulunduğunuzu ve de bu zorunluluktan kaçamayacağınız için bilgi verdiğinizi, üstelik bunu büyük bir gönülsüzlükle yaptığınızı anlayamıyorsa, şu an bu durumda bulunan tek kişi odur. Lütfen devam edin.”</p>

  <p class="normal1">“İnsanların başını derde sokabilecek hassas ve zor bir iş için seyahat ettiğini, bu yüzden takma bir adla dolaştığını söyledi. Bu iş nedeniyle birkaç gün için Fransa’ya gitmesi gerekiyormuş; uzunca bir süre de aralıklı olarak Fransa ve İngiltere arasında gidip gelmesi gerekebileceğini söylemişti.”</p>

  <p class="normal1">“Amerika hakkında herhangi bir şey söyledi mi, Bayan Manette? Ayrıntılı olarak anlatın.”</p>

  <p class="normal1">“Bana o münakaşanın<a href="../Text/Iki-Sehrin-Hikayesi_split_055.html#footnote-127975-36" id="footnote-127975-36-backlink">[36]</a> nasıl çıktığını açıklamaya çalıştı ve anlayabildiği kadarıyla İngiltere’nin tutumunun yanlış ve aptalca olduğunu söyledi. Şaka yollu, belki de George Washington’ın<a href="../Text/Iki-Sehrin-Hikayesi_split_055.html#footnote-127975-37" id="footnote-127975-37-backlink">[37]</a> tarihte III. George kadar büyük bir ün kazanabileceğini söyledi. Ama bunu söylemesinde kötü bir niyet yoktu. Gülerek ve zaman geçirmek için söylenmişti.”</p>

  <p class="normal1">Bütün gözlerin kendi üzerinde olduğu, çok ilgi çeken bir sahnede baş oyuncunun yüzünde oluşacak göze çarpacak kadar güçlü her ifade, farkında olmadan izleyiciler tarafından da tekrarlanır. Genç kız bu bilgiyi aktarırken, alnı son derece endişeli, tedirgin bir ifadeyle buruşmuş, dikkat kesilmiş bir şekilde; yargıcın, sözlerini yazması için durduğu aralarda savcıda ve savunma avukatında bıraktığı etkiyi izledi. Mahkemenin izleyicilerinin her birinin yüzünde aynı ifade vardı. Öyle ki, yargıç notlarından başını kaldırıp George Washington ile ilgili olarak yapılan korkunç benzetmeye nasıl bir tepki verileceğini görmek için ters ters baktığı zaman salondakilerin çoğu tanığın alnındaki ifadenin aynısını yansıtan bir ayna gibi görünüyorlardı.</p>

  <p class="normal1">Bay başsavcı hem bir önlem olarak hem de usul açısından, genç hanımın babası, Doktor Manette’in çağırılmasını uygun gördüğünü belirtti. Bunun üzerine Doktor Manette çağrıldı.</p>

  <p class="normal1">“Doktor Manette, tutukluya bakın. Onu daha önce hiç gördünüz mü?”</p>

  <p class="normal1">“Bir kez. Londra’daki evime uğradığında. Üç, üç buçuk yıl kadar önce.”</p>

  <p class="normal1">“Onun gemideki o yolcu ya da kızınızla konuşan kişi olduğunu söyleyebilir misiniz?”</p>

  <p class="normal1">“İkisini de söyleyemem, efendim.”</p>

  <p class="normal1">“Bunun için belirli ve özel bir neden var mı?”</p>

  <p class="normal1">Alçak bir sesle cevap verdi: “Evet.”</p>

  <p class="normal1">“Anavatanınızda yargılanmadan, hatta suçlanmadan, uzun bir süre hapis yatma talihsizliğine uğradınız mı, Doktor Manette?”</p>

  <p class="normal1">Bütün yürekleri sızlatan bir ses tonuyla cevap verdi: “Uzun bir hapis.”</p>

  <p class="normal1">“Bahsedilen olaydan hemen önce mi serbest bırakılmıştınız?”</p>

  <p class="normal1">“Bana öyle olduğunu söylediler.”</p>

  <p class="normal1">“Olayı hiç hatırlamıyor musunuz?”</p>

  <p class="normal1">“Hatırlamıyorum. Belli bir zamandan itibaren, ne zamandan beri onu bile söyleyemiyorum, zihnim bomboş. Zindanda ayakkabı yaparak meşgul olduğum zamanlardan kendimi sevgili kızımla Londra’da yaşarken bulduğum zamana kadar bir boşluk var. Yüce Tanrı yetilerimi bana geri verdiğinde onunla yakınlaştım. Ancak bunun bile nasıl olduğunu tam olarak söyleyemem. Nasıl geliştiğini hatırlamıyorum.”</p>

  <p class="normal1">Bay başsavcı, ardından da baba ve kızı oturdular.</p>

  <p class="normal1">O anda davada çok ilginç bir gelişme yaşandı. Tutuklunun beş yıl önce kasım ayının o cuma gecesinde, kendisi bulunamayan bir başka hainle beraber Dover postasında seyahat ettiğini, gecenin bir saatinde şaşırtma amacıyla, kalmayacağı bir yerde arabadan inerek on iki mil veya daha fazla geriye yürüyüp bir garnizona, tersaneye gittiğini ve orada bilgi topladığını kanıtlamak amacıyla garnizon ve tersane kasabasında, bir otelin kahve salonunda başka birini beklediğine tanıklık etmek için birisi çağrılmıştı. Savunma avukatı, tutukluyu başka hiçbir vesileyle görmediği bilgisi dışında bir sonuç elde edemediği çapraz bir sorgulamaya çekti tanığı. Bütün bu zaman zarfında mahkemenin tavanına bakan peruklu beyefendi küçük bir kâğıt parçasına bir veya iki kelime bir şey karalayıp, büzüştürdüğü kâğıdı avukata fırlattı. Kâğıdı açıp içinde yazılanları okuyan avukat büyük bir dikkat ve merakla tutukluya baktı.</p>

  <p class="normal1">“Yine de tutuklunun o kişi olduğundan emin olduğunuzu mu söylüyorsunuz?”</p>

  <p class="normal1">Tanık oldukça emindi.</p>

  <p class="normal1">“Tutukluya çok benzeyen birini hiç gördünüz mü?”</p>

  <p class="normal1">Onu yanıltacak kadar benzeyen birini görmemişti tanık.</p>

  <p class="normal1">“Şu baya iyi bakın, oradaki bilge dostuma,” dedi kâğıdı fırlatan adamı işaret ederek. “Sonra bir de dikkatle tutukluya bakın. Ne dersiniz? Sizce de birbirlerine çok benzemiyorlar mı?”</p>

  <p class="normal1">Bilge dostun derbeder ve pasaklı görünüşü bir yana bırakılırsa, karşılaştırıldıklarında sadece tanığı değil oradaki herkesi şaşırtmaya yetecek kadar birbirlerine benziyorlardı. Yargıç, bu bilge dosttan peruğunu çıkarmasını istediğinde, bu benzerlik dikkati daha çok çekecek şekilde ortaya çıktı. Yargıç, Bay Stryver’a (savunma avukatına) birazdan Bay Carton’ı mı (bu bilge dostun adı) vatana ihanetten yargılayacaklarını sordu. Bay Stryver yargıca “Hayır” diye cevap verdi; ancak tanıktan, bir defa olan bir şeyin bir ikinci defa olup olamayacağı; aceleciliğinin bu örneğini daha önce görmüş olsaydı kendinden yine de bu kadar emin olup olamayacağı; böyle bir örneğin ardından söylediklerinden hâlâ emin olup olmadığı ve buna benzer sorulara cevap vermesini istediğini söyledi. Bunların amacı tanığı çömlek gibi tuzla buz etmek ve davadaki rolünü etkisiz hale getirmekti.</p>

  <p class="normal1">Bay Cruncher bu arada ifadeleri dinlerken, ellerinin pasıyla karnını doyurmuştu. Şimdi Bay Stryver’ın, tutuklunun savunmasını jüriye dar bir elbise gibi giydirmeye çalışmasını, vatansever Barsad’ın kiralık bir casus ve hain, utanmaz bir kan tüccarı, lanetli Judas’tan<a href="../Text/Iki-Sehrin-Hikayesi_split_055.html#footnote-127975-38" id="footnote-127975-38-backlink">[38]</a> bu yana var olan en büyük sahtekârlardan (ki ona kuşkusuz benziyordu) biri olduğunu anlatmasını izledi. ‘Dürüst, erdemli’ uşak Cly’ın nasıl Barsad’ın dostu ve ortağı olduğunu, buna da layık olduğunu; bu sahtekâr ve yalancı tanıkların uyanık bakışlarının Fransa’daki birtakım ailevi nedenlerle tutukluyu nasıl bir kurban gibi gördüklerini anlattı. Tutuklunun Fransız asıllı olması nedeniyle Manş üzerinden bu yolculukları yapmak zorunda olduğunu, yakınları ve sevdiği kişileri korumak için, hayatı pahasına işlerinin ne olduğunu açıklayamayacağını belirtti. Genç hanımdan zorla çekilip alınan ve verirkenki ıstırabına şahit oldukları ifade hiçbir anlam ifade etmiyordu. Bu, bir araya gelmiş herhangi bir genç beyefendi ve genç hanım arasında geçebilecek, küçük, masumca bir nezaket ve kibarlık örneğiydi. George Washington ile ilgili sözler o kadar abartılıydı ki onları korkunç bir şakadan başka bir şey olarak görmek imkânsızdı. Hükümet nasıl bu basit ulusal nefret, çekemezlik ve korkuları kullanmalarına kayıtsız kalacak kadar zayıf olabilirdi; bay başsavcı da sonuna kadar bunu yapmıştı, ama bu, bu tür davaları çoğunlukla çirkinleştiren alçak ve rezilce tanıklıklar dışında hiçbir şeye dayanmıyordu. Bu ülkenin mahkemeleri bunlarla doluydu. Ama tam bu noktada yargıç, sert bir ifadeyle araya girerek, kürsüde oturup bu kinayeli laflara göz yumamayacağını söyledi.</p>

  <p class="normal1">Sonra Bay Stryver tanıklarını çağırdı ve ardından Bay Cruncher, başsavcının Barsad ve Cly’ın, onun zannettiğinden yüz kat daha iyi, tutuklununsa yüz kat daha kötü olduğunu göstererek Bay Stryver’ın jüriye giydirdiği giysiyi nasıl ters yüz ettiğini izlemek zorunda kaldı. Sonunda sıra yargıca geldi ve o da giysilerin bir içini dışına, bir de dışını içine çevirdi; bunu yaparken de hepsini tutuklu için uygun bir kefene dönüştürdü.</p>

  <p class="normal1">Ardından jüri değerlendirme için toplandı ve kocaman sinekler tekrar vızıldamaya başladılar.</p>

  <p class="normal1">Uzun bir süredir mahkemenin tavanına bakarak oturan Bay Carton bu heyecanlı anda bile ne yerini ne de tavrını değiştirdi. Bu arada akıllı dostu Bay Stryver önündeki kâğıtları düzeltip, yanında oturanlarla fısıldaşıyor ve zaman zaman meraklı bakışlarla jüriye bakıyordu. Bütün izleyiciler hareket halindeydiler ve sürekli olarak ortalıkta dolanarak küçük gruplar oluşturuyorlardı. Yargıç bile oturduğu yerden kalkmış, kürsüsünde yavaşça bir o yana bir bu yana turlayıp duruyordu; izleyenlerin akıllarından yargıcın da bariz bir şekilde heyecanlı ve telaşlı olduğu geçiyordu. Bay Carton ise yırtık cüppesinin yarısı üzerinden kaymış halde arkasına yaslanmış oturuyordu. Az önce çıkarttığı peruğunu düzeltmeden başına geçirmişti. Elleri ceplerinde, gözleri bütün gün olduğu gibi tavandaydı. Tavırlarındaki kayıtsızlık, görünüşünün saygınlığını azaltmakla kalmıyor, tutukluyla güçlü benzerliğini de –ki karşılaştırıldıkları zamanki geçici ağırbaşlı hali benzerliği artırmıştı– azaltıyordu. Şimdi ona bakanların çoğu birbirlerine pek de benzemediklerini söylüyorlardı. Bay Cruncher yanındakine kendi gözlemlerini anlattı ve ekledi: “On şilinine bahse girerim ki, bu avukat hiç dava alamıyordur. Alabilecek birine benzemiyor, değil mi?”</p>

  <p class="normal1">Oysa ki, Bay Carton dışarıdan göründüğünden çok daha fazla ayrıntıyı fark etmişti. Bayan Manette’in başı babasının göğsüne düştüğü zaman bunu gören ilk kişi o olmuş ve duyulabilecek bir sesle, “Mübaşir! Şu genç hanımla ilgilen. Beyefendiye onu dışarı çıkarması için yardım et. Görmüyor musun, düşecek!” demişti.</p>

  <p class="normal1">Dışarı çıkartılırken genç kıza acıyanlar ve babasına yakınlık duyanlar çoktu. Tutukluluk günlerinin hatırlatılmış olması belli ki Bay Manette’i çok üzmüştü. Sorgulanırken çok tedirgin olmuş ve o andan itibaren, onu yaşlı gösteren o düşünceli ve dalgın bakışları kara bir bulut gibi üzerine çökmüştü. Yaşlı adam dışarı çıkarken arkalarını dönen ve bir an için susan jürinin başkanı konuştu.</p>

  <p class="normal1">Aralarında bir fikir birliği oluşmamıştı ve düşünmek için zaman istiyorlardı. Yargıç, (belki aklında şu George Washington olayı olduğundan) bir fikir birliğine varamamalarına şaşırmıştı, ama gözetim ve koruma altında düşünmek için çekilebileceklerini belirtti ve kendisi de salondan ayrıldı. Duruşma tüm gün sürmüştü ve artık salondaki lambaları yakıyorlardı. Jürinin içeride uzun süre kalacağı söylentisi dolaşmaya başlamıştı. Seyirciler bir şeyler atıştırmak için dışarı çıktılar, tutuklu da sanık bölmesine alındı ve oturdu.</p>

  <p class="normal1">Genç hanım ve babası çıkarlarken dışarı çıkan Bay Lorry, tekrar içeri geldi ve Jerry’yi bir el işaretiyle yanına çağırdı. Jerry, tenhalaşan salonu kolayca geçerek yanına geldi.</p>

  <p class="normal1">“Jerry, eğer bir şeyler yemek istiyorsan gidebilirsin. Ama yakınlarda ol. Jüri içeri geleceği zaman haberin olsun. Bir dakika bile geç kalma, çünkü kararı bankaya iletmeni istiyorum. Bildiğim en hızlı ulak sensin ve Temple Bar’a benden çok önce varırsın.”</p>

  <p class="normal1">Jerry’nin alnı pek kırışmazdı, ama bu konuşma ve bir şilinin ardından alnını kırıştırıverdi. O sırada Bay Carton geldi ve Bay Lorry’nin koluna dokundu.</p>

  <p class="normal1">“Genç bayan nasıl?”</p>

  <p class="normal1">“Çok üzüldü, ama babası onu rahatlatıyor ve mahkeme salonunun dışında olduğu için kendini daha iyi hissediyor.”</p>

  <p class="normal1">“Tutukluya durumu ben bildiririm. Biliyorsunuz, sizin gibi saygıdeğer bir bankacının herkesin önünde tutuklu ile konuşması yakışık almaz.”</p>

  <p class="normal1">Bay Lorry bunu sanki daha önce kafasında düşünüp tartmış da onu anımsamış gibi kızardı. Bay Carton dinleyici bölümünün dışına çıktı. Mahkeme çıkışı o taraftaydı ve Jerry gözlerini dört açıp kulak kesilerek fırça gibi saçlarıyla onu izledi.</p>

  <p class="normal1">“Bay Darnay!”</p>

  <p class="normal1">Tutuklu hemen öne çıktı.</p>

  <p class="normal1">“Doğal olarak tanığın, Bayan Manette’in durumunu merak ediyorsunuzdur. Kendisi daha iyi olacak. Siz en kötü halini gördünüz.”</p>

  <p class="normal1">“Buna neden olduğum için çok üzgünüm. Benim için ona bunu söyleyebilir misiniz? Derin saygılarımı da...”</p>

  <p class="normal1">“Evet, söyleyebilirim. Eğer istiyorsanız, söylerim.”</p>

  <p class="normal1">Bay Carton’ın tavrı küstah denebilecek kadar kayıtsızdı. Tutukluya yan dönmüş, dirseğiyle parmaklığa dayanmış, duruyordu.</p>

  <p class="normal1">“İstiyorum. İçten teşekkürlerimi kabul edin.”</p>

  <p class="normal1">Carton hâlâ sırtı yarı dönük bir konumda sordu: “Ne umuyorsunuz, Bay Darnay?”</p>

  <p class="normal1">“En kötüsünü.”</p>

  <p class="normal1">“Umulacak en akıllıca ve en gerçekçi şey. Ama sanırım içeri çekilmeleri sizin lehinize.”</p>

  <p class="normal1">Jerry mahkeme koridorunda oyalanmasına izin verilmediği için daha fazla dinleyemedi ve dış görünüşüyle bu kadar birbirine benzeyen, ama tavırları birbirinden bu kadar farklı olan iki adamı birlikte bırakarak ayrıldı. İkisinin de görüntüleri yukarıdaki aynaya yansıyordu.</p>

  <p class="normal1">Etli börek ve bira yardımcı olsa da bir buçuk saat, hırsız ve yankesicilerin cirit attığı koridorlarda çok yavaş geçti. Boğuk sesli ulak bir şeyler atıştırdıktan sonra rahatsız bir şekilde oturdu ve büyük bir uğultuyla mahkemeye giden merdivenleri çıkan insan kalabalığına karışana dek biraz kestirdi.</p>

  <p class="normal1">Oraya vardığında Bay Lorry kapıda durmuş sesleniyordu: “Jerry, Jerry!”</p>

  <p class="normal1">“Buradayım efendim. Geri gelebilmek için bir savaş vermek zorunda kaldım. İşte buradayım efendim!”</p>

  <p class="normal1">Bay Lorry kalabalığın arasından ona bir kâğıt uzattı. “Çabuk! Aldın mı?”</p>

  <p class="normal1">“Evet, efendim.”</p>

  <p class="normal1">Kâğıdın üzerine aceleyle ‘Beraat etti’ yazılmıştı.</p>

  <p class="normal1">Jerry, “Eğer gönderdiğiniz mesaj tekrar ‘yaşama geri dönüş’ olsaydı, bu sefer ne demek istediğinizi anlardım,” diye mırıldandı dönerken.</p>

  <p class="normal1">Old Bailey’den çıkana dek başka bir şey söylemeye ya da düşünmeye fırsatı olmadı. Kalabalık neredeyse ayaklarını yerden kesecek kadar hızla boşalıyordu ve sanki o şaşkın, mavi sinekler başka leşler aramak için dağılıyorlarmış gibi sokağa korkunç bir vızıltı yayıldı.</p>
</body>
</html>
