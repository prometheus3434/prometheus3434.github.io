<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_8">II<br class="chapter" />
  Posta Arabası</h2>

  <p class="normal1">Bu hikâyeye konu olan kişilerden ilkinin kasım sonlarına doğru bir cuma gecesi önünde uzanan yol, Dover yoluydu. Dover yolu Shooter Tepesi’ni ağır ağır tırmanan posta arabasının önünde uzanıyor, diğer yolcular gibi o da yokuşu arabanın yanında, çamurun içinde tırmanıyordu. Bu koşullarda yürümekten pek keyif aldıkları söylenemezdi, ama yokuş çamurlu, arabanın koşumları ve yükü öylesine ağırdı ki, atlar daha şimdiden üç defa durmuşlar, bu yetmiyormuş gibi bir defa da arabayı Blackheath’e<a href="../Text/Iki-Sehrin-Hikayesi_split_055.html#footnote-127975-13" id="footnote-127975-13-backlink">[13]</a> geri götürmek gibi asice bir niyetle yolun karşı tarafına çekmişlerdi. En sonunda ise postacı ile muhafız birleşerek vahşi hayvanların bile insan aklı ile yola getirilebileceğinden söz eden tartışmaları bir yana bırakıp, yasaklanmış savaş kurallarına başvurmuşlar ve dizgin ve kırbaç yardımıyla atları sakinleştirerek görevlerinin başına dönmelerini sağlamışlardı.</p>

  <p class="normal1">Hayvanlar, başları önlerinde, kuyruklarını sallayarak kalın çamur tabakasının içinde bata çıka, sendeleye sendeleye ilerliyor, zaman zaman da eklem yerlerinden ayrılıp parçalanacakmışçasına zorlanıyorlardı. Arabacı ne zaman onları yorgun bir sesle, “Hey, hoop-ho!” diye bağırarak dinlendirmek için durdursa, en öndeki at başını ve üzerindeki her şeyi sertçe sallıyor, şaşırtıcı bir şekilde, sanki arabanın yokuşun tepesine ulaşamayacağında ısrar ediyordu. Öndeki at ne zaman bu sinir bozucu takırtıları çıkarsa, bizim yolcu da, sinirleri zayıf birinden beklenebileceği üzere irkiliyor ve düşünceleri darmadağın oluyordu.</p>

  <p class="normal1">Bütün çukur yerleri duman gibi basan sis, huzur arayıp da bulamayan, terk edilmiş kötü bir ruh gibi tepeyi tırmanıyordu. Sis buz gibi soğuktu, ıslak ıslaktı ve huzursuz bir denizin birbiri ardına gelen dalgaları gibi havada yavaş yavaş, dalga dalga ilerliyordu. O kadar yoğundu ki araba lambalarının ışıkları yalnızca kendilerini ve yolun birkaç metresini aydınlatabiliyordu. İlerlemeye çalışan atlardan yükselen buhar sise karışıyor, sanki bütün sisi o oluşturuyordu.</p>

  <p class="normal1">Sözünü ettiğimiz yolcunun yanı sıra iki yolcu daha posta arabasının yanında tepeyi tırmanıyorlardı. Üçü de yüzlerini kapatacak biçimde kulaklarına kadar sarınmış, uzun çizmeler giymişlerdi. Hiçbiri ötekinin neye benzediğini söyleyemezdi. Çünkü her biri sarındıkları şeylerle, diğer yol arkadaşlarının beden gözlerinden olduğu kadar akıl gözlerinden de saklanmışlardı. O günlerde yolculuk eden herhangi birinin soyguncu ya da soyguncularla ilişkili olma ihtimali olduğundan yolcular birbirlerinden çok çekinir, o kısa sürede kimin güvenilir olduğunu anlayamazlardı. Ayrıca uğranılan her postane ve birahane, sahibinden seyisine kadar ‘Şef’in paralı adamlarından birini barındırabileceği için, arabaların başına bir olay gelme olasılığı yüksekti. Bin yedi yüz yetmiş beş yılı kasımının o cuma gecesi, araba Shooter Tepesi’ni yavaş yavaş tırmanırken Dover postasının muhafızı, arabanın arkasında kendisi için ayrılan yerde oturmuş, ayakları yere çarpa çarpa, kendi kendine bunları düşünüyor, gözünü ve bir elini, üstünde dolu bir tüfek, içindeyse altı yedi tabanca bulunan önündeki sandığın üzerinden ayırmıyordu.</p>

  <p class="normal1">Dover postasında durum her zamanki gibiydi: Muhafız yolculardan, yolcular da birbirlerinden ve muhafızdan, yani herkes birbirinden kuşkulanıyordu. Arabacı ise atlarından başka hiçbir şeye güvenmiyordu; ama onların da bu yolculuk için uygun olmadıklarına hem Yeni hem de Eski Ahit üzerine yemin edebilirdi.<a href="../Text/Iki-Sehrin-Hikayesi_split_055.html#footnote-127975-14" id="footnote-127975-14-backlink">[14]</a></p>

  <p class="normal1">“Deh!” dedi arabacı. “Haydi! Son bir gayret daha, sonra tepeye varmış olacaksınız. Lanet olsun size, sizi buraya getirene kadar canım çıktı! Joe!”</p>

  <p class="normal1">“Ha!” diye karşılık verdi muhafız.</p>

  <p class="normal1">“Saatin kaç, Joe?”</p>

  <p class="normal1">“On biri tam on geçiyor.”</p>

  <p class="normal1">“Lanet olsun!” diye bağırdı öfkeyle. “Ve daha Shooter Tepesi’ne bile varamadık! Deh! Deh! Haydi yürüyün!”</p>

  <p class="normal1">Öndeki inatçı at kırbaçla gelen sert emirle ileri atıldı, diğer üç at da onu izlediler. Dover postası, bir kez daha, yanında yolcular uzun çizmeleri çamura bata çıka yürürken yola koyuldu. Araba durunca onlar da durmuş, yanından ayrılmamışlardı. Üç yolcudan biri diğerine sisin ve karanlığın içine doğru biraz daha önde yürümeyi önerme yürekliliğinde bulunsa, diğerlerince haydut sanılıp vurulacağını düşünürdü.</p>

  <p class="normal1">Son bir gayret posta arabasını yokuşun tepesine ulaştırdı. Atlar tekrar soluklanmak için durdular. Muhafız araba kaymasın diye tekerleğin altına takoz koymak için indi ve yolcuların binmesi için arabanın kapısını açtı.</p>

  <p class="normal1">Bu arada arabacı bulunduğu yerden aşağı doğru bakarak tedirgin bir sesle: “Şişt! Joe!” diye bağırdı.</p>

  <p class="normal1">“Ne diyorsun Tom?”</p>

  <p class="normal1">İkisi de kulak kabartarak dinlediler.</p>

  <p class="normal1">“Yukarı doğru, tırısta bir atlı geliyor diyorum, Joe.”</p>

  <p class="normal1">“Ben dörtnala gelen bir atlı derim, Tom,” diyen muhafız kapı kolunu bırakıp çevik bir hareketle yerine tırmandı. “Beyler! Kral adına, hepiniz içeri girin!”</p>

  <p class="normal1">Bu telaşlı uyarının ardından tüfeğinin horozunu kaldırıp ateşe hazır halde bekledi.</p>

  <p class="normal1">Bu hikâyenin kahramanlarından olan bizim yolcu arabanın basamağında durmuş, içeri girmek üzereydi. Diğer iki yolcu da hemen arkasında onu izliyorlardı. Adam, yarısı arabanın içinde yarısı dışarda basamakta durdu, diğerleri aşağıda yolda kaldı. Hepsi bir arabacıya bir muhafıza bakıyorlar ve nal seslerini dinliyorlardı. Arabacı arkaya baktı, muhafız arkaya baktı, hatta öndeki at bile kulaklarını dikip geriye baktı.</p>

  <p class="normal1">Gecenin ıssızlığına, arabanın zorlanmasıyla çıkan gürültünün son bulması da eklenince ortalık iyice sessizleşmişti. Atların soluk soluğa nefes alıp vermeleri arabanın huzuru kaçmış bir insan gibi titremesine neden oluyordu. Yolcuların ise heyecandan solukları kesilmiş, kalp atışları hızlanmıştı. Hatta bu yoğun sessizlikte duyulan tek sesin yolcuların bu kalp atışları olduğu bile söylenebilirdi.</p>

  <p class="normal1">Dörtnala yaklaşan atın sesi giderek daha da hızlandı ve bir hışımla gelip tepeye ulaştı.</p>

  <p class="normal1">“Hey!” diye bağırdı muhafız bütün gücüyle kükreyerek. “Sen, oradaki! Dur, yoksa ateş ederim!”</p>

  <p class="normal1">Çamurun içinde bata çıka ilerleyen kişi hemen durdu; sisin içinden bir erkek sesi yükseldi:</p>

  <p class="normal1">“Bu Dover postası mı?”</p>

  <p class="normal1">“Ne olduğundan sana ne!” dedi muhafız sert bir tavırla. “Sen kimsin?”</p>

  <p class="normal1">“Bu Dover postası mı?”</p>

  <p class="normal1">“Niye bilmek istiyorsun?”</p>

  <p class="normal1">“Eğer oysa bir yolcuyu arıyorum da.”</p>

  <p class="normal1">“Hangi yolcuyu?”</p>

  <p class="normal1">“Bay Jarvis Lorry’yi.”</p>

  <p class="normal1">Yolcumuz hemen adamın sorduğu kişinin kendisi olduğunu belli etti. Muhafız, arabacı ve diğer iki yolcu onu kuşkulu bakışlarla süzdüler.</p>

  <p class="normal1">“Olduğun yerde kal!” dedi muhafız sisin içinden konuşan adama. “Çünkü bir hata yaparsam, bu telafisi olmayan bir hata olur. Lorry adındaki beyefendi derhal cevap versin.”</p>

  <p class="normal1">“Sorun nedir?” diye sordu yolcu hafifçe titreyen sesle. “Kim soruyor beni? Jerry, sen misin?”</p>

  <p class="normal1">“Eğer bu Jerry ise sesinden hiç hoşlanmadım,” diye homurdandı muhafız kendi kendine. “Bana kalırsa bu Jerry’nin sesi fazla kalın.”</p>

  <p class="normal1">“Evet, Bay Lorry.”</p>

  <p class="normal1">“Sorun nedir?”</p>

  <p class="normal1">“Sizden sonra oradan bir telgraf geldi. Tellson ve Ortakları’ndan.”</p>

  <p class="normal1">Hızla arabaya binip, kapı ve pencereyi kapatan diğer iki yolcunun nazik olmaktan uzak telaşlı yardımlarıyla aşağı inen Bay Lorry, “Muhafız! Bu haberciyi tanıyorum. Yakına gelebilir, sakıncası yok,” dedi.</p>

  <p class="normal1">“Umarım yoktur, ama buna herkesi inandıramam,” diye mırıldandı muhafız kendi kendine. “Selam!”</p>

  <p class="normal1">“Selam!” dedi Jerry öncekinden daha da kalın bir sesle.</p>

  <p class="normal1">“Bir adım daha yaklaş bakalım, hey duydun mu? Eğer eyerinde bir tabanca kılıfı varsa elinin oraya gittiğini görmeyeyim. Çünkü ani bir hatanda şeytan oluveririm ve benim hatam da kurşun şeklinde olur. Şimdi sana şöyle bir bakalım.”</p>

  <p class="normal1">Yoğun sisin içinden bir at ile binicisinin karaltısı gözüktü ve karaltı yolcunun durduğu posta arabasının yanına kadar geldi. Binici eğildi ve gözlerini muhafıza dikerek katlanmış küçük bir kâğıdı yolcuya verdi. Binicinin atı nefes nefeseydi ve atın nallarından adamın şapkasına kadar her ikisi de baştan aşağı çamur içindeydiler.</p>

  <p class="normal1">“Muhafız!” dedi yolcu bir işadamı sakinliğiyle ve kendine güvenli bir tonda.</p>

  <p class="normal1">Dikkatli muhafız sağ eli kabzada, sol eli namluda ve gözü atlıda sertçe, “Buyurun!” dedi.</p>

  <p class="normal1">“Korkulacak bir şey yok. Ben Tellson Bankası’ndanım. Londra’daki Tellson Bankası’nı biliyor olmalısınız. İş için Paris’e gidiyorum. Al sana içki için yirmi beş peni. Şunu okuyabilir miyim?”</p>

  <p class="normal1">“Peki, ama elinizi çabuk tutsanız iyi olur, efendim.”</p>

  <p class="normal1">Arabanın lambasının ışığında telgrafı açarak önce içinden, sonra da yüksek sesle, “Küçükhanımı Dover’da bekleyin” notunu okuyan yolcu önce muhafıza şöyle bir bakarak, “Gördüğün gibi, uzun değilmiş,” dedikten sonra Jerry’ye dönüp, “Yanıtımın ‘YAŞAMA GERİ DÖNÜŞ’ olduğunu söyle,” diye ekledi.</p>

  <p class="normal1">Jerry eyerin üzerinde kımıldandı. En kalın sesiyle, “Bu da pek tuhaf bir yanıt,” dedi.</p>

  <p class="normal1">Yolcu da, “Bu mesajı ilet, cevap yazmasam bile telgrafın elime geçtiğini anlarlar. Elinden geldiğince çabuk git. İyi geceler,” diye yanıtladı onu.</p>

  <p class="normal1">Bu sözlerin ardından yolcu arabanın kapısını açıp içeri girdi. Bu arada saatlerini ve cüzdanlarını çabucak çizmelerine saklamış olan yol arkadaşları, şimdi de uyur gibi yaparak ona hiç yardımcı olmuyorlardı. Tehlike yaratacak herhangi bir hareketten kaçınmak dışında düşündükleri bir şey yoktu.</p>

  <p class="normal1">Araba yine yola koyuldu. Yokuşu inerlerken yoğun sis etraflarını iyice sarmıştı. Muhafız belinde taşıdığı diğer silahlara ve oturduğu yerin altındaki, içinde birkaç demirci aleti, iki el feneri ve bir kibrit kutusunun bulunduğu küçük sandığa bir göz attıktan sonra tüfeğini içine koydu. Zaman zaman başına gelen, araba lambalarının kırılması veya fırtınada sönmesi gibi durumlara karşı önlem olarak yanına almıştı bunları. Böyle bir durumda, eğer şanslıysa, beş dakika içinde tehlikesiz ve rahat bir şekilde, idare edecek bir ateş yakabilirdi.</p>

  <p class="normal1">“Tom!” diye hafifçe seslendi arabanın üstünden.</p>

  <p class="normal1">“Efendim, Joe.”</p>

  <p class="normal1">“Mesajı duydun mu?”</p>

  <p class="normal1">“Duydum, Joe.”</p>

  <p class="normal1">“Ne anladın, Tom?”</p>

  <p class="normal1">“Hiçbir şey anlamadım, Joe.”</p>

  <p class="normal1">“Ne tesadüf!” dedi muhafız, düşünceli bir şekilde. “Ben de bir şey anlamadım.”</p>

  <p class="normal1">Sisin ve karanlığın içinde yalnız kalan Jerry bu arada hem yorulmuş olan atını dinlendirmek hem de yüzündeki çamuru silmek ve şapkasının kenarında biriken, neredeyse bir şişe kadar suyu silkelemek için durup atından inmişti. Çamur içinde kalmış koluna dizginleri doladıktan sonra, posta arabasının tekerlek sesleri artık duyulmaz olup gece yine sessizliğe gömülünce döndü ve tepeden aşağıya yürümeye başladı.</p>

  <p class="normal1">Kalın sesli haberci, “Temple Bar’dan buraya kadar dörtnala geldikten sonra, düz yola çıkana dek senin ön bacaklarına güvenemem, yaşlı bayan,” dedi atına bakarak. “‘Yaşama geri dönüş’. Amma tuhaf bir mesaj bu. Bu sana pek yaramaz, Jerry. Sana söylüyorum, Jerry! Yaşama geri dönmek moda olsaydı, halin duman olurdu Jerry!”</p>
</body>
</html>
