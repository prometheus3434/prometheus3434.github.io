<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_35">XXIV<br class="chapter" />
  Loadstone Kayasına Çekiliş</h2>

  <p class="normal1">Göğe yükselen yangınlar ve kabaran denizlerle, geri çekilmeksizin hep akış halinde olan ve sürekli daha da yükselerek sahildekileri korku ve merak içinde bırakan öfkeli okyanusun saldırılarıyla sağlam zemin sarsılmış ve bu şekilde üç yıl geçmişti. Küçük Lucie’nin üç doğum günü daha, huzur dolu evinin kumaşına altın ipliklerle işlenmişti.</p>

  <p class="normal1">Ev sakinleri daha pek çok gece ve gündüz, o köşedeki yankıları dinlediler ve akın eden ayak seslerini duyduklarında ümitleri kırıldı. Çünkü bu ayak sesleri, ülkelerinin tehlikede olduğunu ilan edip kırmızı bir bayrak altında gürültü patırtı ederek, uzun zamandır kötü bir büyünün etkisi altındaki vahşi hayvanlara dönen insanların ayak seslerini akıllarına getiriyordu.</p>

  <p class="normal1">Monsenyör, bir sınıf olarak, artık takdir edilmeyen düşüncesini çoktan bir kenara kaldırmıştı; Fransa’da pek istenmediğini, Fransa’dan ve de sürdürdüğü hayat tarzından olma tehlikesi ile karşı karşıya kaldığını da biliyordu. Sebep olduğu sonsuz acılarla şeytanı ayağa kaldırıp onu karşısında görünce de düşmanına tek bir soru bile soramadan kaçıveren masaldaki o köylüye benziyordu; Monsenyör de uzun yıllar boyunca Tanrı’nın dualarını hiç korkmadan tersinden okuyarak şeytanı ininden çıkarmış, sonra da onu görür görmez korku içinde, o soylu tabanlarını yağlayıp kaçmıştı.</p>

  <p class="normal1">O muhteşem manda gözü saray da yoktu artık; yoksa ulusal mermi fırtınasının manda gözü haline geleceklerdi. Hiçbir zaman görmek için iyi bir göz olmamış; çok uzun zaman Lucifer’ın<a href="../Text/Iki-Sehrin-Hikayesi_split_055.html#footnote-127975-67" id="footnote-127975-67-backlink">[67]</a> gururunun zerresini, Sardanapalus’un<a href="../Text/Iki-Sehrin-Hikayesi_split_055.html#footnote-127975-68" id="footnote-127975-68-backlink">[68]</a> gösterişini ve bir köstebeğin körlüğünü içinde taşımış, ama sonunda göz yuvasından düşmüş ve gitmişti. Saray, o en seçkin halkasından, en dışındaki o yozlaşmış, entrika dolu halkasına kadar tamamen yok olmuştu. Kraliyet ailesi yoktu; son dalga sırasında Saray’da yakalanmış ve “askı”ya alınmışlardı.</p>

  <p class="normal1">Bin yedi yüz doksan iki yılının ağustos ayı geldiğinde Monsenyör çoktan kaçıp uzaklara gitmişti.</p>

  <p class="normal1">Monsenyör’ün en önemli toplanma yeri ve merkezi tabii ki Londra’daki Tellson Bankası’ydı. Ruhların, en çok yaşadıkları yerde gezindikleri söylenir; bir yerde bırakılacak bir meteliği olmayan Monsenyör de bir zamanlar meteliklerinin olduğu yerde geziniyordu. Bundan başka, Fransız İstihbaratı’ndan alınan en güvenilir haberler de en çabuk bu bankaya ulaşırdı. Ayrıca Tellson Bankası’nın eli açıktı; konumlarını kaybeden eski müşterilerine geniş özgürlükler sağlıyordu. Gelmekte olan fırtınayı, yağmalamayı ve kamulaştırmayı zamanında görerek paralarını Tellson’a havale eden bu soylular, Fransa’daki fakir kardeşleri tarafından hep anılacaklardı. Şunu da eklemeli ki; Fransa’dan her yeni gelen geldiğini bildirir ve beraberinde getirdiği haberleri Tellson’a iletirdi; bu neredeyse bir gelenek olmuştu. Çeşitli sebeplerden ötürü, Tellson Bankası o zamanlar haber alışverişinin yapıldığı bir çeşit merkez haline gelmişti; halk da bunun böyle olduğunu biliyordu ve bankaya o kadar çok soru yöneltiliyordu ki, bazen Tellson gelen son haberleri kâğıda yazıp Temple Bar’a gidenlerin okuması için pencereye yapıştırıyordu.</p>

  <p class="normal1">Nemli ve sisli bir öğleden sonra, Bay Lorry masasında oturuyor, Bay Darnay da ona doğru eğilmiş alçak sesle bir şeyler söylüyordu. Önceden kefillerle görüşmek için kullanılan oda şimdi haber alışverişi için kullanılıyor, ağzına kadar da dolu oluyordu. Yarım saat içinde banka kapanacaktı.</p>

  <p class="normal1">“Her ne kadar yaşayan en genç ruhlu adam olsanız da,” diyordu Charles Darnay biraz çekinerek, “Size şunu önermek isterim…”</p>

  <p class="normal1">“Anladım. Çok yaşlıyım, değil mi?”</p>

  <p class="normal1">“Değişken bir hava, uzun bir yolculuk, ne olduğu belirsiz yol şartları, düzensiz bir ülke, düzensiz bir şehir sizin için güvenli olmayabilir.”</p>

  <p class="normal1">“Dostum Charles,” dedi Bay Lorry yüzünde neşeli bir ifade ve güven dolu bir sesle, “Bu bahsettiklerin, kalmamı değil gitmemi gerektirecek sebepler. Orası benim için yeterince güvenli. Uğraşacakları onca insan varken benim gibi artık seksenine merdiven dayamış bir ihtiyarla kimse vaktini harcamayacaktır. Düzensiz bir şehir olmasına gelince, zaten düzenli bir şehir olsaydı buradan oraya şehri ve işi bilen, Tellson’ın güveneceği kadar eski birilerini gönderme gerekliliğini hissetmezdik. Belirsiz, uzun bir yolculuk ve soğuk hava konusuna gelince; eğer bunca yıldan sonra Tellson için biraz sıkıntıya girmeyi ben göze almazsam başka kim alabilir ki?”</p>

  <p class="normal1">Charles Darnay huzursuz bir ifade ile ve sesli düşünen biri gibi, “Keşke ben gitseydim,” dedi.</p>

  <p class="normal1">“Ya! Hem itiraz ediyor hem de öğüt veriyorsun,” dedi Bay Lorry. “Kendin mi gitmek istiyorsun? Fransa doğumlu biri olarak mı? Sen çok zeki bir akıl hocasıymışsın!”</p>

  <p class="normal1">“Dostum Lorry, zaten Fransız olduğum için (her ne kadar bahsetmemiş olsam da) bu düşünce aklımdan geçip duruyor. O zavallı insanlara acıdığım ve onlara bir şeyler bıraktığım için…” –bunu söylerken yine o düşünceli haline geri dönmüştü– “orada sözümün dinleneceğini ve onları daha ölçülü davranmaya ikna edebilecek gücümün olduğunu düşünmeden edemiyorum. Dün gece, siz çıktıktan sonra Lucie’yle konuşurken…”</p>

  <p class="normal1">“Lucie’yle konuşurken,” diye tekrar etti Bay Lorry. “Lucie’nin adını ağzına utanmadan nasıl alıyorsun, merak ediyorum. Böyle bir zamanda Fransa’ya gitmeyi arzu etmek!”</p>

  <p class="normal1">“Ama ben gitmiyorum,” dedi Charles Darnay gülümseyerek. “Siz gideceğinizi söylüyorsunuz.”</p>

  <p class="normal1">“Evet, gerçekten de ben gidiyorum. Gerçek şu ki dostum Charles,” dedi Bay Lorry bankaya bir göz atıp sesini alçaltarak. “İşimizi ne zorluklar içinde yürütmeye çalıştığımızı, oradaki defter ve evraklarımızı nasıl tehlikelerin beklediğini bilemezsin. Evraklardan bazılarının kaybolması ya da ele geçirilmesi halinde Tanrı bilir, ne kadar çok insan felakete uğramış olur. Paris’in bugün baştan aşağı ateşe verilmeyeceğini ya da yarın yağmalanmayacağını kim söyleyebilir! Şimdi, eğer birinin hiç vakit kaybetmeden bu evrakları saklaması veya emniyetli bir yere kaldırması gerekiyorsa –ki gerekiyor– işte o kişi benim. Altmış senedir ekmeğini yediğim Tellson böyle gerekli görüyor ve böyle söylüyorsa, eklemlerim biraz kireçlendi diye kendimi geride mi tutayım? Şu yarım düzine antika olmuş adamın yanında ben delikanlı sayılırım bayım!”</p>

  <p class="normal1">“Gençlikle dolu ruhunuzun bu yiğitliğine hayranım, Bay Lorry.”</p>

  <p class="normal1">“Yok canım, abartıyorsun. Dostum Charles…” dedi Bay Lorry tekrar bankaya göz atarak, “ne olduğu hiç önemli değil, şu zamanda Paris’ten bir şeyler çıkarmak neredeyse imkânsız. Aslında sana söylememem gerekir, ama buraya getirilen evraklar ve değerli kâğıtlar kelleyi koltuğa almayı göze almış kişiler tarafından getirildiler. Eski İngiltere zamanında her şey kolaylıkla gelip giderdi, ancak artık her şey bitti.”</p>

  <p class="normal1">“Peki bu gece gerçekten de gidiyor musunuz?”</p>

  <p class="normal1">“Evet, bu gece gidiyorum, çünkü artık durum herhangi bir geciktirmeyi kaldırmayacak kadar ciddileşti.”</p>

  <p class="normal1">“Yanına birini almayacak mısın?”</p>

  <p class="normal1">“Bana bir sürü insan önerildi, ama hiçbiri hakkında bir şey söyleyemem. Niyetim yanıma Jerry’yi almak. Jerry uzun bir zamandan beri pazar geceleri benim korumalığımı yapıyor, ona alışkınım. Hiç kimsenin aklına, onun sahibine el uzatacak herhangi birinin üzerine atılacak bir İngiliz köpeği olduğundan başka bir şey gelmez.”</p>

  <p class="normal1">“Şunu tekrar söylemek istiyorum, cesaretinize ve gençliğinize yürekten hayranlık duyuyorum.”</p>

  <p class="normal1">“Ben de şunu tekrar söylemek istiyorum ki abartıyorsunuz, abartıyorsunuz! Bu ufak meseleyi hallettikten sonra belki de Tellson’ın önerisini kabul eder, emekli olur, keyfime bakarım. İşte o zaman yaşlandığımı düşünmek için zaman gelmiş demektir.”</p>

  <p class="normal1">Bu konuşma Bay Lorry’nin her zamanki masasında geçmişti; az ötede ise her zamanki gibi insanlara tepeden bakan Monsenyör öfkeden kuduruyor; çok yakında o aşağılık insanlardan nasıl intikam alacağından, neler yapacağından söz ediyordu. Diğerleri de onunla aynı düşüncedeydiler. Sanki bu devrim gökten zembille inmişti. Böyle bir devrime yol açan koşulların, kendi ihmallerinin, ülke kaynaklarını ahlaksızca kullanıp zengin olanların, perişan haldeki milyonlarca insanın hâlâ farkında değildiler. Aslında böyle bir patlamanın kaçınılmaz olduğunu yıllar öncesinden görmek, söylemek mümkündü, ama bu değerli senyörler mülteci konumuna bile düşmelerine rağmen bir Fransız gibi değil de bir İngiliz ortodoksuymuş gibi düşünüyor, atıp tutuyorlardı. Gerçekleri bilen, aklı başında birinin bu yalan yanlış konuşmalara, bu feveranlara itiraz etmeden katlanması gerçekten çok zordu. Duydukları Charles Darnay’ı iyice bunaltmış, huzursuzluğunu daha da artırmıştı.</p>

  <p class="normal1">Konuşanların arasındaki, King’s Bench Barosu’ndan Bay Stryver da epey yüksek bir terfi basamağında olduğundan konu üzerinde yüksek sesle fikrini açıklayabiliyordu: Monsenyör gücünü o insanları havaya uçurmak, onları yeryüzünden silmek için kullanmalıydı ve onlarsız da yapılabilirdi. Kuyruklarına tuz serperek kartalların soyunun kurutulabileceği gibi birçok örnek veriyordu. Darnay, içinde itiraz etme isteği ile söylenenleri dinliyordu; bir ara çekip giderek daha fazla dinlememek ve kalıp ağızlarının payını vermek arasında gidip geldi ve o sırada konu kendiliğinden kapandı.</p>

  <p class="normal1">Bay Lorry’ye doğru yaklaşan memurlardan biri önüne açılmamış, toz içinde bir mektup koydu ve “Mektubun gönderildiği kişiye henüz ulaşılamadı mı?” diye sordu. Memur mektubu Darnay’a öyle yakın bir yere koymuştu ki Darnay gönderilenin adını gördü. Mektupta kendi adı yazılıydı. İngilizce olarak yazılan adres şöyleydi:</p>

  <p class="normal1">“Çok acele. Fransa’nın şimdiki Saint Evrémonde Markisi’ne. Tellson Bankası eliyle. Londra, İngiltere.”</p>

  <p class="normal1">Doktor Manette, düğün sabahı telaşla Charles Darnay’dan kendisi bu zorunluluğu ortadan kaldırana dek gerçekte kim olduğundan hiçbir şekilde bahsetmemesi isteğinde bulunmuştu. Doktor ve kendisinden başka kimse bu ismin ona ait olduğunu bilmiyordu. Karısı bile en ufak bir kuşku duymamıştı; Bay Lorry de aynı şekilde.</p>

  <p class="normal1">“Hayır,” diye karşılık verdi Bay Lorry memura ve devam etti, “Sanıyorum burada bulunan herkese sordum ve kimse bu beyefendinin nerede bulunabileceğine dair bir şey bilmiyor.”</p>

  <p class="normal1">Akreple yelkovanın konumu bankanın kapanma vaktinin yaklaştığını gösteriyordu; kendi aralarında konuşarak ilerleyen bir insan kalabalığı Bay Lorry’nin masasının önünden geçerek dışarı çıkıyordu. Bay Lorry elindeki mektubu havaya kaldırarak tanıyan var mı diye sorar gibi tuttu; öfkeli ve düzenbaz göçmen, yani Monsenyör de mektuba baktı. O, Bu ve Diğeri; hepsi bulunamayan Marki’nin aleyhinde İngilizce ya da Fransızca küçümseyici bir şeyler söylüyordu.</p>

  <p class="normal1">“Sanırım öldürülen o parlak Marki’nin soysuz vârisi; yeğeni olsa gerek. Ne mutlu ki onu hiç tanımıyorum,” dedi biri.</p>

  <p class="normal1">“Görevlerini bırakıp kaçan bir ödlek,” dedi bir diğeri. “Birkaç yıl önce Paris’ten; bir saman yığınının içinden baş aşağı, yarı boğulur bir halde çıkarılmıştı.”</p>

  <p class="normal1">“Yeni akımlardan etkilenmiş,” dedi gözlüğünün altından mektuba bakarak konuşan bir üçüncü kişi, “Son Marki’ye karşı çıkmış ve kendisine miras kalan mallarını o haydut sürüsüne bırakmış. Umarım onlar da hak ettiği karşılığı verirler şimdi ona.”</p>

  <p class="normal1">“Ne?” diye haykırdı kaba ve küstah Stryver. “Gerçekten öyle mi yapmış? Öyle biri miymiş? Şu rezil adına bir bakalım. Lanet olası adam!” diye bağırdı.</p>

  <p class="normal1">Daha fazla tahammül edemeyen Darnay, Bay Stryver’ın omuzuna dokundu ve:</p>

  <p class="normal1">“Ben o adamı tanıyorum,” dedi.</p>

  <p class="normal1">“Gerçekten mi? Buna üzüldüm.”</p>

  <p class="normal1">“Neden?”</p>

  <p class="normal1">“Neden mi Bay Darnay? Ne yaptığını duymadınız mı? Böyle zamanlarda neden diye sormayın.”</p>

  <p class="normal1">“Ama ben soruyorum, neden?”</p>

  <p class="normal1">“O zaman ben de size buna üzüldüğümü tekrar söylüyorum Bay Darnay. Sizden böyle tuhaf sorular duyduğum için üzüldüm. Ortada, şu zamana kadar bilinen en tehlikeli ve de en şeytani kâfirlikten etkilenmiş ve malını mülkünü, toplu cinayetler işleyen, yeryüzündeki en aşağılık ve en yüz karası tabakaya bırakmış bir adam var ve siz bana, kendisini tanıyan gençlere örnek olacak bu adamı tanıyor olmanıza neden üzüldüğümü soruyorsunuz. Peki, gene de size cevap vereceğim. Üzgünüm, çünkü böyle aşağılık heriflerin mikroplarını başkalarına da bulaştırdıklarına inanırım. İşte nedeni bu!”</p>

  <p class="normal1">“Belki de adamı anlamamışsınızdır,” dedi sırrı aklından çıkarmayan Darnay yine de kendini zor tutarak.</p>

  <p class="normal1">“Seni nasıl köşeye sıkıştıracağımı biliyorum ve sıkıştıracağım da,” dedi kaba Stryver, “Eğer o bir beyefendiyse ben onu anlamamışımdır. Selamımı iletip kendisine aynen böyle söyleyebilirsiniz. Ayrıca ona, o kasap takımına malını mülkünü ve makamını bıraktıktan sonra neden başlarına geçmediğini merak ettiğimi de söyleyebilirsiniz,” dedi. Sonra etrafına baktı ve parmaklarını şaklattı: “Ama hayır, beyler, insan doğasından biraz anlarım ve size diyorum, yeryüzünde, kendisini böyle değerli koruyucuların merhametine emanet edecek bu adam gibi birini daha bulamazsınız. Hayır baylar, ufak bir tartışmada hemen tabanları yağlayıp kaçacaktır.”</p>

  <p class="normal1">Bu sözlerin ardından da son noktayı koyar gibi parmaklarını şaklattıktan sonra Bay Stryver dinleyicilerin destek veren sesleri arasında Fleet Caddesi’ne daldı. Herkes çıkınca Bay Lorry ve Charles Darnay masanın başında yalnız kalmışlardı.</p>

  <p class="normal1">“Mektubu sen mi alacaksın?” diye sordu Bay Lorry. “Nereye göndereceğini biliyor musun?”</p>

  <p class="normal1">“Biliyorum.”</p>

  <p class="normal1">“Mektubun buraya, kendisini tanıyabileceğimiz olasılığıyla yollandığını sandığımızı ve bir süredir burada olduğunu da söyler misin?”</p>

  <p class="normal1">“Söylerim. Paris için yola buradan mı çıkacaksınız?”</p>

  <p class="normal1">“Evet, buradan, saat sekizde ayrılacağım.”</p>

  <p class="normal1">“Sizi uğurlamak için döneceğim.”</p>

  <p class="normal1">Stryver’a ve diğerlerine epeyce canı sıkılıp huzursuz olan Darnay, Temple’ın en sakin yerine giderek mektubu açtı ve okudu. Mektupta şöyle yazıyordu:</p>

  <p class="sagitalik">Abbaye Hapishanesi, Paris</p>

  <p class="sagitalik">21 Haziran 1792</p>

  <div class="calibre1" id="calibre_pb_38"></div>
</body>
</html>
