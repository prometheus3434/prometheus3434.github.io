<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_17">V<br class="chapter" />
  Çakal</h2>

  <p class="normal1">O günler içki günleriydi; herkes çok içerdi. Zaman bu tür alışkanlıklarda öyle değişiklikler meydana getirdi ki, o günlerde bir beyefendi, adına duyulan saygıyı zedelemeden, bir gece boyunca içtiği şarap ve punç miktarını söyleyecek olsa bu gülünç bir abartı gibi görünürdü. Bilgili insanların mesleği hukuk da Baküs<a href="../Text/Iki-Sehrin-Hikayesi_split_055.html#footnote-127975-40" id="footnote-127975-40-backlink">[40]</a> şenliklerine gösterdiği ilgi bakımından diğer mesleklerden aşağı kalmıyordu. Omuzlaya omuzlaya bol ve kazançlı olana doğru hızla ilerleyen Bay Stryver da hukuksal yarışın daha ‘kuru’ bölümlerinde olduğu gibi bu alanda da arkadaşlarından geri kalmıyordu.</p>

  <p class="normal1">Old Bailey’in gözdelerinden ve celselerde aranılan biri olan Bay Stryver tırmanmakta olduğu merdivenin alt basamaklarını ihtiyatla geride bırakmaya başlamıştı. Celseler ve Old Bailey artık bu gözde kişilerini özlemle kollarına çağırmak durumundaydı; Kraliyet Mahkemesi kürsüsünde oturan Adaletin Yüce Efendisi’nin huzuruna doğru sağı solu omuzlayarak ilerleyen kırmızı suratlı Bay Stryver, her gün, parıldayan arkadaşlarıyla dolu bir tarladan güneşe uzanmaya çalışan büyük bir ayçiçeği gibi peruklar arasından fırlarken görülebilirdi.</p>

  <p class="normal1">Baroda bir zamanlar, Bay Stryver’ın, ağzı iyi laf yapan, atak ve hırslı bir adam olmasına rağmen bir avukat için en vurucu ve en gerekli becerilerden biri olan, bir yığın lafın içinden özünü çekip çıkarma becerisinden yoksun olduğu konuşuluyordu. Ama bu konuda dikkate değer bir gelişme göstermişti. Baktığı davalar arttıkça, işin özünü, ruhunu kapma gücü de artıyormuş gibi gözüküyordu; hatta Sydney Carton ile geç saatlere dek içtikleri gecelerin sabahında bile gözüyle parmağının ucunu takip edebilecek durumda oluyordu.</p>

  <p class="normal1">İnsanların en aylağı ve gelecek vaat etmekten en uzak karakteri olan Sydney Carton, Stryver’ın en iyi dostuydu. İkisinin adli yıl başlangıcıyla St. Mikael yortusu arasındaki süre boyunca içtikleri içki, bir kraliyet gemisini yüzdürebilirdi. Carton’ın elleri cebinde, mahkeme salonunun tavanına bakar halde orada bulunmadığı Stryver’ın bir tek davası yoktu. Görevli olarak aynı bölgeleri ziyaret eder;<a href="../Text/Iki-Sehrin-Hikayesi_split_055.html#footnote-127975-41" id="footnote-127975-41-backlink">[41]</a> hatta her zamanki içki âlemlerini gecenin geç saatlerine dek uzatırlardı; Carton’ın gün ortasında, sefih bir kedi gibi yalpalaya yalpalaya, çaktırmadan evine gittiği söylentisi ağızdan ağıza dolaşıyordu. Sonunda, konuyla ilgilenenler arasında, Sydney Carton’ın asla bir aslan olamasa da, insanı şaşırtacak derecede iyi bir çakal olduğu ve bu pek öne çıkartmadığı yeteneğiyle Stryver için dava ve tebliğ dosyalarını hazırladığı söylentileri de yayılmaya başlamıştı.</p>

  <p class="normal1">“Saat on, efendim,” diye seslendi kendisini uyandırmasını söylediği garson; “Saat on, efendim.”</p>

  <p class="normal1">“Ne var?”</p>

  <p class="normal1">“Saat on, efendim.”</p>

  <p class="normal1">“Ne demek on... Gecenin onu mu?”</p>

  <p class="normal1">“Evet, efendim. Zatıaliniz sizi uyandırmamı söylemiştiniz.”</p>

  <p class="normal1">“Ha, evet! Hatırladım. Peki, peki.”</p>

  <p class="normal1">Adamın beş dakika boyunca sürekli ateşi karıştırması sayesinde boşa giden tekrar uykuya dalma çabalarından sonra ayağa kalktı, şapkasını gelişigüzel bir şekilde başına geçirdi ve dışarı çıktı. Temple’a döndü, King’s Bench Walk boyunca ve gazete binaları önünde iki tur atıp biraz kendine geldikten sonra Stryver’ın ofisine yöneldi.</p>

  <p class="normal1">Stryver’ın sekreteri evine gitmişti (bu görüşmelere hiç katılmamıştı), bu yüzden kapıyı Stryver’ın kendisi açtı. Ayağında terlikleri vardı ve rahat olsun diye yakası epey açılmış bol bir gecelik giymişti. Belki de kendi sınıfının tüm özgür bireylerinde gözlemleyebileceğiniz, göz civarlarındaki, oldukça vahşi bir görünüm veren kızarık yorgunluk halkaları onda da vardı; bu Jeffreys’in portresinden,<a href="../Text/Iki-Sehrin-Hikayesi_split_055.html#footnote-127975-42" id="footnote-127975-42-backlink">[42]</a> içki düşkünlüğü döneminde, türlü türlü sanat kisveleri altında yapılmış portrelere kadar izlenebilir.</p>

  <p class="normal1">“Biraz geciktin, Bay Hafıza,” dedi Stryver.</p>

  <p class="normal1">“Her zamanki saat; belki on beş dakika gecikmiş olabilirim.”</p>

  <p class="normal1">Kitaplarla dolu, kâğıtların her tarafa saçıldığı, şöminenin cayır cayır yandığı, loş ışıklı bir odaya girdiler. Ateşin üstünde bir çaydanlık kaynıyordu ve üzerinde bir sürü şarap şişesinin, konyak, rom, şeker ve limonun olduğu bir masa kâğıt yığınının arasından parıldıyordu.</p>

  <p class="normal1">“Anladığım kadarıyla birkaç şişe devirmişsin, Sydney.”</p>

  <p class="normal1">“Sanırım, bu gece iki tane. Bugünkü müvekkil ile yemek yiyordum, daha doğrusu o yemek yerken onu izliyordum. İkisi de aynı kapıya çıkar!”</p>

  <p class="normal1">“O benzerliği hatırlatışın müthiş bir şeydi Sydney. Nasıl geldi aklına? Ne zaman gözüne çarpmıştı?”</p>

  <p class="normal1">“Oldukça yakışıklı bir adam olduğunu ve birazcık şansım olsa aşağı yukarı onun gibi olacağımı düşündüm.”</p>

  <p class="normal1">Bay Stryver, erken büyümüş göbeğini hoplata hoplata güldü.</p>

  <p class="normal1">“Sen ve senin şansın, Sydney! Haydi iş başına, iş başına!”</p>

  <p class="normal1">Sessizleşen Çakal, giysisinin düğmelerini gevşetip yandaki odaya gitti. Büyük bir sürahi su, bir leğen ve bir iki havlu ile döndü. Havluları suya bastırıp sıktı ve başına koydu. Bu haliyle görünüşü korkunçtu. Masaya oturdu ve “Şimdi hazırım!” dedi.</p>

  <p class="normal1">“Bu gece kaynatacak pek bir şey yok, Bay Hafıza,” dedi Stryver, kâğıtlarına bakarak neşeyle.</p>

  <p class="normal1">“Ne kadar var?”</p>

  <p class="normal1">“Sadece iki tane.”</p>

  <p class="normal1">“Önce kötüsünü ver.”</p>

  <p class="normal1">“İşte oradalar Sydney. Hadi başla!”</p>

  <p class="normal1">Aslan içki masasının yanındaki kanepeye yerleşti; Çakal da onun diğer yanındaki, bir tarafında hemen elinin altında hazır olacak şekilde şişe ve bardakların bulunduğu, kâğıtlarla dolu masaya oturdu. Her ikisi de kendilerinden bu zevki esirgemeden içki masasına başvuruyorlardı, ama her biri farklı tarzlarda; Aslan çoğunlukla elleri kemerinde, arkasına yaslanmış ateşe bakıyor ya da arada sırada, bir iki kâğıda göz atıyordu; Çakal ise kaşları çatık bir şekilde işine öylesine dalmıştı ki, gözleri bardağına uzanan elini bile takip etmiyordu. Öyle ki, çoğunlukla birkaç dakika el yordamıyla aradıktan sonra bardağını dudaklarına götürüyordu. İki üç sefer elindeki iş öyle karışık bir hal aldı ki, Çakal’ın ayağa kalkıp havlularını yeniden suya bastırması kaçınılmaz oldu. Sürahi ve leğene yaptığı bu seferlerden, başına kelimelerle tarif edilemeyecek derecede tuhaf şeyler sararak dönüyordu. Kafasına sardığı bu şeyler, yüzündeki ciddi ve kaygılı ifade ile daha da gülünç hale geliyordu.</p>

  <p class="normal1">Sonunda Çakal, Aslan için iyi bir yemek hazırladı ve ona sundu. Aslan da bu yemeği özen ve dikkatle alarak seçimini yaptı ve düşüncelerini belirtti. Çakal bu her iki işi yaparken de ona yardımcı oldu. Yemek her yönüyle tartışıldıktan sonra Aslan tekrar ellerini kemerine götürdü ve düşünmek üzere uzandı. Çakal boğazını ıslatmak için dolu bir bardak daha yuvarladı, başındaki havluları yenileyip kendini canlandırarak ikinci yemek için malzeme toplamaya girişti. Bunlar da Aslan’a aynı şekilde sunuldu ve saat sabahın üçüne kadar iş bitmedi.</p>

  <p class="normal1">“Şimdi işimiz bittiğine göre kendine bir bardak dolusu punç koy Sydney,” dedi Bay Stryver.</p>

  <p class="normal1">Çakal yeniden buharlar tütmeye başlayan havluları başından alarak silkindi, esnedi, titredi ve söyleneni yerine getirdi.</p>

  <p class="normal1">“Bugün savcının tanıkları konusunda çok haklıydın, Sydney. Bütün sorular bunu gösterdi.”</p>

  <p class="normal1">“Her zaman haklıyımdır, öyle değil mi?”</p>

  <p class="normal1">“Bunu inkâr etmiyorum da, seni sinirlendiren ne? Biraz punç al da sakinleş.”</p>

  <p class="normal1">Çakal onaylamadığını gösteren bir homurdanmayla yine söyleneni yaptı.</p>

  <p class="normal1">“Eski Shrewsbury Okulu’nun<a href="../Text/Iki-Sehrin-Hikayesi_split_055.html#footnote-127975-43" id="footnote-127975-43-backlink">[43]</a> bir zamanlarki Sydney Carton’ı,” dedi Stryver, eski Carton’la şimdikini karşılaştırırken başını sallayarak. “Hâlâ o eski tahterevalli Sydney. Bir bakmışsın yukarıda, bir bakmışsın aşağıda. Bir an neşeli, bir an perişan!”</p>

  <p class="normal1">“Ah!” diye cevap verdi diğeri içini çekerek. “Evet! Aynı şansıyla, yine aynı Sydney. O zaman bile başka çocukların ödevlerini yapardım, nadiren de kendiminkileri.”</p>

  <p class="normal1">“Peki neden?”</p>

  <p class="normal1">“Tanrı bilir. Sanırım bu da benim tarzım.”</p>

  <p class="normal1">Carton elleri cebinde, bacaklarını uzatmış, ateşi seyrediyordu.</p>

  <p class="normal1">“Carton,” dedi arkadaşı onu ezmek isteyen, küçümser bir tavırla. Sanki şöminenin ızgaraları aralıksız bir çabanın dövüldüğü büyük bir demirhane ocağıydı ve eski Shrewsbury Okulu’nun, bir zamanlarki Sydney Carton’ı için gösterilebilecek en ince tavır, bir omuz atarak onu ocağın içine itmekti. “Senin yöntemin, yolun yanlış, aksak bir yol, hep öyleydi. Ne gücün var ne de amacın. Bana bir bak.”</p>

  <p class="normal1">“Boş versene!” diye cevap verdi Sydney daha canlı ve neşeli bir kahkahayla. “Bari sen bana ahlak dersi vermeye kalkma.”</p>

  <p class="normal1">“Onca şeyi nasıl başardım sanıyorsun? Nasıl yaptım bunları?”</p>

  <p class="normal1">“Kısmen sana yardımcı olmam için bana para ödeyerek sanırım. Ama bana nutuk çekmek için zamanını ya da nefesini harcamana değmez. Ne yapmak istersen onu yaparsın. Sen her zaman öndeydin, ben de her zaman arkada.”</p>

  <p class="normal1">“Öne geçmek zorundaydım; orada doğmadım, öyle değil mi?”</p>

  <p class="normal1">“Törende bulunmadım; ama benim görüşüm orada doğduğun,” dedi Carton. Bunun üzerine tekrar güldü, ardından diğeri de ona katıldı.</p>

  <p class="normal1">“Shrewsbury’den önce, Shrewsbury’de ve Shrewsbury’den bu yana sen kendi yerini buldun, ben de kendiminkini,” diye devam etti Carton. “Paris’in öğrenci mahallesinde Fransızca, Fransız hukuku ve pek de iyi olmadığımız diğer Fransız ıvır zıvırlarını öğrenen birer öğrenciyken bile sen daima bir yerlerdeydin, bense daima... hiçbir yerdeydim.”</p>

  <p class="normal1">“Peki bu kimin hatasıydı?”</p>

  <p class="normal1">“Senin hatan olmadığından pek de emin değilim. Sen her zaman o kadar girişimci, ısrarcı, önünü omuzlaya omuzlaya açan biri oldun ki ve bu öyle rahatsız ediciydi ki, bana da bir kenara uzanıp paslanmak dışında bir olasılık kalmıyordu. Neyse, birisinin gün doğarken kendi geçmişinden bahsetmesi hüzünlü bir şey. Ben gitmeden önce konuyu değiştirsen iyi olur.”</p>

  <p class="normal1">“Peki o zaman! Şu güzel tanığa içelim mi?” dedi Stryver bardağını kaldırarak. “Lafı güzel bir konuya getirdim mi?”</p>

  <p class="normal1">Görünüşe göre pek getirememişti; çünkü Carton’ın yüzünü tekrar hüzünlü bir ifade kaplamıştı.</p>

  <p class="normal1">“Hoş bir tanık,” diye mırıldandı bardağına bakarak. “Bütün gün ve gece boyunca tanıklarla uğraştım. Kimmiş bu hoş olan tanığın?”</p>

  <p class="normal1">“Doktorun güzel kızı, Bayan Manette.”</p>

  <p class="normal1">“O mu güzel?”</p>

  <p class="normal1">“Değil mi yani?”</p>

  <p class="normal1">“Hayır, değil.”</p>

  <p class="normal1">“Yapma, Tanrı aşkına! Salondaki herkes ona hayran kaldı!”</p>

  <p class="normal1">“Boş versene salonun hayranlığını! Old Bailey ne zamandan beri güzelliğin değerlendirildiği bir yer oldu? Sırma saçlı oyuncak bir bebekti!”</p>

  <p class="normal1">“Biliyor musun, Sydney?” dedi Bay Stryver, ona dik dik bakıp elini kırmızı yüzünde yavaşça gezdirerek. “Biliyor musun, bir ara sırma saçlı oyuncak bebekten hoşlandığını hissettim ve halinden bayılmak üzere olduğunu sezdim.”</p>

  <p class="normal1">“Sezmek mi? Oyuncak bebek veya değil, burnunun dibinde genç bir kız baygınlık geçiriyorsa bunu görmek için dürbüne gerek yoktur. Seninle kadehimi kaldırıyorum, ama güzel olduğunu kabul etmiyorum. Artık içmeyeceğim; yatmaya gidiyorum.”</p>

  <p class="normal1">Ev sahibi, merdivenleri aydınlatmak için elinde mumla onu izlerken gün kirli camlardan içeri donuk donuk bakıyordu. Carton dışarı çıktığında soğuk ve kasvetli bir hava karşıladı onu; donuk, boğuk ve bulutlu bir gökyüzü ile karanlık, bulanık bir nehir; bütün bu sahne adeta hayatın olmadığı bir çöl ortamını çağrıştırıyordu. Toz bulutları, sabah rüzgârının önünde oraya buraya dönüp dururken, sanki uzaklarda bir yerden yükselmiş ve ilk serpintisi şehre ulaşarak ortalığı kaplamaya başlamış çöl kumlarını andırıyorlardı.</p>

  <p class="normal1">İçinde heba olmuş çabalar ve etrafında bir çölle bu adam, sıra sıra evlerin bulunduğu sessiz bir sokakta hareketsiz duruyordu. Bir an için önündeki ıssızlıkta onurlu bir amaç, özveri ve sebatın serabını gördü. Bu hayalin güzel şehrinde sevginin ve inceliğin ona baktığı aydınlık yollar; hayatın meyvelerinin olgunlaştığı, asılı durduğu bahçeler; parıldayan umut suları vardı önünde. Sadece bir an sürdü bu, sonra geçip gitti. Bir evler labirentindeki dairesine çıktı, dağınık bir yatağa kendini giysileriyle attı. Yastığı boşa akan gözyaşlarıyla ıslandı.</p>

  <p class="normal1">Güneş üzgün üzgün yükseldi; iyi yetenekleri ve iyi duyguları olan, ama onları yönlendirmekten aciz, kendi mutluluğunu sağlayamayan, hatta kendine dahi yardım edemeyen, üzerindeki âfetin farkında olan ve onun kendisini yiyip bitirmesine göz yuman bir adamın manzarasından daha acı bir görüntünün üzerine doğamazdı.</p>
</body>
</html>
