<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_28">XVI<br class="chapter" />
  Örgüye Devam</h2>

  <p class="normal1">Bayan Defarge ile kocası beraberce Saint Antonie’a dönerken mavi şapkalı bir karaltı da karanlığın, toz toprağın içinde, şimdi mezarında olan Marki’nin fısıldaşan ağaçları dinleyen şatosuna giden yolda binbir zahmetle ilerlemekteydi. Taş suratların, ağaçların ve çeşmenin sesini dinleyecek boş vakitleri çoktu. Köyün yiyecek ot ve yakacak odun parçası toplamaya çıkmış birkaç korkuluğu da büyük taş avluya ve sete doğru geldiklerinde yüzlerin ifadesinin değiştiğini görmüşlerdi. Köyde, tıpkı köyün insanları gibi, varlığı belli belirsiz ve zayıf bir söylenti dolaşmaya başlamıştı. Bıçak yerine saplandığı zaman gururlu yüzler acı ve öfke dolu yüzlere dönüşmüşlerdi. Ve asılıp sallandırılan adam çeşmeden on iki metre<a href="../Text/Iki-Sehrin-Hikayesi_split_055.html#footnote-127975-63" id="footnote-127975-63-backlink">[63]</a> yükseğe çıkarıldığı zaman yüzler tekrar değişmiş ve bir daha değişmemek üzere, intikam alıyormuş gibi vahşi bir ifadeye bürünmüşlerdi. Cinayetin işlendiği yatak odasının büyük penceresinin üstündeki taşlaşmış burunda iki güzel çizgi oluşmuştu. Herkes bu çizgileri fark etmişti; halbuki önceleri kimse görmemişti. İki ya da üç sefil köylünün, Marki’nin taşlaşmış bedenine bakmak için kalabalığın içinden çıktığı nadir zamanlarda, orada yaşama fırsatı bulan ve kendilerinden daha şanslı olan tavşanlar gibi çalıların ve otların arasına kaçışmadan, bir dakika bile bedenin yanında duramıyorlardı.</p>

  <p class="normal1">Şato ve kulübe, taş surat ve sallanan beden, taş zemindeki kızıl leke ve köy kuyusundaki temiz su, binlerce dönüm toprak, bütün Fransa toprakları ve Fransa’nın hepsi, belli belirsiz bir saç teli kalınlığındaki çizgide yoğunlaşmış koyu gökyüzünün altında uzanıyorlardı. Bütün büyüklüğü ve küçüklüğü ile, göz kırpıp duran bir yıldıza benzeyen dünya da öyle. Bir insan nasıl bir ışını parçalayabilir ve parçalarını inceleyebilirse, daha üstün zekâlar da bizim, etrafına zayıf ışık yayan bu dünyamıza bakıp her düşünceyi ve eylemi, her iyiliği ve kötülüğü ve üzerinde yaşayan her sorumluluk sahibi varlığı görebilirler.</p>

  <p class="normal1">Karı koca Defarge’lar, yolcu arabasında, yıldızların ışığı altında sallana sallana, yolculuklarının kendiliğinden yöneldiği Paris kapısına geldiler. Muhafız kulübesinin orada her zamanki bariyerli kontrollerden biri vardı ve lambalar her zamanki aramalarını yapmak için getirildiler. Bay Defarge arabadan indi; oradaki askerlerin bir ikisini, polislerden de birini tanıyordu. Polisle yakın arkadaştı; kucaklaştılar.</p>

  <p class="normal1">Saint Antoine, Defarge’ları yine karanlık kanatlarının altına aldı. Defarge’lar mahallenin sınırında inmişlerdi. Toza toprağa, çer çöpe bata çıka ilerlerken Bayan Defarge kocasına dönerek, “Söyle bakalım, dostum. Polis Jacques sana ne dedi?” diye sordu.</p>

  <p class="normal1">“Bu akşam çok az şey söyledi, ama bütün bildiği de o kadardı zaten. Bizim mahalleye bir casus konulmuş. Sayısı daha fazla olabilirmiş ama o sadece bir tane biliyormuş.”</p>

  <p class="normal1">“Güzel!” dedi Bayan Defarge kaşlarını ciddiyetle kaldırarak. “Onu da listeye almak lazım. Adama ne diyorlar?”</p>

  <p class="normal1">“İngilizmiş!”</p>

  <p class="normal1">“Daha iyi! Adı ne?”</p>

  <p class="normal1">“Barsad,” dedi. Fransız ağzıyla söylemişti ismi. Adı doğru öğrenmek için epey özen göstermişti ve en doğru şekliyle de telaffuz etti.</p>

  <p class="normal1">“Barsad,” diye tekrar etti kadın. “Güzel! İlk adı?”</p>

  <p class="normal1">“John.”</p>

  <p class="normal1">Kadın bir kez daha kendi kendine mırıldandıktan sonra, “John Barsad,” diye tekrar etti. “Güzel! Peki eşkâli biliniyor mu?”</p>

  <p class="normal1">“Kırk yaşlarında, bir yetmiş boyunda, siyah saçlı, esmer, kara gözlü, ince, uzun, solgun yüzlü, burnu kemerli, ama sol yanağa doğru kaymış biraz; o yüzden de uğursuz, meymenetsiz bir ifadesi var.”</p>

  <p class="normal1">“Vay be!” dedi kadın gülerek. “Portresi çizilmiş neredeyse. Yarın kayda geçirilecek.”</p>

  <p class="normal1">Gece yarısı olduğu için kapalı olan şaraphaneye geri döndüler. Bayan Defarge hemen tezgâhtaki yerini aldı ve yokluğunda alınan bozuklukları saydı, kalan şişelere baktı, hesap defterini karıştırdı ve kendisi de bir şeyler yazdı, işlere bakan adamı mümkün olan her şekilde kontrol etti ve daha sonra da onu yatmaya gönderdi. Sonra tekrar para kabının başına döndü ve parayı mendiline, üst üste düğümler atarak yerleştirdi. Paranın gece boyunca emniyette kalması için yapmıştı bunu. Bütün bunlar olurken Bay Defarge, ağzında piposuyla bir aşağı bir yukarı gidip geliyor, karısını memnun bir ifade ve hayranlıkla, kayıtsızca izliyor ve ona hiç karışmıyordu. Gerçekte de bütün hayatı boyunca, hem iş hem de özel konularda, bir aşağı bir yukarı yürüyerek onu izlemiş ve ona hiç karışmamıştı.</p>

  <p class="normal1">Sıcak bir geceydi ve şaraphane, kapalı olduğu ve çevresi de pis olduğu için kötü kokuyordu. Bayan Defarge’ın koku alma duyusu pek iyi değildi, ama şarap stokları hiç olmadığı kadar keskin kokuyordu; rom, konyak ve anasonlu içki şişeleri de. Bay Defarge sönmüş piposunu ağzından çıkarırken tiksintiyle püfledi.</p>

  <p class="normal1">Bayan Defarge paraları düğümlerken kafasını kaldırıp, “Yorgunsun,” dedi. “Bunlar her zamanki kokular.”</p>

  <p class="normal1">“Biraz yorgunum,” diye onayladı karısını Bay Defarge.</p>

  <p class="normal1">“Birazcık da canın sıkkın.” Karısının keskin gözleri hesaplar üzerine hiç bu kadar dikkatle eğilmemişti, ama yine de kocasına şöyle bir dikkatle bakmıştı. “Ah erkekler, erkekler!”</p>

  <p class="normal1">“Ama hayatım!” diye başladı Bay Defarge.</p>

  <p class="normal1">Karısı ciddiyetle başını sallayarak, “Ama hayatım,” diye tekrar etti. “Ama hayatım! Çok yoruldun bu gece, hayatım!”</p>

  <p class="normal1">“Evet, yoruldum,” diye kabul etti Bay Defarge. Sanki bir düşünce içinden fırlayıp çıkmıştı. “Daha uzun bir zaman var.”</p>

  <p class="normal1">“Daha uzun bir zaman var,” diye tekrar etti karısı. “Ne zaman kısa oldu ki? Öç almak ve hesaplaşmak hep uzun zaman alır. Bu, hep böyle olmuştur.”</p>

  <p class="normal1">“Bir adamı yıldırımın çarpması uzun zaman almıyor ama,” dedi Defarge.</p>

  <p class="normal1">“Peki, yıldırımı hazırlamak ve saklamak ne kadar zaman alır? Söyle bakalım,” dedi karısı sakince.</p>

  <p class="normal1">Defarge sanki bu söylenenin içinde de bir şey varmış gibi düşünceli düşünceli başını kaldırdı.</p>

  <p class="normal1">“Depremin bir şehri yutması çok uzun zaman almaz,” dedi kadın. “Peki, söyle bakalım, depremin hazırlanması ne kadar zaman alır?”</p>

  <p class="normal1">“Uzun bir zaman sanırım,” diye cevap verdi Bay Defarge.</p>

  <p class="normal1">“Ama hazır olduğu zaman oluverir ve önüne gelen her şeyi paramparça eder. Bu sırada görünmemesine ve duyulmamasına rağmen o sürekli hazırlık yapmaktadır. Bunu düşünüp avun. Aklından çıkarma bunu.”</p>

  <p class="normal1">Alev alev yanan gözlerle, düşmanını boğazlarmış gibi bir düğüm attı mendiline.</p>

  <p class="normal1">“Sana söylüyorum,” dedi ardından sözlerini vurgulamak için sağ elini kaldırarak, “çok uzun süredir yolda ve geliyor. Hiçbir zaman geri çekilmez ve durmaz. Sana söylüyorum, o sürekli ilerliyor. Etrafına bak ve bütün dünya üzerindeki tanıdığımız hayatları ve Jacques’ların her saat büyüyen hoşnutsuzluklarını düşün. Bunlar daha fazla sürebilir mi? Hah ha! Ne komiksin!”</p>

  <p class="normal1">“Benim cesur karıcığım,” diye karşılık verdi Bay Defarge, başı hafifçe öne eğilmiş, elleri arkasında kenetli, öğretmeninin karşısında uslu uslu bekleyen öğrenciler gibi durarak. “Ben bütün bunları sorgulamıyorum. Ama çok uzun zaman geçti ve belki de, biliyorsun, sen de gayet iyi biliyorsun ki gelmeyebilir. Yaşadığımız sürece de gelmeyebilir.”</p>

  <p class="normal1">Kadın başka bir düşmanın daha işini bitirmiş gibi bir düğüm daha atarken, “Ee, o zaman ne olur?” diye sordu.</p>

  <p class="normal1">“O zaman zaferi göremeyiz!” dedi Bay Defarge yarı şikâyet eden, yarı özür dileyen bir omuz silkişiyle.</p>

  <p class="normal1">“O zaman zaferin gelmesine yardım etmiş olacağız,” dedi kadın sert bir hareketle ellerini kocaman açarak. “Yaptığımız hiçbir şey boşuna değil. Bütün kalbimle inanıyorum ki zaferi göreceğiz. Ama göremeyecek olsak ve ben bunu kesinlikle bilsem de, bana bir soylunun, bir tiranın boğazını göster, hâlâ onu…”</p>

  <p class="normal1">Sonra kadın dişlerini sıkarak dehşet bir düğüm attı.</p>

  <p class="normal1">“Dur!” diye bağırdı Bay Defarge kendini korkaklıkla suçlanmış gibi hissederek biraz kızarmıştı.</p>

  <p class="normal1">“Ben de hayatım, hiçbir şey beni durduramayacak.”</p>

  <p class="normal1">“Evet, ama senin zayıflığın, cesaretini ayakta tutmak için ara sıra kurbanının ve fırsatlarının sana gösterilmesine ihtiyaç duyman. Kendini buna gerek duymadan cesaretlendir. Zamanı geldiğinde, içindeki kaplanı ve şeytanı salıver, ama her şey hazır oluncaya kadar kaplanın ve şeytanın zincirli dursun, görünmesin.”</p>

  <p class="normal1">Bayan Defarge, en sonunda hazırladığı para çıkınını sanki birinin kafasını çekiçle ezmek ister gibi hızla tezgâha vurarak, sözlerini pekiştirdi ve daha sonra da sakin bir tavırla ağır mendili koltuğunun altına alarak yatma zamanının geldiğini söyledi.</p>

  <p class="normal1">Ertesi gün öğlene doğru o hayran olunası kadın, şarap dükkânında her zamanki yerini almış, gayretle örgü örüyordu. Hemen yanında bir gül vardı. Arada bir güle bakıyordu ama her zamanki dalgın bakışlarıyla değil. Orada burada birkaç müşteri vardı; kimi içiyor, kimi içmiyor, kimi ayakta duruyor, kimi oturuyor, kimi de ortalıkta dolanıyordu. Hava çok sıcaktı, meraklı ve macera dolu gezintilerini kadının yanındaki yapış yapış küçük şarap bardaklarında sürdüren sinek sürüleri bardakların dibinde hayat maceralarını tamamlıyorlardı. Bu sineklerin ölümü dışarıda gezinen diğerlerini hiç de ilgilendirmiyor, kendileri filmiş ya da alakasız başka bir şeymiş gibi ilgisizce bakınıyor ve nihayet onlarla aynı kaderi paylaşıyorlardı. Sineklerin bu kadar dikkatsiz olmaları çok tuhaf. Belki de o sıcak yaz günü mahkemedekiler de böyle düşünüyorlardı.</p>

  <p class="normal1">İçeriye giren birinin gölgesi Bayan Defarge’ın üzerine düştü, kadın yeni biri olduğunu anlamıştı. Adama bakmadan önce örgüsünü bıraktı ve gülü başlığına geçirdi.</p>

  <p class="normal1">İlginçti. Bayan Defarge gülü kaldırır kaldırmaz müşteriler konuşmayı bırakıp teker teker şarap dükkânından çıkmaya başladılar.</p>

  <p class="normal1">“İyi günler, bayan,” dedi yeni gelen adam.</p>

  <p class="normal1">“İyi günler, efendim.”</p>

  <p class="normal1">Bunu sesli söylemiş ama kendi kendine, “Hah ha!” demişti. “Kırk yaşlarında, bir yetmiş beş boylarında, siyah saçlı, yakışıklı, esmer, kara gözlü, uzun, zayıf ve soluk yüzlü adam, iyi günler! Kemerli burnu sola doğru kaydığı için sinsi bir görünümü olan adam, iyi günler!”</p>

  <p class="normal1">“Bana bir küçük bardak konyak ve bir yudum da soğuk su verme lütfunda bulunur musunuz, bayan?”</p>

  <p class="normal1">Bayan kibar bir tavırla istediklerini yaptı.</p>

  <p class="normal1">“Harika bir konyak bu, bayan!”</p>

  <p class="normal1">Konyak ilk defa böyle övülüyordu ve Bayan Defarge bu övgülerin arkasında neler olduğunu gayet iyi biliyordu. Gene de konyağın övgüye değmeyeceğini söyleyip örgüsünü eline aldı. Adam, kadının parmaklarını bir süre seyretti ve etrafına şöyle bir göz atma fırsatını da kaçırmadı.</p>

  <p class="normal1">“Çok büyük bir beceriyle örüyorsunuz, bayan.”</p>

  <p class="normal1">“Alışkınım örgü örmeye.”</p>

  <p class="normal1">“Motifiniz de güzel.”</p>

  <p class="normal1">“Öyle mi düşünüyorsunuz?” dedi kadın gülümseyerek adama bakarken.</p>

  <p class="normal1">“Tabii ki. Peki, ne için ördüğünüzü sorabilir miyim?”</p>

  <p class="normal1">“Vakit geçirmek için,” dedi kadın. Parmakları çabuk çabuk hareket ediyor, bir yandan da gülümsüyordu.</p>

  <p class="normal1">“Kullanmayacak mısınız?”</p>

  <p class="normal1">“Belli olmaz. Belki de kullanacağım bir yer bulurum bir gün. Bulursam, pekâlâ…” Kadın burada derin bir nefes aldı ve kafasını cilve yaparcasına salladı. “Kullanacağım!”</p>

  <p class="normal1">Dikkate değerdi. Yalnız, Saint Antoine’ın havasıyla Bayan Defarge’ın başlığındaki gül birbirine kesinlikle çok zıt görünüyordu. Bu sırada, iki adam farklı zamanlarda içeriye girmiş, tam içki söyleyecekken içerideki tuhaf havayı fark edip birine bakmak için gelmiş de aradığı kişiyi bulamamış gibi davranarak dışarı çıkmışlardı. Adam geldiğinde orada bulunanların hiçbiri yoktu şimdi. Hepsi çıkıp gitmişlerdi. Casus gözünü dört açmasına rağmen hiçbir açık yakalayamamıştı. Adamlar sefil, amaçsızca, öylesine, gayet doğal ve dikkat çekmeyecek şekilde çıkmışlardı.</p>

  <p class="normal1">Kadın, elleri örgüyü kontrol ederken adama baktı ve “John, biraz daha kal, biraz daha kal ki sen gitmeden önce ‘BARSAD’ı da öreyim,” diye düşündü.</p>

  <p class="normal1">“Kocanız var mı, bayan?”</p>

  <p class="normal1">“Evet, kocam var.”</p>

  <p class="normal1">“Çocuklarınız?”</p>

  <p class="normal1">“Çocuğum yok.”</p>

  <p class="normal1">“İşler kötü gidiyor galiba.”</p>

  <p class="normal1">“Evet, işler kötü. İnsanlar çok yoksul.”</p>

  <p class="normal1">“Ah, talihsiz, zavallı insanlar! Sizin de dediğiniz gibi ne kadar eziliyorlar.”</p>

  <p class="normal1">Kadın, “Sizin söylediğiniz gibi,” diye sert bir tarzla adamı düzelterek adının yanına büyük bir beceriklilikle onun için hiç de iyi sayılamayacak ek bir motif ördü.</p>

  <p class="normal1">“Affedersiniz. Tabii ki öyle söyleyen benim. Yalnız siz de aynı şekilde düşünüyorsunuzdur herhalde.”</p>

  <p class="normal1">“Demek benim bir düşüncemi dile getirdiğimi sanıyorsunuz?” dedi kadın, sesini yükseltmişti. “Ben ve kocam bu şarap dükkânını açık tutmak için hiç düşünmeden her türlü fedakârlığı yaptık. Burada bütün düşündüğümüz sadece nasıl hayatta kalacağımızdır. Düşündüğümüz konu bu ve bu bize burnumuzu başkalarını ilgilendiren işlere sokmadan, düşünmek için yeterince şey veriyor. Başkalarını düşünmek mi? Hayır, hayır!”</p>

  <p class="normal1">Herhangi bir ipucu bulmak amacıyla gelen casus şaşkınlığının o meymenetsiz yüzünde okunmasına izin vermedi. Dirseğini Bayan Defarge’ın küçük tezgâhına dayayıp nezaket içinde dedikodu yapma havasına girdi; ara sıra da konyağını yudumluyordu.</p>

  <p class="normal1">“Şu Gaspard’ın idam edilmesi çok kötü, bayan. Ah, zavallı Gaspard!”</p>

  <p class="normal1">Adam yoğun bir merhamet ifadesi olan şekilde bir iç çekti.</p>

  <p class="normal1">“Yüce Tanrım!” dedi kadın soğukkanlı ve açık bir tavırla. “Eğer insanlar bıçakları böylesi sebeplerle kullanıyorlarsa cezasını da çekmeliler. Bu lüks için ödeyeceği bedeli önceden biliyordu ve ödedi.”</p>

  <p class="normal1">Casus, yumuşak sesini güven telkin eden bir tona indirerek ve sinsi yüzünün her bir kasında incinmiş, devrimci bir duyarlılık ifadesiyle, “Öyle zannediyorum ki bu zavallıya karşı buralarda hem büyük bir kızgınlık hem de acıma duyuluyor, öyle mi?” diye sordu.</p>

  <p class="normal1">“Öyle miymiş?” dedi kadın.</p>

  <p class="normal1">“Öyle değil miymiş?”</p>

  <p class="normal1">“İşte kocam!” dedi Bayan Defarge.</p>

  <p class="normal1">Şarap dükkânının sahibi içeriye girer girmez casus elini şapkasına götürerek selam verdi ve tatlı bir gülümsemeyle, “İyi günler, Jacques!” dedi. Defarge bir an durakladı ve adama baktı.</p>

  <p class="normal1">“İyi günler, Jacques!” diye tekrarladı casus. Sesindeki güven ve gülümseyişindeki o eski rahatlık yoktu artık.</p>

  <p class="normal1">“Yanılıyorsunuz, efendim,” dedi şarap dükkânının sahibi. “Beni başka birisiyle karıştırıyorsunuz. Benim adım Jaques değil. Adım Ernest Defarge.”</p>

  <p class="normal1">“Hepsi aynı kapıya çıkar,” dedi casus önemsememiş gibi, ama biraz da bozularak. “İyi günler!” dedi.</p>

  <p class="normal1">“İyi günler!” diye soğuk bir şekilde karşılık verdi Defarge.</p>

  <p class="normal1">“Girdiğinizde eşinizle sohbet etme zevkini tadıyordum. Saint Antoine’da zavallı Gaspard’ın başına gelenden etkilenen, buna hem çok üzülen hem de çok kızanlar olduğunu söylüyorlar, ki bence bu çok doğal.”</p>

  <p class="normal1">“Kimse bana öyle bir şey söylemedi,” dedi Defarge kafasını sallayarak. “Haberim yok.”</p>

  <p class="normal1">Bunu söyledikten sonra Defarge küçük tezgâhın arkasına geçti ve elini karısının sandalyesinin arkasına dayayıp, karşılarında duran ve göz kırpmadan öldürmekten büyük bir mutluluk duyacakları düşmanlarına baktı.</p>

  <p class="normal1">Görevine alışık olan casus, istifini bozmadan hiçbir şey olmamış gibi davranıp küçük bardağındaki konyağını içti, soğuk suyundan bir yudum aldı ve bir bardak daha konyak istedi. Bayan Defarge adama konyak doldurdu, örgüsünü tekrar eline aldı ve bir şarkı mırıldanmaya başladı.</p>

  <p class="normal1">“Buraları benden daha iyi biliyorsunuz galiba, öyle mi?” dedi Defarge.</p>

  <p class="normal1">“Çok iyi bilmiyorum, ama bilmeyi isterim. Buranın yoksul halkını yakından tanımayı gerçekten çok istiyorum.”</p>

  <p class="normal1">“Ya!” diye mırıldandı Defarge.</p>

  <p class="normal1">“Sizinle konuşabilme zevki bana isminizle ilgili bazı şeyleri hatırlattı.”</p>

  <p class="normal1">“Gerçekten mi?” dedi ilgisizce.</p>

  <p class="normal1">“Evet, öyle. Doktor Manette serbest bırakıldığı zaman sizin, onun eski uşağı olarak ona baktığınızı biliyorum. Ona bakma sorumluluğu size verilmişti. Gördüğünüz gibi olanlardan haberim var.”</p>

  <p class="normal1">“Evet, öyle oldu,” dedi Defarge. Bayan Defarge bir yandan örgüsünü örüp bir yandan da şarkısını mırıldanırken kocasının dirseğine gelişigüzel bir dokunmayla, yapacağı en yerinde şeyin cevap vermesi, ama cevaplarını hep kısa tutması olduğunu ifade ediyordu.</p>

  <p class="normal1">“Kızı size geldi ve onu sizden aldı. Yanında da üstü başı bakımlı, esmer bir adam vardı. Neydi adı, hani şu peruklu adam, hah, Lorry. Tellson Bankası’ndan. Evet, onunla beraber Manette’i İngiltere’ye götürdüler.”</p>

  <p class="normal1">“Evet, öyle oldu,” diye tekrarladı Defarge.</p>

  <p class="normal1">“Ne ilginç anılar,” dedi casus. “Ben Doktor Manette ve kızını İngiltere’den tanıyorum.”</p>

  <p class="normal1">“Öyle mi?” diye sordu Defarge.</p>

  <p class="normal1">“Artık onlardan pek haber alamıyorsunuzdur herhalde,” dedi casus.</p>

  <p class="normal1">“Evet,” dedi Defarge.</p>

  <p class="normal1">Bayan Defarge şarkı söylemeyi kesip örgüsünden başını kaldırarak araya girdi: “Aslında onlardan hiç haber alamıyoruz. Sağ salim oraya vardıklarını haber aldık, belki bir belki de iki mektup daha geçti elimize, ama ondan sonra herkes kendi yoluna gitti. Bir daha haberleşemedik.”</p>

  <p class="normal1">“Kesinlikle öyle, bayan. Kızı evleniyor.”</p>

  <p class="normal1">“Evleniyor mu? O kadar güzel bir kızdı ki çoktan evlenmiş olması gerekirdi. Bence siz İngilizler çok soğuk insanlarsınız.”</p>

  <p class="normal1">“Aa, benim İngiliz olduğumu biliyorsunuz.”</p>

  <p class="normal1">“Konuşmanızdan anladım,” diye cevap verdi kadın. “İnsan konuşmasından ne olduğunu belli eder.”</p>

  <p class="normal1">Adam bunu bir iltifat olarak almadı, ama bir kahkahayla, geçiştirebileceği en iyi şekilde geçiştirdi. Konyağını içip bitirdikten sonra, “Evet,” diye devam etti. “Bayan Manette evlenecek. Ama bir İngiliz’le değil, kendisi gibi bir Fransız’la evleniyor. Gaspard deyince aklıma geldi. (Ah, ah, zavallı Gaspard! Bir zalimlikti, zalimlik!) Çok ilginçtir, Bayan Manette, Gaspard’ın o kadar yükseğe asılmasına sebep olan Marki’nin yeğeniyle evlenecek. Bir başka deyişle şimdiki Marki’yle. Ama İngiltere’de Marki olarak tanınmıyor. Sadece Charles Darnay. D’Aulnais annesinin kızlık soyadı.”</p>

  <p class="normal1">Bayan Defarge duraksamadan örmeye devam etti, ama bu haberin kocasını etkilediği açıktı. O küçük tezgâhın arkasında bir şeyler yapmaya çalışıyordu, kibrit çaktı, piposunu yaktı, ama sıkıntılı görünüyordu ve elini nereye koyacağını bilmiyordu. Casus bunları fark edememiş ya da kafasına kaydedememiş olsaydı zaten casus olamazdı.</p>

  <p class="normal1">Kanıtlanmaya değer olsun ya da olmasın yapacağını yapıp ilk atışta hedefi tutturduktan sonra, işine yarayacak başka müşteri de gelmeyince Barsad içtiklerinin parasını ödedi ve ayrıldı. Çıkmadan önce de yapmacık bir kibarlıkla Bay ve Bayan Defarge’la tekrar görüşmeyi çok istediğini, bundan mutluluk duyacağını söylemeyi ihmal etmemişti. Karı koca, adam Saint Antoine’dan çıktıktan sonra bile, ne olur ne olmaz geri döner diye birkaç dakika daha, adam çıkarken nasıllarsa öyle kaldılar.</p>

  <p class="normal1">Defarge, eli karısının sandalyesinin arkasında, piposunu içerken alçak sesle karısına bakarak, “Doğru olabilir mi?” diye sordu. “Bayan Manette hakkında söyledikleri doğru olabilir mi?”</p>

  <p class="normal1">Bayan Defarge hafifçe kaşlarını kaldırarak, “Büyük bir ihtimalle yalan, ama doğru da olabilir,” dedi.</p>

  <p class="normal1">“Eğer bu…” diye söze başladı Defarge ve sonra durdu.</p>

  <p class="normal1">“Eğer bu... ne?” diye tekrar ederek sordu karısı.</p>

  <p class="normal1">“Eğer zaferi görecek kadar yaşarsak, onun adına kaderin kocasını Fransa’dan uzak tutmasını umut ederim.”</p>

  <p class="normal1">“Kocasının kaderi onu gitmesi gereken yere götürecek ve de sona, yani kendi sonuna ulaştıracaktır. Bütün bildiğim bu,” dedi Bayan Defarge her zamanki sakinliğiyle.</p>

  <p class="normal1">Defarge sanki karısına söylediklerini kabul etmesi için yalvarır gibi:</p>

  <p class="normal1">“Ama çok tuhaf değil mi?” dedi. “Hem biz babasını ve kızını o kadar sevelim, hem de sonra kızın kocasının adını az önce çıkan o şeytan köpeğin yanına elimizle ekleyelim?”</p>

  <p class="normal1">“Zamanı geldiğinde çok daha tuhaf şeyler olacak. İkisinin de adı burada elimin altında, ikisi de önemlerine göre burada. Bu kadarı yeter.”</p>

  <p class="normal1">Kadın bunları söylerken örgüsünü toparlayıp kaldırdı ve kafasına sarılı mendilin arasından gülü çıkardı. Saint Antoine’da ya sakıncalı bir durum ifade eden bu süsün artık olmadığı içgüdüsel olarak hissedilmişti ya da bu bekleniyordu, çünkü Bayan Defarge’ın gülü çıkartmasının hemen ardından Saint Antoine içeri doluşmuş ve şaraphane her zamanki görünümüne kavuşmuştu.</p>

  <p class="normal1">Saint Antoine’ın içinin dışına vurduğu akşam saatlerinde biraz hava almak için kapı eşiklerine, pencere önlerine oturulur, pis kokan caddelerin köşelerine, avlulara gelinirdi. Ve Bayan Defarge da elinde işi, bir yandan diğerine, bir gruptan bir başkasına, düzenli olarak dolaşırdı, bir misyoner gibiydi –ki onun gibileri hep olmuştur– hani dünyanın öylelerini bir daha meydana getirmekle iyi edeceği türden bir misyoner. Bütün kadınlar örgü örüyorlardı. Pek işe yaramayan şeyler örüyorlardı, ama bu mekanik iş, yeme içmenin yerine geçiyordu. Çene ve sindirim organları yerine eller çalışıyordu; eğer kemikli parmaklar hareketsiz kalsaydı mideler daha çok açlık çekerdi.</p>

  <p class="normal1">Ama parmaklar çalıştıkça gözler bakıyor ve düşünceler akıyordu. Bayan Defarge oradan oraya geçtikçe de konuşup ayrıldığı kadınların her küçük ilmiğiyle parmakları, gözleri ve beyni daha hızlı ve hırslı çalışıyordu.</p>

  <p class="normal1">Kocası kapı eşiğinde durmuş, hayranlıkla karısına bakıyordu. “Çok büyük bir kadın,” diyordu kendi kendine, “güçlü, mükemmel; ürkütücü şekilde mükemmel bir kadın!”</p>

  <p class="normal1">Kadınlar örgü örerken karanlık basmaya, kilise çanları ve saray muhafızlarının uzaktan gelen trompet sesleri duyulmaya başlamıştı. Karanlık hepsinin üzerine çökmüştü. Fransa’nın üzerinde gök gürültüsü gibi çalan kilise çanları top sesleri içinde eridiği zaman başka bir karanlık çökecekti; o zaman trompetler Kudret, Bolluk, Özgürlük ve Hayatın sesinden daha güçlü çalacaktı. Durmadan örgü ören kadınların çevresinde onlara doğru yaklaşmakta olan o kadar çok şey vardı ki kendileri de o tamamlanmamış yapının bir parçası olmaya doğru yaklaşıyorlardı. Yine oturup durmadan örgü örecek ve düşen kelleleri sayacaklardı.</p>
</body>
</html>
