<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_23">XI<br class="chapter" />
  Bir Arkadaşlık Tablosu</h2>

  <p class="normal1">Aynı gece ya da o gece sabaha karşı, “Sydney,” diye seslendi Bay Stryver Çakalı’na, “Bir kâse daha punç<a href="../Text/Iki-Sehrin-Hikayesi_split_055.html#footnote-127975-53" id="footnote-127975-53-backlink">[53]</a> hazırla, sana söyleyeceklerim var.”</p>

  <p class="normal1">Sydney o geceyi, önceki geceyi, ondan daha önceki geceyi ve arka arkaya birçok güzel geceyi, her zamankinden iki kat fazla çalışarak geçirmiş ve uzun bir tatile girmeden önce Bay Stryver’ın dosyaları içinde büyük bir temizlik yapmıştı. Bu temizlik sonunda etkisini göstermiş ve Stryver’ın sürüncemedeki işleri güzelce toparlanmıştı. Kasım ayı o puslu atmosferi ve puslu adaletiyle tekrar gelip de değirmene buğday sağlayana kadar bütün işler bitirilmişti.</p>

  <p class="normal1">Sydney bu kadar çok çalışma için ne daha canlı ne de daha ayıktı. Onu gece boyu idare etmesi için, fazladan birçok ıslak havlu ve aynı oranda şarabın havlu faslını takip etmesi gerekmişti. Şu an, kafasına sardığı havluyu çekip çıkararak, son altı saattir aralıklarla içine bastırdığı leğene doğru fırlatırken de berbat durumdaydı.</p>

  <p class="normal1">İri kıyım Stryver, elleri kemerinde, sırtüstü uzandığı kanepeden etrafa bakınarak, “Şu punçu hazırlıyor musun?” diye sordu.</p>

  <p class="normal1">“Hazırlıyorum.”</p>

  <p class="normal1">“Baksana buraya! Seni epey şaşırtacak ve belki de sandığın kadar kurnaz olmadığımı düşündürtecek bir şey söyleyeceğim. Evlenmeye niyetliyim.”</p>

  <p class="normal1">“Sen mi?”</p>

  <p class="normal1">“Evet. Ve para için değil. Buna ne diyeceksin bakalım?”</p>

  <p class="normal1">“Bir şey söylemek istediğimi sanmıyorum. Kim bu kız?”</p>

  <p class="normal1">“Tahmin et.”</p>

  <p class="normal1">“Tanıyor muyum?”</p>

  <p class="normal1">“Tahmin et.”</p>

  <p class="normal1">“Sabahın beşinde, beynim kafatasımın içinde yanıp kavruluyorken tahmin edemem. Tahmin etmemi istiyorsan beni akşam yemeğine davet etmelisin.”</p>

  <p class="normal1">“Pekâlâ öyleyse, ben söyleyeyim,” dedi Stryver, yavaşça doğrulup oturma pozisyona geçerek, “Sydney, beni anlayabileceğinden şüpheliyim, çünkü öyle duygusuz bir köpeksin ki.”</p>

  <p class="normal1">“Ya sen?” diye sordu Sydney bir yandan punçu hazırlamakla uğraşırken. “Sen de öyle hassas ve de şair ruhlu birisin ki.”</p>

  <p class="normal1">“Hadi canım!” dedi Stryver, övünürcesine gülerek. “Romantik ruhlu biri olduğumu iddia etmesem de (sanıyorum bu da onlardan daha iyi olduğumu bildiğimden), yine de senden daha duyarlı bir adamımdır.”</p>

  <p class="normal1">“Daha şanslıyım mı demek istiyorsun?”</p>

  <p class="normal1">“Onu söylemek istemiyorum. Demek istiyorum ki, ben biraz daha, biraz daha...”</p>

  <p class="normal1">“Söylemek üzeresin, söyle… biraz daha nazik mi?”</p>

  <p class="normal1">Stryver arkadaşı punçu hazırlarken kendiyle övünür bir tavırla, “Pekâlâ! Nazik diyelim. Söylemek istediğim, benim kadınlar tarafından hoş bulunmaya senden daha çok önem veren, bunun için daha çok şeyi göze alan ve bir kadın topluluğu içinde bunun nasıl başarılacağını senden daha iyi bilen bir adam olduğum,” diye ekledi.</p>

  <p class="normal1">“Devam et,” dedi Sydney Carton.</p>

  <p class="normal1">“Hayır, devam etmeden önce,” dedi Stryver, küçümseyen bir tavırla başını sallayarak. “Seninle şu konuyu halledelim. Benim bulunduğum kadar ya da daha fazla sen de Doktor Manette’in evinde bulundun. Orada sergilediğin huysuzluktan, suratsızlıktan ben utandım! Tavırların öylesine sessiz, durgun, iç karartıcı ve hüzünlüydü ki, yemin ederim senden utandım, Sydney!”</p>

  <p class="normal1">“Herhangi bir şeyden utanmak, baroda senin yaptıklarını yapan biri için faydalı bir şey olmalı,” dedi Sydney; “Bana çok minnettar olmalısın.”</p>

  <p class="normal1">“Benden bu şekilde kurtulamazsın,” diye karşılık verdi Stryver. “Hayır, Sydney, bunu sana söylemek benim görevim ve senin iyiliğin için yüzüne karşı söylüyorum; bu tür toplulukların içindeyken acımasız ve öfkelisin. Gerçekten aksi bir adamsın.”</p>

  <p class="normal1">Sydney hazırladığı punçtan ağzına kadar dolu bir bardak içti ve güldü.</p>

  <p class="normal1">“Bana bir bak!” dedi Stryver biraz doğrulup kendini göstererek, “Senden daha bağımsız olduğum için kendimi sevdirmeye senden daha az ihtiyacım var. Ama neden yine de bunu yapıyorum?”</p>

  <p class="normal1">“Henüz bunu yaptığını hiç görmedim,” diye mırıldandı Carton.</p>

  <p class="normal1">“Siyaset gereği yapıyorum, prensip gereği yapıyorum. Ve baksana! Bunda ne kadar da iyiyim!”</p>

  <p class="normal1">“Evlilik konusundaki niyetlerini anlatmaya devam etmiyorsun,” diye cevap verdi Carton, umursamaz bir havayla. “O konuya devam etmeni tercih ederim. Bana gelince, yola getirilemez olduğumu hiç anlamayacak mısın?”</p>

  <p class="normal1">Bu soruyu onu küçümser bir edayla sormuştu.</p>

  <p class="normal1">“Yola gelmemekle bir şey elde edemezsin,” oldu arkadaşının pek de rahatlatıcı olmayan bir tonda verdiği cevabı.</p>

  <p class="normal1">“Bildiğim kadarıyla yola gelerek elde edeceğim bir şey de yok,” dedi Sydney Carton. “Kim bu hanım?”</p>

  <p class="normal1">“Şimdi açıklayacağım isim seni rahatsız etmesin, Sydney,” dedi Bay Stryver, onu yapacağı açıklamaya hazırlamak için sahte bir dost tavrı takınarak. “Çünkü söylediklerinin yarısını bile söylemek istemediğini biliyorum. Öyle olsaydı da bunun bir önemi olmazdı. Bu küçük girişi yapıyorum, çünkü bir defasında bu genç hanımdan bana küçümseyici bir tavırla bahsetmiştin.”</p>

  <p class="normal1">“Öyle mi?”</p>

  <p class="normal1">“Kesinlikle; hem de bu odada.”</p>

  <p class="normal1">Sydney Carton punçuna ve kendinden memnun arkadaşına baktı. Punçundan içti ve yeniden kendinden memnun arkadaşına baktı.</p>

  <p class="normal1">“Genç hanımdan sırma saçlı oyuncak bebek diye bahsetmiştin. Bu genç hanım Bayan Manette. Bu konularda azıcık duyarlılığı ya da hassasiyeti olan bir adam olsaydın Sydney, böyle bir sıfat kullandığın için sana biraz içerlerdim; ama öyle bir adam değilsin. Bu yüzden artık söylediklerini düşündüğüm zaman, resimden anlamayan bir adamın yaptığım bir resim hakkında ya da müzikten anlamayan bir adamın bestelediğim bir müzik hakkındaki eleştirilerine sinirlenebileceğimden daha fazla sinirlenmiyorum sana.”</p>

  <p class="normal1">Sydney Carton arkadaşına bakarak, büyük bir hızla doldurduğu içkileri ardı arkasına içiyordu.</p>

  <p class="normal1">“İşte her şeyi öğrendin, Syd!” dedi Bay Stryver. “Servetiyle ilgilenmiyorum; o çok çekici biri ve kendimi memnun etmeye karar verdim; sonuçta sanırım bunu karşılayabilecek param da var. Daha şimdiden oldukça zengin, hızla yükselen ve epey tanınan bir kocası olacak. Bu onun için iyi bir fırsat, ama o da iyisine layık. Şaşırdın mı?”</p>

  <p class="normal1">Hâlâ punçunu içen Carton cevap verdi: “Neye şaşıracakmışım?”</p>

  <p class="normal1">“Onaylıyor musun?”</p>

  <p class="normal1">Punçunu içmeye devam eden Carton, “Niye onaylamayayım ki?” dedi.</p>

  <p class="normal1">“Güzel!” dedi arkadaşı Stryver. “Sandığımdan daha anlayışlı davrandın ve tahmin ettiğimden daha az paragöz çıktın. Artık eski dostunun ne kadar iradeli olduğunu anlamışsındır. Evet Sydney, bu hayat tarzı bana yetti, değişen hiçbir şey yok. Bir adamın canı istediği zaman gidebileceği –istemediğinde de gitmeyebileceği– bir evinin olması hoş bir şeymiş gibime geliyor ve öyle hissediyorum ki Bayan Manette benim her şeyime evet diyecek ve bana saygınlık kazandıracaktır. Böyle karar verdim. Ve şimdi, eski dostum Sydney, senin geleceğin hakkında sana bir iki söz söylemek istiyorum. Kötü bir yoldasın, biliyorsun, gerçekten de kötü bir yoldasın. Paranın kıymetini bilmiyorsun, zor geçiniyorsun. Bir gün tökezleyecek ve hastalanıp zayıf düşeceksin; bu yüzden, gerçekten de bir bakıcı bulmak konusunda düşünmelisin.”</p>

  <p class="normal1">Bunları söylerkenki o kendinden emin, kendiyle övünen tavrı, onun olduğundan iki kat daha büyük, dört kat daha iğrenç görünmesini sağlıyordu.</p>

  <p class="normal1">“Sana bir tavsiyede bulunmama izin ver,” diye devam etti sözlerine Stryver. “Geleceğinle yüzleş. Ben bunu kendi yöntemlerimle yaptım, sen de kendi yöntemlerinle yap. Evlen. Seninle ilgilenecek birini bul. Kadınlardan hoşlanmıyor ve onları anlamıyor olmana ya da onlara karşı nazik olamaman konusuna hiç takılma. Bul birini. Pansiyoncu veya ev sahibi türünden, biraz mülkü olan, saygın bir kadın olsun ve evlen onunla. Dar günlerin için. İşte sana uygun olan şey bu. Bunu bir düşün Sydney.”</p>

  <p class="normal1">“Düşüneceğim,” dedi Sydney.</p>
</body>
</html>
