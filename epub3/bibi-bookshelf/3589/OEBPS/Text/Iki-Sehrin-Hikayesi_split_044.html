<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_39">V<br class="chapter" />
  Bıçkıcı</h2>

  <p class="normal1">Bir yıl üç ay. Lucie, bütün bu süreyi, her saat, Giyotin’in kocasının kafasını koparacağı endişesiyle geçirmişti. Her gün, idam edileceklerle dolu mahkûm arabaları taş sokaklar boyunca ağır ağır ilerliyordu. Hoş genç kızlar; açık tenli, kestane saçlı, siyah saçlı ve kır saçlı kadınlar; gençler; güçlü, gözüpek adamlar ve yaşlılar; asiller ve köylüler, hepsi de iğrenç hapishanelerin karanlık hücrelerinden çıkarılıyor ve sokaklardan geçirilip, ölümcül susuzluğunu gidermesi için kırmızı şarap niyetine Giyotin’e götürülüyorlardı. Özgürlük, Eşitlik, Kardeşlik ya da Ölüm. En sonuncusu en kolay gerçekleşeniydi. Ey Giyotin!</p>

  <p class="normal1">Felaketin aniliği ve zamanın fırıl fırıl dönen çarkları doktorun kızını sersemletip umutsuzluğa sürükleseydi onun da sonu diğerleri gibi olacaktı şüphesiz. Ama Lucie, Saint Antoine’daki tavan arasında o beyaz başı genç körpe göğsüne bastırdığı andan beri sorumluluklarını biliyordu. Sıkıntılı günlerinde de bütün sadık ve iyi insanlar gibi sorumluluklarına bağlı kalmıştı.</p>

  <p class="normal1">Yeni evlerine yerleşip de babası işlerini yoluna koyar koymaz evin işlerini kocası yanlarındaymış gibi bir düzene sokmuştu. Her şeyin belli bir yeri ve zamanı vardı. Lucie, küçük kızına hâlâ İngiltere’deki evlerinde hep beraber yaşıyorlarmış gibi derslerini düzenli olarak vermeye devam ediyordu. Kısa zaman sonra tekrar bir araya geleceklerine inanıyor, kendi kendini oyalıyordu. Kocasının yakın zamanda döneceği beklentisiyle onun için ufak tefek hazırlıklar yapıyor, sandalyesini ve kitaplarını hazır tutuyor, hapishanede, ölümün gölgesi altında yaşayan mutsuz insanların<a href="../Text/Iki-Sehrin-Hikayesi_split_055.html#footnote-127975-77" id="footnote-127975-77-backlink">[77]</a> arasındaki bu sevgili mahkûmu için dua ediyordu. İşte bunlar Lucie’nin üzüntüyle dolu yüreğini ferahlatan biricik şeylerdi.</p>

  <p class="normal1">Dış görünüşü de pek değişmemişti. Kızının ve kendisinin giydiği, yas elbiselerine benzeyen koyu renk, sade elbiseleri mutlu günlerin parlak elbiseleri gibi temiz ve özenliydi. Lucie’nin rengi solmuş ve o eski tedirgin yüz ifadesi de artık ara sıra gelip giden bir halden çıkıp sürekli bir ifade olarak yüzüne yerleşmişti. Bunun dışında oldukça sevimli ve çekici görünümlü bir kızdı. Bazen geceleri babasını öperken bütün gün içinde sakladığı üzüntüyü dışa vuruyor, tek dayanağının babası olduğuna Tanrı’nın şahitliğinde yeminler ediyordu. Babası da ona her defasında, soğukkanlılıkla, “Benim bilgim olmadan kimse kılına dokunamaz. Onu kurtarabileceğimi biliyorum, Lucie,” diyordu.</p>

  <p class="normal1">Değişmiş haliyle sürdürdükleri bu yeni hayata başlayalı sadece birkaç hafta olmuştu ki babası bir akşam eve yeni bir haberle geldi:</p>

  <p class="normal1">“Bir tanem, hapishanenin yukarı taraflarında bir pencere var, Charles bazen öğleden sonra üçte o pencerenin önünden geçiyor. Benim sana göstereceğim yerde durursan Charles pencereye çıktığında, bu kesin değil tabii ki, rastlarsan eğer, seni sokağın o noktasından görebilecek. Ama sen onu göremeyeceksin, talihsiz yavrum. Görsen bile bunu dışarıdan belli edecek bir hareketin güvenliğini tehlikeye sokabilir.”</p>

  <p class="normal1">“Orayı göster baba, oraya her gün gideceğim.”</p>

  <p class="normal1">O günden sonra Lucie, hava nasıl olursa olsun, o pencerenin önünde iki saat bekledi. Saat ikiyi vurduğunda orada oluyor ve dördü gösterdiğinde de eve dönüyordu. Hava yağışlı ya da çocuğu için çok sert değilse onu da beraberinde getiriyordu. Bunun dışında orada hep tek başınaydı ve ziyaretini tek bir gün bile aksatmıyordu.</p>

  <p class="normal1">Beklediği yer, kısa kavisli bir sokağın karanlık ve pis köşesiydi. Yolun sonunda yakacak hazırlayan bir bıçkıcı kulübesinden başka bir şey yoktu; onun dışında yol baştan sona düz duvardı. Beklemeye başladığının üçüncü günü adam Lucie’yi fark etti.</p>

  <p class="normal1">“İyi günler, yurttaş.”</p>

  <p class="normal1">“İyi günler, yurttaş.”</p>

  <p class="normal1">Bu hitap şekli alınan kararla yasallaştırılmıştı artık. Bir zamanlar sıkı yurtseverler arasında gönüllü olarak kullanılıyordu; ama şimdi herkesin kullanması zorunlu kılınmıştı.</p>

  <p class="normal1">“Yine mi buraya geldin, yurttaş?”</p>

  <p class="normal1">“Görüyorsun ya, yurttaş!”</p>

  <p class="normal1">İşiyle meşgul, eli kolu sürekli hareket halindeki kısa boylu bıçkıcı (bir zamanlar yol işçisi olarak da çalışmıştı) hapishaneye şöyle bir baktıktan sonra eliyle orayı işaret ederek parmaklarını demir parmaklık gibi yüzüne çekip arasından muzipçe baktı.</p>

  <p class="normal1">“Aman beni ilgilendirmez,” dedi. Sonra da testeresiyle odunları kesmeye devam etti.</p>

  <p class="normal1">Adam sonraki gün de kadının gelişini gözlüyordu ve onu görür görmez yanına yaklaşıp konuşmaya başladı.</p>

  <p class="normal1">“A! Yine mi geldiniz, yurttaş?”</p>

  <p class="normal1">“Evet, yurttaş.”</p>

  <p class="normal1">“Aa, bir de çocuk var! Annen, değil mi, küçük yurttaş?”</p>

  <p class="normal1">Küçük Lucie annesinin yanına sokulup, “Evet diyebilir miyim anne?” diye sordu.</p>

  <p class="normal1">“Elbette, canım.”</p>

  <p class="normal1">“Evet, yurttaş.”</p>

  <p class="normal1">“O! Ama bu beni ilgilendirmez. Beni sadece işim ilgilendirir. Testeremi görüyorsunuz ya! İşte ben ona benim küçük giyotinim diyorum. La la la; la la la! İşte kafası koptu!”</p>

  <p class="normal1">Bıçkıcı bunları söylerken odun düştü ve o da odunu alıp sepetine attı.</p>

  <p class="normal1">“Kendime de odunların giyotininin Samson’u diyorum. Bakın, bakın! Lo lo lo; lo lo lo! Kadının kafası kopuyor! Şimdi bir çocuğun! Takır tukur, takır tukur! Sonra onun! İşte bütün ailenin!”</p>

  <p class="normal1">Bıçkıcı sepete iki odun daha atınca Lucie ürpermişti; ama adam işini yaparken orada onun gözüne görünmeden durmak mümkün değildi. Ondan sonra bıçkıcının dostluğunu kazanmak için ilk konuşan hep Lucie oldu. Adama içki parası veriyordu, adam da hemen alıyordu.</p>

  <p class="normal1">Bıçkıcı meraklı bir adamdı. Lucie bazen hapishanenin çatısına, parmaklıklarına bakarken, yüreğini kocasına verirken kendinden geçiyor, kendine gelip toparlandığında da adamı dizini tezgâha koymuş, testereyi durdurmuş, kendisini seyrederken buluyordu. Adam böyle zamanlarda genellikle, “Beni ilgilendirmez,” diyor ve yeniden işine koyuluyordu.</p>

  <p class="normal1">Lucie, hava şartları nasıl olursa olsun, kışın karında, soğuğunda, baharın o sert rüzgârında, yazın yakıcı güneşi altında, güzün yağmurunda ve yine kar, soğuk demeden her gün iki saatini orada geçirdi ve her gün oradan ayrılırken hapishanenin duvarını öptü. Kocasının beş ya da altı defada bir kendisini görebildiğini babasından öğrenmişti; bazen üst üste iki ya da üç defa gördüğü olurken, bazen de birkaç hafta bile göremediği oluyormuş. Charles için onu görebilme imkânı bulmak ve şansı yaver giderse görmek yeterdi ve karısı da bunun için haftanın yedi günü orada beklemeye hazırdı.</p>

  <p class="normal1">Bu koşuşturmaca içinde aralık ayına gelinmişti. Babası da o korkunç sahnelerin arasında soğukkanlılıkla ve kararlılıkla yürümeye devam ediyordu. Karın hafiften yağdığı bir öğleden sonra Lucie her zamanki yerindeydi. O gün herkesin çılgınca eğlendiği bir festival günüydü. Lucie oraya gelirken yolda başına küçük kırmızı şapkacıklar geçirilmiş kazıklarla süslenmiş evler görmüştü. Süsler arasında o üç renkte kurdeleler, hepsi birbirine benzeyen yazılar (en sık kullanılanları üç renkli olanlardı) vardı: Tek ve Bölünmez Cumhuriyet. Özgürlük, Eşitlik, Kardeşlik ya da Ölüm!<a href="../Text/Iki-Sehrin-Hikayesi_split_055.html#footnote-127975-78" id="footnote-127975-78-backlink">[78]</a></p>

  <p class="normal1">Bıçkıcının o perişan dükkânı o kadar küçüktü ki bütün yüzeyi kullansalar da bu yazılar için çok yer kalmazdı. Adam bu yazıları birisine yazdırmasına yazdırmıştı ama o da o daracık yere ölüm sözcüğünü zor sığdırabilmişti. Her iyi yurttaşın yapması gerektiği gibi dükkânın çatısına kırmızı bir şapkanın takılı olduğu bir kazık çaktırmış ve bir pencerenin kenarına da üzerine “Küçük Azize Giyotin” diye yazdırdığı testeresini yerleştirmişti. Çünkü o günlerde o yüce keskin bayanın azize olduğuna inanılıyordu. Adamın dükkânı kapalıydı ve kendisi de orada değildi. Böylece Lucie yalnız kalmış, bu yalnızlık da içini rahatlatmıştı.</p>

  <p class="normal1">Ama adam çok da uzakta değildi; Lucie yaklaşan bir hareketliliği ve bağırışları duyduğunda yüreği korkuyla dolmuştu. Az sonra bir kalabalığın hapishane duvarının köşesinden dönerek sokağa daldığını gördü; İntikam ile el ele vermiş bıçkıcı da ortalarındaydı. Sayıları beş yüzden az olamazdı, ama beş bin şeytan gibi dans ediyorlardı. Kendi söyledikleri şarkıdan başka müzik sesi duyulmuyordu. Bir diş gıcırdaması gibi hep bir ağızdan ünlü devrim şarkısını söyleyerek çılgınca dans ettiler. Kadınlı erkekli ya da kadınlar kendi aralarında, erkekler kendi aralarında gruplar oluşturmuş dans ediyorlardı; sanki bir felaket onları bir araya getirmişti. Önce sadece kaba, biçimsiz, kırmızı şapka ve yün paçavralardan oluşmuş bir akıntı gibiydiler. Sonra alanı doldurup, Lucie’nin etrafını çevirdiler ve iğrenç bir dans figürüyle deliler gibi tepinerek dans etmeye başladılar; bir ileri bir geri hareket edip, el çırpıp kafa tokuşturdular, önce tek başlarına kendi etraflarında, sonra ikişerli ikişerli döndüler ve her biri bu dansı yere düşene kadar sürdürdü. Düşenler yerdeyken kalanlar da el ele tutuşup bir halka oluşturarak onların etrafında döndüler; sonra halka bir yerden koptu ve ikişerli dörderli ayrı halkalar halinde dönmeye devam ettiler, ta ki hepsi birlikte durana dek. Sonra yeniden el çırpmalar, birbirine sarılıp ayrılmalar başladı ve ardından bu kez başka bir yöne doğru hızla döndüler. Sonra yine birdenbire durdular, beklediler ve her şeye baştan başladılar; yol genişliğinde bir sıra oluşturdular, kafaları öne eğip, elleri yukarı kaldırarak çığlıklar eşliğinde sokağa atıldılar. Hiçbir kavga bu dansın yarısı kadar bile korkunç olamazdı. Bu, bir zamanlar sağlığa faydalı bir boş zamanı değerlendirme aktivitesiyken; önceleri masum olan bir şeyin sonradan zararlı, kötü bir şeye dönüşmesi gibi, şimdi insanları öfkelendirmenin, duyguları köreltmenin ve kalpleri katılaştırmanın bir yolu olarak kullanılan kötü bir spora benziyordu. Danstaki incelik, doğası itibarıyla iyi olan her şeyin nasıl saptırıldığını ve değiştirildiğini gösteriyor, dansı daha da çirkinleştiriyordu. Genç kızların açılan göğüsleri, kendinden geçmiş çocuksu başlar, kan ve pislik çamurunun içine dalıp çıkan zarif ayaklar bu bölük pörçük zamanın birer parçasıydılar.</p>

  <p class="normal1">Bu, Carmagnole’dü. Lucie’yi bıçkıcının dükkânının kapısı önünde korku ve hayretler içinde bırakarak geçip gittiğinde, tüy gibi kar taneleri usulca yağarak, beyaz ve yumuşak bir halde yeri öylesine kaplamıştı ki sanki olanlar hiç yaşanmamış gibiydi. Lucie, bir ara eliyle kapattığı gözlerini açtığında babasını karşısında buldu. “Ah babacığım! Ne kadar vahşi, ne kadar korkunç bir görüntüydü o.”</p>

  <p class="normal1">“Biliyorum bir tanem, biliyorum. Pek çok defa izledim bunu. Korkma. Hiçbiri sana zarar veremez.”</p>

  <p class="normal1">“Kendim için korkmuyorum baba. Kocamı ve bu insanların merhametini düşündüğüm zaman…”</p>

  <p class="normal1">“Çok yakın zamanda onların insafsız ellerinden kurtaracağız onu. Ben çıktığımda o da pencereye çıkacaktı. Sana söylemeye gelmiştim. Ortalıkta kimse yok seni görebilecek. En üstteki çıkıntıya doğru el sallayabilirsin.”</p>

  <p class="normal1">“Dediğini yapacağım baba, birlikte ruhumu da yolluyorum ona.”</p>

  <p class="normal1">“Onu göremiyorsun, değil mi benim zavallı kızım?”</p>

  <p class="normal1">“Hayır, baba,” diye cevap verdi Lucie bir yandan içten içten ağlayarak. “Hayır.”</p>

  <p class="normal1">Karda bir ayak sesi.</p>

  <p class="normal1">“Selam, yurttaş,” dedi doktor.</p>

  <p class="normal1">“Selam, yurttaş,” diye cevap verdi beriki. Başka da bir kelime edilmedi. Bayan Defarge, beyaz yolda bir gölge gibi süzülüp gitti.</p>

  <p class="normal1">“Gir koluma, bir tanem. Onun hatırı için, buradan sevinçle ve cesaretle ayrıl. İşte böyle.” Charles’ın onları görebileceği noktadan ayrılmalarının ardından, “Hiçbir şey boşuna değil. Charles yarın duruşmaya alınacak,” dedi doktor.</p>

  <p class="normal1">“Yarın ha!”</p>

  <p class="normal1">“Kaybedecek vaktimiz yok. Ben iyi hazırlandım, alınması gereken bazı önlemler var; ama mahkeme huzuruna çıkmadan yapılamayacak şeyler. Charles’ın henüz haberi yok ama ben yarın yargılanacağını ve Conciergerie Hapishanesi’ne gönderileceğini öğrendim; bilgileri tam zamanında alıyorum. Korkmuyorsun öyle değil mi?”</p>

  <p class="normal1">Lucie zorlukla cevap verebildi. “Sana güveniyorum.”</p>

  <p class="normal1">“Tabii ki güvenmelisin. Bekleyişin artık son buluyor, bir tanem; birkaç saat içinde kocan sana geri dönecek; onu korumak için her şeyi yaptım. Şimdi Lorry’yi görmeliyim.”</p>

  <p class="normal1">Doktor durdu. Ağır ağır ilerleyen bir tekerlek sesi duyuluyordu. Her ikisi de bunun ne demek olduğunu biliyorlardı. Bir. İki. Üç. Üç mahkûm arabası, üzerlerindeki korkunç yükleriyle beraber dingin bir şekilde yağan karın altında ilerliyorlardı.</p>

  <p class="normal1">Doktor, Lucie’yi başka tarafa çevirip tekrarladı: “Lorry’yi görmem gerekiyor.”</p>

  <p class="normal1">Doktor hâlâ o vefalı ihtiyara güveniyordu ve ondan hiç ayrılmamıştı. El konulmuş ve devlete bırakılmış mallar konusunda da ona ve kayıtlarına sık sık başvuruyordu. Toprak sahipleri için elinden ne gelirse yapıyor, mallarını kurtarmaya çalışıyordu. Tellson’ın mallarına sahip çıkmak ve arabuluculuk yapmak için ondan daha iyisi bulunamazdı.</p>

  <p class="normal1">Kırmızılı sarılı rengiyle kasvetli gökyüzü ve Seine’den yükselen sis, karanlığın çökmekte olduğunu haber veriyordu. Banka’ya vardıklarında hava neredeyse tamamen kararmıştı. Monsenyör’ün köşkü yıkılmış ve ıssızdı. Avludaki toz ve kül yığını üstünde şunlar yazılıydı: Devlet malıdır. Tek ve Bölünmez Cumhuriyet. Özgürlük, Eşitlik, Kardeşlik ya da Ölüm!</p>

  <p class="normal1">Bay Lorry’nin yanındaki görülmemesi gereken adam, o koltuğa atılmış kabanın sahibi kimdi acaba? Yeni gelen adam kimden ayrılmıştı da hüzünlü ve acılıydı, kimi kollarına alabilmek için gelmişti? Adam sesini yükseltip başını kapıya doğru çevirdiği zaman kime, “Conciergerie Hapishanesi’ne götürüldü, yarın duruşması var,” diyordu?</p>
</body>
</html>
